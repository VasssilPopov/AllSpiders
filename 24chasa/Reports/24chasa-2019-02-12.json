{"url": "https://www.24chasa.bg/novini/article/7295221", "text": "    Националното сдружение на общините поиска от централната власт 20% от приходите от толтаксите да са за тях, за да поддържат улиците и четвъртокласаните пътища. Предложението направи кметът на Димитровград Иво Димов, който е зам.-председател на УС на националното сдружение на общините. На общото събрание на организацията във вторник дойдоха петима министри- на регионалното развитие Петя Аврамова, земеделският министър Румен Порожанов, министърът на околната среда Нено Димов, социалният министър Бисер Петков и зам.-министърът на здравеопазването Жени Начева. Уличната мрежа на градовете е 52 000 км, а по време на ремонта се подменяли и подземните комуникации, мотивира искането Димов. Той настоя отново и 2% от данъка върху доходите да остават за местните бюджети. Кметовете основно се интересуваха от финансирането на проектите за следващия програмен период, тъй като искат да са готови при старта му през 2021 година. Министърът на регионалното развитие Петя Аврамова обаче заяви, че парите, събрани от винетни такси, няма как да бъдат похарчени за други пътища освен за републиканските, тъй като това е записано в цели две евродирективи. Кметът на Велико Търново и председател на сдружението на общините Даниел Панов предложи да бъде обсъдена друга възможност - от общия бюджет на толсистемата, предвиждан в републиканския бюджет, който за тази година е 750 млн. лв., да се резервират 100 млн. лв. за поддръжка на общинските пътища. Министър Аврамова уточни, че толсистемата ще започне да се самоиздържа от 2020 г. и идеята може да бъде предмет на разговори за следващия бюджет. По повод новия програмен период и европейските акценти Аврамова заяви, че териториалният признак не трябва да е водещ в регионалните проекти. Тя даде пример със Сливен и Ямбол, които се обединявали за реализиране на проект за 4-лентов път между двата града и за икономическа зона около този път. Регионалният министър заяви още, че е възможно един проект да бъде финансиран от различни източници, например от два фонда. Кметовете питаха Аврамова колко общини са поискали републикански пътища да станат общински, за да не плащат жителите им винетки. По-късно пред “24 часа” министърката каза, че те са около 10. Някои от тях са поискали да поддържат републикански път, но той да си остане такъв, други са настояли да бъде публична общинска, а не държавна собственост. Преговорите между АПИ и Столичната община за северната скоростна тангента продължават, каза Аврамова. По късно във форума се включи и екоминистърът Нено Димов. Той съобщи, че до момента по ОП “Околна среда” са обявени 36 процедури за 3,3 млрд. лв., изпълняват договори за 1,69 млрд. лв., което е повече от половината от ресурса. обясни Димов. “За 2019 г. буквално вчера работната група се е обединила да бъде предложено за 2020 г. 15-20% нарастване на финансирането на социалните услуги, което е ръст от 317 млн. лв. В началото на новата бюджетна година сме и ще видим какво ще успеем да защитим в Министерския съвет”, заяви социалният министър. Министерството подкрепяло исканията на общините за увеличаване на средствата за социални дейности. “Притеснява ни фактът, че все по-голям става делът на работещите в социалните услуги, които са на минимална заплата, те са около 60%”, заяви Петков. Кметовете на БСП в управителния съвет на сдружението се оттеглиха от участието в работата му и напуснаха общото събрание. Решението е взето след среща с ръководството на БСП. Мотивите са дългогодишната и целенасочена политика на правителството на Бойко Борисов за разделение на кметовете според политическата им принадлежност, с което се наказват жителите на общини, съобщиха от “Позитано”. В тези 130 общини, които колегите от БСП казват, че са на ГЕРБ, живеят 5,2 млн. жители. А в общините, на които те са кметове, са 560 000 жители, заяви Даниел Панов и допълни, че съотношението на средствата, които са раздадени с постановление, е точно 1 към 10. Няма драма с постановленията на Министерския съвет и не може кметове от БСП, които получават средства, да напускат УС на НСОРБ, реагира председателят на сдружението. Ако намалението на средствата в селскостопанската политика на ЕС остане до 15%, имаме готовност за държавно съфинансиране, което да покрие остатъка, така че до земеделците да стигне същият обем пари. Това заяви министърът на земеделието Румен Порожанов пред кметовете. Той предупреди местните власти, че подписването на многогодишната финансова рамка е тежък документ, който преминава през много дебати. За да няма чувствително намаляване на ресурсите заради Брекзит, с 11,4% бяха увеличени вноските, които всяка държава членка прави, припомни министърът. В селскостопанската политика намалението е 5%, за което водим разговори и вече имаме разбирането на финансовото министерство дефицитът да бъде покрит от националния бюджет и така общият обем на средствата ще се доближи до 3 млрд. евро, каза Порожанов. Министърът припомни, че намалението на директните плащания е с 4%, но то няма да засегне земеделците. Новото при финансовата рамка, която трябва да се приеме до октомври 2019 г., е, че вече трябва да има и стратегически план. Министерството е възложило такъв за сектор “Земеделие и храни”. Кметът на Батак каза, че на територията на неговата община има 4 горски стопанства, чиито тежки камиони разбивали пътищата, но плащали данък в Смолян, тъй като били регистрирани там. Порожанов го посъветва да води разговор с фирмите, които превозват дървения материал. Той бе помолен да провери и договор на БАБХ във Варна, тъй като фирмата, която го спечелила, не прибирала труповете на животните в града. Министърът обеща отговор до дни. ", "date": "2019.02.12", "title": "Кметовете искат 20% от толтаксите за ремонт на общински пътища (Обзор)"}
{"url": "https://www.24chasa.bg/novini/article/7295121", "text": "Пловдив е един от петте града в Европа, които имат шанс да спечелят най-много от Брекзит. Това твърди анализ на “Форбс” въз основа на данни на LeadingRe - консорциум от 600 имотни агенции, работещи в 70 държави по света. Основанието да се смята, че Загреб, Лисабон, Пловдив, австрийските градове Фелдкирх и Блуденц, както и Ротердам ще спечелят много, е, че те са с бързо развиващи се имотни пазари и в същото време са близо до големи летища и разполагат с квалифицирана работна ръка. Това дава основание да се смята, че когато големите мултинационални компании напуснат Лондон след Брекзит, те ще се установят предимно на такива места. В Пловдив има сравнително висок за ЕС ръст на имотните цени от около 9% за миналата година, но цените са доста по-ниски, отколкото в много други градове на Европа със сходни условия. Инвестициите, които ще дойдат заради нарасналата му популярност като европейска столица на културата за 2019 г., ще допринесат за още по-висок ръст, се подчертава в анализа. Инвеститорите в имоти щели да дойдат първи заради възможностите за добра възвръщаемост. Загреб също е с експлозивно развиващ се имотен пазар, но там ръстът на цените е по-висок - около 20% на годишна база. Същият е ръстът в Лисабон, където той е подпомогнат от правителствената програма “златна виза”, предвиждаща даване на гражданство по ускорена процедура при влагане на определени суми. Двата австрийски града са с още по-висок ръст на имотните цени, но средното им равнище е около 3 пъти по-ниско, отколкото във Виена или в Кицбюел. Ротердам печели като голям транспортен център и град, в който има значителен над средния ръст на цените - около 17% на годишна база. В същото време както в цяла Холандия имотният пазар там се състои предимно от наемни жилища, което означава малки наличности от имоти за купуване, а това привлича инвеститорите.  5100 българи остават без работа, в случай че Великобритания излезе от ЕС без споразумение. От тях 1700 са наети директно от британски компании, а други 3400 си партнират индиректно с фирми от Острова, установява проучване на Института за икономически изследвания в германския град Хале (IWH), цитирано от АФП. От IWH изчисляват, че в България най-тежко ще да пострада селскостопанският сектор. 25-процентният спад на вноса от ЕС за Великобритания при Брекзит без сделка заплашва общо над 600 000 работни места в света. Според изчисленията на германските експерти без работа ще останат 103 000 души в Германия и 50 000 във Франция. Силно засегнати биха били също Полша (46 500) и Италия (46 200). Напускане на ЕС без споразумение, което ще означава най-вече въвеждане на мита, би могло да разстрои международните вериги за производство, обяснява Оливер Холтемьолер, съавтор на проучването. Междувременно министри от кабинета на Тереза Мей съобщиха, че премиерката възнамерява да подаде оставка това лято. Членовете на британското правителство направили заключенията си от “намеци, които Мей лично отправила”. Шотландската премиерка Никола Стърджън пък обяви, че страната ще бъде независима държава до 5 години и така потвърди намерението си да организира нов референдум за независимост след Брекзит. ", "date": "2019.02.12", "title": "“Форбс”: Пловдив може да спечели от Брекзит"}
{"url": "https://www.24chasa.bg/novini/article/7295255", "text": "Най-малко 729 души, заподозрени за връзки с ислямския проповедник Фетхуллах Гюлен, са арестувани днес при операция в различни райони на Турция, съобщи АФП, цитирана от БТА. Анкара обвинява живеещия в САЩ Гюлен и неговото движение, наричано в Турция ФЕТО - \"Фетхуллахистка терористична организация\", за организирането на опита за преврат от юли 2016 г. Арестите са извършени, след като прокуратурата в Анкара издаде тази сутрин заповеди за арест за 1 112 лица, заподозрени за връзки с движението на Гюлен. Прокуратурата е изпратила имената на въпросните лица до местните власти в 75 от общо 81 окръга на Турция. По-рано Анадолската агенция съобщи за 641 арестувани.", "date": "2019.02.12", "title": "Арестуваха над 700 души, заподозрени за връзки с Гюлен"}
{"url": "https://www.24chasa.bg/novini/article/7295276", "text": "Властите в Босна съобщиха, че най-издирваният престъпник в страната, заподозрян в убийството на полицейски служител и още един човек, е бил застрелян след голяма полицейска акция за залавянето му, предаде Асошиейтед прес, цитирана от БТА.  Полицията заяви, че Един Гачич е загинал при престрелка с полицията край Сараево днес. Един полицай е бил ранен при сблъсъка. Гачич е заподозрян в убийството на собственик на магазин за хранителни стоки и полицай миналата седмица. Следователите не са установили мотивите. Убийствата предизвикаха паника в Босна. 42-годишният Гачич е имал две присъди за убийства, но бил освободен през 2017 г., след като изтърпял три четвърти от 20-годишния срок. Негови жертви били майка му и мъж, който служел в батальон от мюсюлмански доброволци по време на Босненската война през 1992-95 г. Полицията беше предложила 25 000 евро за информация за местонахождението на Гачич.", "date": "2019.02.12", "title": "Най-издирваният престъпник в Босна е бил убит при престрелка с полицията"}
{"url": "https://www.24chasa.bg/novini/article/7295302", "text": "Жена гей беше пребита в центъра на София. Статистика за престъпленията от омраза, породена от хомофобия, няма, защото в Наказателния кодекс такова престъпление не съществува, предаде NOVA.  Организациите, които защитават правата на хората с различна сексуална ориентация, правят свои анонимни допитвания, от които излиза, че 20% от споделилите опита си са били жертва на физическо насилие. Нападенията са извършени предимно на обществени места. Драстично по-висок е делът на хомосексуалните, които са били обект на заплахи онлайн или на обществени места - 70%. Много висок остава и процентът на хомофобските заплахи и тормоз в училище. Според неофициалното проучване профилът на жертвата е мъж, гей, на възраст между 15 и 25 години. 98% от пострадалите не се оплакват в полицията, дори и ако са пострадали от побой. За Галя Петкова последната неделна разходка в центъра на София се превръща в полицейска преписка срещу неизвестен извършител. Жената е ударена от непознат мъж, с когото се разминала минути по-рано - безмълвно от нейна страна, с подмятане - от негова. Обижда я, тя го подминава, но той я настига и я напада. Избива й два зъба. „Вървях си по тротоара и в момента, в който се обърнах, усетих удар в устата. Каза ми: „Да не съм те видял повече тук”, обърна се и избяга. Всичко стана толкова бързо, че дори не извиках, изплюх си зъбите”, разказва Галя. Описва нападателя като нормално изглеждащ мъж, около 40-годишен. Не приличал на скинар или футболен фен. аля е подала жалба в полицията за нападението. Тъй като в Наказателния кодекс няма текст за нападение по хомофобски подбуди, случаят може да бъде квалифициран като телесна повреда. И въпреки че щетата е трайна и тежка, формално може да не се окаже така. „От „Съдебна медицина” ми казаха, че това се води лека телесна повреда, защото, за да е средна, трябва да са напълно здрави зъби, без кариеси”, обяснява пострадалата. А експертизите здрави ли са били избитите зъби още не са готови. Нападателят не е открит.", "date": "2019.02.12", "title": "Пребиха хомосексуална жена в центъра на София"}
{"url": "https://www.24chasa.bg/novini/article/7295241", "text": "Все по-голям става делът на работещите в социалните услуги, които са на минимална работна заплата. Според оценките, направени от НСОРБ, около 60 процента от тях ще бъдат на минимална заплата, каза министърът на труда и социалната политика Бисер Петков по време на форум \"Европейски, национални и местни приоритети\" в рамките на Общото събрание на НСОРБ. По думите на министър Петков ниското заплащане действа демотивиращо за социалните работници, особено когато в други сектори като образование ръстът на възнагражденията е по-висок. Това води до текучество, затруднение при набирането на желаещи да работят в услугите и като цяло неатрактивност на професията на социалния работник, коментира министърът, цитиран от БТА. Той съобщи, че с последващата разработка на подзаконовата уредба на Закона за социалните услуги, който в момента е преди второ четене във водещата парламентарна комисия, ще се въведат стандарти на заплащане, с които ще се забавят негативните процеси в сектора на социалните услуги. Бисер Петков изрази надежда до края на този месец законът да бъде приет. Той ще влезе в сила от 2020 година, а по отношение на новите финансови стандарти от 2021 година. Очаква се за 2020 година да има нарастване на стандартите на социалните услуги в порядъка на 15 -20 процента за някои от тях, като необходимата сума за финансирането им би трябвало да достигне 317 милиона лева, което е ръст с около 22 процента спрямо тазгодишната сума за финансиране, каза министър Бисер Петков. Вчера е имало заседание на работната група, която трябва да направи предложение за стандартите за 2020 година и това решение е взето там. Трябва да се покриват не само разходите за персонал, но и за материална база, повишаване на квалификацията на работещите в системата, каза министър Бисер Петков. По думите му целта е да се повиши качеството на социалните услуги и удовлетвореността на хората, които ги ползват. Бисер Петков припомни, че за финансирането на социалните услуги, които са държавно делегирани дейности, за тази година е предвидена сума от малко над 260 милиона лева, което е значителен двуцифрен ръст в сравнение със сумата в бюджета за 2018 година.", "date": "2019.02.12", "title": "Министър Петков: Все повече работещи в социалните услуги са на минималната заплата"}
{"url": "https://www.24chasa.bg/novini/article/7295138", "text": " На третата церемония по награждаването „Най-добрите университети в България “ бяха отличени 25-те висши учебни заведения, които са показали най-високи резултати през изминалата година. Техните ректори получиха грамота и бяха наградени лично от министри и вископоставнени лица от бизнеса. Пръв своето отличие получи Софийският университет „Св. Климент Охридски“. То беше връчено от министъра на образованието Красимир Вълчев. „За мен е чест за поредна година да получа този знак, за това че Софиския универистет е първи в голяма част на профеионалните направления“, каза ректора на Алма Матер проф. Анастас Герджиков. „Радвам се, че и тази вечер аз ще отнеса този знак. Благодаря и на „24 часа“, на „Отворено общество“ и на Министерство на обрзованието за това събитие.“ „Имено образованието и възпитанието на бъдещите поколение е нещото около което трябва да се обединим всики“, каза Огнян Златев. След това на сцената се качи проф. Иван Марков – ректорът на УАСГ. Той получи наградата на университета от кмета на София Йорданка Фъндъкова. „Поздравявам ректора на УАСГ. Това е университетът, който произвежда архитектите и инженерите от които имаме нужда. Пожелавам ви да продължавате да пазите тази позиция и да се изкачвате нагоре, защото това означава, че ще имаме инженери за обновяваането и рекоструирането на нашия град. Благорая на Венелина Гочева и на Борислав Зюмбюлев за това, че поддържат тази инциатива. Само с образованите млади хора можем да привличаме инвеститорите и така да подобряването на инфраструктурата на нашия град“, каза Фандъкова. „Благодаря за високата оценка в рейтинговата система. Благодаря и на министерстовото на образованитео и науката. Това, че сме на първо място и то традиционно, никак не ни кара да продължим да образоваме все по-добре нашата продукция – умните ни студенти.“, прие с благдарност проф. Марков. „Гордея се, че съм един от завършилите тази достойна Алма Матер. Там се обучват лидери за ръководство на нашата национална армия. Пожелавам на всички курсисти, студенти и ръководството да натрупат много знание и да подпомагат развитието на нашата отбранителна система“, с тези думи началникът на отбраната ген. Андрей Боцев връчи признанието на зам.-началника на Военната акдемия „Г.С. Раковски“. полк. доц. Димитър Ташков. Оперативният директор на „Дънди прешъс металс“ Ирена Цакова пък даде отличието на Минногеоложкия университет. „Поздравявам за кадрите, които възпитавате. От бизнеса можем само да ви подкрепяме. Там където университетът просперира, се развива и бизнесът. Благодерение на партньорството ни с унивреитета успяхме да наемем само български персонал и една пета от тези млади хора са били в чужбина и сега са в родния си край, в Крумовград. Благодаря на „24 часа“. Имаме нужда от такава подкрепа и университети и бизнеса“, каза Цакова, а от своя страна ректора на универсиета проф. Любомир Тотев прибави, че за жалост в послените години бройката на студентите все повече намалява. Министърът на земеделието Румен Порожанов поздрави всички университети за подготовката на кадри, които в бъдеще работят по програмите за био развитието и земеделието на България. Той връчи грамота на ректора на Аграрния университет в Пловдив и на Тракийския университет. „Тази инциатива наистина се превърна в стимул на развитието на българските университети“, каза ректорът на Лесотехническия университет – проф. Иван Илчев. Той получи отличието от председателя на БАН акад. Юлиан Ревалски, който подчерта, че без добре образованиете кадри на българските висши учебни заведения няма да я има и Българската академия на науките. Сред отличниците е и най-големият икономически университет у нас – УНСС. HR директорът на „Кауфланд - България“ Виктор Фачев връчи грамотата на ректора проф. Стати Статев. „Радвам се, че „Кауфланд“ може да приеме много студенти, които да започнат своя кариерен път при нас“, каза Фачев. „Явно някой е издал, че с „Кауфланд“ от 2 седмици правим обща програма, а тази инициатива е реклама на висшето образование, която никой не може да ни направи. Дори и всички университети заедно“, обясни ректорът на УНСС. Президентът на Американския университет Ствън Съливан заяви, че наградата на „Най-добрите университети в България“ е най-голямото отличие, което АУ е получавал до сега в България. Той получи грамота от Цвети Минчева – член на управителния съвет на „УниКредит Булбанк“. „Успешните кариери се случват в успешния бизнес. В 21 век все още ключовият фактор са хората, а не само технологиите и иновациите. Трябва да имаме правилните хора на точните места“, отбеляза Минчева. „Техническия университет е храма на българското инженерно образование в 6 направления. До тук е дал близо 100 хил. инженери, които са се заклели да служат на индустрията. Тази рейтингова система е огледало, в което всеки от нас може да си види кривиците.“ С тези думи ректорът на Техническия университет в София проф. Георги Михов прие отличието от главния изпълнителен директор на „Каолин“ АД, който каза, че успеха на фирмата му се дължи на кадрите, които се формират в униврситетите и по специално в ТУ. „Тук награждаваме тази част от населението, която знае и може. По отношение на академията на МВР Това е мястото където се подготвят онези хора, които с телата си пречат на деструктивните сили, които за срещу развитието на обществото“, каза от сцената зам. министърът на вътрешните работи Милко Бернер. Той даде грамота на ректора на академията на МВР Неделчо Стойчев. Ректора на Химикотехнологичния и металургичен университет проф. Митко Георгиев подчерта, че хората, които работят в тази индустрия дават 17 % от БВП на страната. Той получи наградата на учебното заведение от изпълнителния директор на „Хридрострой“ Живко Недев. Тази награди миналата година подреди Химикотехнологичния и металургичен университет с 400 места напред в международните класации. Великият волейболист Любо Ганев връчи наградата на Националната спортна академия „Ввасил Левски“. „Това е академията, където се възпитават най-големите учители и треньори. Те са тези, които могат да запалят искрицата на спорта у децата“, каза той. „Спортувайте, защото спорта е здраве и защото спорта вдига дори и рейтинга“, добави ректора проф. Пенчо Гешев, с което развесели публиката. Директорът на Народния театър връчи грамотите на 2 от университетите отличници – НАТФИЗ и Националната музикална академия. „Благодаря ви г-н Красимир Вълчев за подкрепата на българското образование. Под вашето ръководство то се развива в правилната посока. Благодаря и г-жа Фандъкова за грижата към софийските университети. В миналата 70 годишнина, НАТФИЗ бше избрана от 4 световни асоциации да е домакин на Световния конгрес на всички учлища по изкуствата. Това ще се случи на 24 май. Не случайно избрах тази дата“, похвали се ректорът на НАТФИЗ проф. Станислав Семерджиев, а ректорът на Музикалната академия проф. Димитър Цанев отбеляза, че рейтинговата система е мощенинструмент за насочване на бъдещите студенти. Ректорът на Националната художествена академия Огнян Здравчев получи своето отличие от проф Огнян Герджиков. „Имаме 120 годишна история с принос за българското и европиейкото изобразително изкуство. Много от наградените благодариха. Всички които имат интерес към изобразителното изкуство за ползватели на нашата работа и нашата образователна цел“, каза проф. Здравчев. Зам. министъра на образованието Петър Николов даде грамотата на ректора на Русенския университет проф. Христо Белоев, а главният редактор на „24 часа“ връчи отличието на ректора на Великотърновския университет проф. Христо Бонджолов. „Наскоро препрочетох речта на Орхан Памук за Нобеловата му награда. Казва, че пише, защото иска да бъде щастлив. Поощрявам ви да образовате младите хора, които да бъдат щастливи“, каза на церемонията Силва Зурлева от борда на директорите на Нова тв. Тя отличи д-р Владимир Димитров, зам. ректор на НБУ. Албена Александрова от Пловдивския университет пък получи наградата от ръцете на Господин Йовчев от Би Ти Ви. Ззам здравният министър Бойко Пенков даде плакетите на медицинските университети в София, Плевен и Варна, а Петя Кабакчиев от Националната агенция за акредитация – на Медицинския университет в Пловдив. Авторът на рейтинга Георги Стойчев пък закри церемонията, като отличи зам. ректора на университета по Хранителни технологии в Пловдив проф. Никой Менков.                                                                                                                                                                                                                                                                                                                        ", "date": "2019.02.12", "title": "Най-добрите университети получиха академични Оскари (снимки)"}
{"url": "https://www.24chasa.bg/novini/article/7295316", "text": "Четирима души починаха от последиците от грип в Сърбия днес - две жени в Крагуевац, една в Чачак и мъж от румънска националност в Пожаревац, съобщи Танюг, цитирана от БТА.  Двете жени починали в Клиничния център в Крагуевац, където били приети в интензивното отделение. Те били на 72 и 77 години. В Чачак почина 86-годишна жена, а медиите съобщиха и за смъртта на мъж от Румъния в Пожаревац. По най-нови данни на сръбския Институт за обществено здравеопазване за около 85 000 души има съмнения, че са болни от грип. Епидемиолозите предупреждават за тенденция на нарастване на тези бройки в предстоящия период. Обявена е грипна епидемия в Златиборския, Пиротския и Моравичкия окръг, както и на територията на град Ниш.", "date": "2019.02.12", "title": "Четири жертви на грипа в Сърбия днес"}
{"url": "https://www.24chasa.bg/novini/article/7295320", "text": "Вместо бележник, учениците ще имат лично портфолио. В него ще се проследяват напредъкът и постиженията на всяко дете, както и усилията, които полага в часовете, предаде NOVA.  Промяната ще влезе в сила от следващата учебна година и ще засегне около 11 000 ученици от 1-ви до 4-ти клас, които не получават познатите ни количествени оценки от 2 до 6. Според експерти обаче е необходимо знанията и уменията на децата да бъдат документирани. Учителите, които от години прилагат този метод, твърдят, че така децата имат стимул да са по-внимателни и да работят по-добре. „На първо място е старанието на ученика да направи нещо хубаво и да го покаже на всички свои близки. На второ място е конкуренцията и съревнованието. И не на последно място - за учителя и родителя - поглед към постепенното успешно развитие на учениците”, коментира Елена Паламаркова, преподавател в столичното 119-о СУ „Акад. Михаил Арнаудов”. Портфолиото ще е индивидуална папка с учебни материали, показващи не само реалните знания на ученика, но и усилията, които той е положил, за да стигне до тях, твърдят от просветното ведомство. „На практика може да се съдържа всичко - списък от книги, които е прочел ученикът, контролни работи, определени задачи, които показват неговото нетрадиционно мислене и развитие”, поясни експертът от ведомството Рени Рангелова. Портфолиото трябва да даде и допълнителна информация за ученика - като таланти и интереси или наличие на специални образователни потребности. Със съдържанието на портфолиото ще се запознават и учителите от горен курс, които поемат децата след завършване на 4-ти клас. За създаването на индивидуални папки за децата се предвиждат общо 350 000 лева.", "date": "2019.02.12", "title": "Учениците ще имат портфолио вместо бележник"}
{"url": "https://www.24chasa.bg/novini/article/7295233", "text": "“ЕРП Север” - дъщерно дружество на “Енерго-Про Варна”, е инвестирало 400 000 лв. в подобряване на мрежата в област Варна, съобщиха от компанията. Приключил е още един етап от изграждането на въздушна кабелна мрежа в местността Добрева чешма. Монтирани са нови стълбове и проводници. Електроразпределителното дружество е подобрило мрежата в Добрева чешма заради засиленото строителство и нарасналото търсене на жилища в местността. Новите съоръжения ще могат да поемат повишеното потребление и ще обезпечат сигурността на захранването в района. С обновяването на електроразпределителната мрежа инвестицията в района от миналото лято досега надхвърля 320 000 лева. Завършена е и рехабилитацията на въздушната мрежа ниско напрежение във Вълчи дол. Инвестицията на “ЕРП Север” е на стойност над 70 000 лева и включва подмяната на около 5000 метра усукан изолиран проводник. Направена е експертна инспекция на мрежата в града и са монтирани нови съоръжения в набелязаните участъци. “ЕРП Север” управлява и поддържа електроразпределителна мрежа с обща дължина от 42 185 км на територия от близо 30 000 кв. км и обхваща 9 области в Североизточна България - Варна, Велико Търново, Габрово, Добрич, Разград, Русе, Силистра, Търговище и Шумен. ", "date": "2019.02.12", "title": "“Енерго-Про” инвестира 400 000 лв. за по-качествен ток край Варна"}
{"url": "https://www.24chasa.bg/novini/article/7295363", "text": "Белгийското Ръководство на въздушното движение (РВД) съобщи, че от тази вечер в 22.00 ч. местно време (23.00 ч. българско) затваря за 24 часа въздушното пространство над страната. Решението е свързано с насрочената за утре национална стачка, отбелязват местни медии. Въпреки усилията да се осигури обслужването поне на част от предвидените за утре граждански полети, РВД не е успяло да установи кои негови служители ще се явят на работа. Това е наложило взимането на решение за закриването на цялото белгийско въздушно пространство. Първоначално бе обявено, че утре гражданското летище в Шарльороа няма да обслужи нито един полет, както и че спира за денонощие дейността на националния превозвач Брасълс Еърлайнс. Очакваше се летището в Брюксел (Завентем) да обслужи около 45 на сто от редовните полети. Досега нямаше съобщения да са засегнати аерогарите в Лиеж (товарна) и Остенде (чартърна). От летище Завентем молят пътниците да не се явяват за насрочените полети в часовете на стачката. По-рано днес потребителски организации предупредиха, че пътниците не могат да очакват обезщетение заради извънредните обстоятелства, но ще могат безплатно да презаверят билетите си за друг ден или да си получат парите обратно.", "date": "2019.02.12", "title": "Белгия затваря в 23.00 ч. днес въздушното си пространство за 24 часа"}
{"url": "https://www.24chasa.bg/novini/article/7295203", "text": "Министерство на правосъдието съобщи, че осем кандидати са били допуснати до изслушване в процедурата по избор на европейски прокурор от България. Изслушването ще се проведе в понеделник. Българските кандидати за европрокурор, на които им предстои изслушване в понеделник са осем. В съобщението на Министерството на правосъдието се посочват и кандидатите: Бившият зам.-градски прокурор на София Божидар Джамбазов, следователят Бойко Атанасов, още трима прокурори от Софийската градска прокуратура – Елка Ваклинова, Десислава Пиронева и Светлана Колева-Шопова. До изслушване е допусната и съдията в административния съд в София Теодора Георгиева, както и следователката от Пловдив Дария Христова. Кандидат е и прокурорът от върховната касационна прокуратура Сава Петров. Бъдещата Европейска прокуратура ще има правото да разследва както трансгранични измами с ДДС в рамките на ЕС, така и определени национални случаи. Най-коментираната кандидатура е тази на Божидар Джамбазов, който бе заместник на Николай Кокинов, подал оставка от поста, след като през 2013 г. бяха пуснати записи от къщата на премиера Бойко Борисов в Банкя. В разговора участваха министър-председателят, Кокинов и някогашният земеделски министър Мирослав Найденов, припомня Медияпул. Джамбазов бе наблюдаващ прокурор по делото срещу бившия военен министър Николай Цонев, съдията Петър Сантиров и някогашния главен секретар на финансовото министерство Тенчо Попов. Те бяха обвинени, че са се опитали да подкупят бившия следовател Петьо Петров. Цонев, Сантиров и Попов бяха оправдани на три инстанции и впоследствие всички осъдиха държавата. Цонев получи обезщетение заради бруталния си арест, по време на който друг заместник на Кокинов, Роман Василев, го нарече \"асболютен престъпник\", и накара полицаите да го сложат на колене.", "date": "2019.02.12", "title": "8 българи са се кандидатирали за европрокурор"}
{"url": "https://www.24chasa.bg/novini/article/7295217", "text": "Пожарът в месокомбината край пловдивското село Войводиново нанесе щети за милиони левове. Най-тежко обаче инцидента ще се отрази на 300 души, които са разчитали на работата и редовното заплащане там. Тази сутрин собственикът на завод „Унитемп” е бил разстроен от случващото се, въпреки това е провел среща със служителите си. Посъветвал ги да си намерят друга работа, защото възстановяването на щетите щяло да отнеме време,  „300 души остават на улицата”, казва Вангел Джамбазов. От 2 години и половина той работи в предприятието и всеки месец е разчитал на редовното заплащане. Като него са и останалите близо 300 служители. „Много е притеснително, защото идваш си на работа редовно и изведнъж се случва това. От работодателя сме доволни, напред ни е давал заплатите, назад не ни е бавил”, споделя Михаил Христев. Пожарът избухва малко след 18,30 часа в неделя вечерта. На място се отзовават първоначално три екипа на пожарната с около 3 тона вода. Заради изключено напрежението от трафопоста, захранване нямаше и към пожарните помпи в завода. Така огнеборците бяха принудени да пренасят вода с пожарните автомобили до завода. От пожарната служба на този етап не могат категорично да посочат причината за възникване на огъня. „Не бих казал, че има умисъл, но не изключвам никаква версия, защото не можем да бъде сигурни за нищо”, казва шефът на пожарникарите комисар Мангараков. От екоинспекцията твърдят, че няма замърсяване на въздуха в района. „Нека хората си стоят в помещенията, но все пак да не се притесняват, тъй като няма превишаване на нормите за опазване на човешкото здраве и нормите на законодателството”, казва шефът на екоинспекторите в Пловдив Стефан Шилев. На място продължават да се борят с огъня 4 екипа на пожарната, а разследването на точните причини за възникването на пожара предстои.", "date": "2019.02.12", "title": "Собственикът на изгорелия завод разпусна 300 работници (Видео)"}
{"url": "https://www.24chasa.bg/novini/article/7295225", "text": "„Не вярвам напълно в тезата за отравянето на Емилиян Гебрев, понеже уж ядеш екочисти салати, а после те ти предизвикават някакви организмени разтройства – не ми звучи като отравяне”, коментира пред bTV бившият шеф на ЦСБОП (1991-1992 г.) Тихомир Стойчев. Според него всеки, който търгува с подобни неща – дали са психотропни вещества, дали са оръжия – стъпва по тънък лед и непрекъснато е изложен на рискове и опасности. „Там се пресичат много интереси”, добави той и коментира, че е много чудно, че за станало през 2015 г. се разнищва чак сега. „Много е чудно защо от 2015 г. досега не знаем какво се е случило, имам чувството, че България ще обслужи интереси на версии, издигнати във Великобритания”, каза още Стойчев.", "date": "2019.02.12", "title": "Бившият шеф на ЦСБОП: Не вярвам напълно в тезата, че Гебрев е бил отровен"}
{"url": "https://www.24chasa.bg/novini/article/7295232", "text": "Хърватската политичка Миряна Юкич бе намерена мъртва в апартамента си в Риека, съобщи хърватският \"Нови лист\", цитиран от БТА. Причините за смъртта й засега са неизвестни, но по тялото й нямало следи от насилие. Юкич бе съветничка в общината на Риека от партията Жива стена. Като съветник тя се занимавала със социални въпроси. В края на декември Миряна Юкич подкрепила предложения от кмета на Риека бюджет за 2019 г., поради което била критикувана от колегите си в опозиционната партия и напуснала Жива стена. Източници от Жива стена казаха, че били информирани за смъртта на 49-годишната Юкич от нейна съседка, която видяла през прозореца тялото й да лежи на пода. Според полицейски източници, цитирани от \"Нови лист\", най-вероятно става дума за самоубийство.", "date": "2019.02.12", "title": "Хърватска политичка бе намерена мъртва в апартамента си"}
{"url": "https://www.24chasa.bg/novini/article/7295228", "text": "Пожар избухна тази вечер в магазин за пиротехника в Пловдив, намиращ се в партерния етаж на жилищна кооперация на бул. \"Пещерско шосе\". Няма пострадали хора. Свидетели разказват, че в района се чували гърмежи. От пожарната уточниха, че сигналът е получен в 18:50 ч.. Веднага са били изпратени 3 екипа огнеборци. В момента бедствието е овладяно, но заради безопасността на хората, са евакурани, живеещите в сградата. На място са полицейски екипи. Това е вторият голям пожар в региона, след като в неделя изгоря предприятието за преработка на месо край Войводиново. Все още не е ясна причината за пламъците в магазина за пиротехника.", "date": "2019.02.12", "title": "Магазин за пиратки пламна в Пловдив, евакуираха хора"}
{"url": "https://www.24chasa.bg/novini/article/7295084", "text": "Руският президент допусна на шега, че след края на мандата си може да влезе в професионалния хокей. Той каза това на среща с представители на обществеността по повод реализацията на проекта \"Жилища и градска среда\", предаде ТАСС. На срещата с молба за съдействие към президента се обърна излъган вложител, с думите: \"Като бивш хокеист ви моля, помогнете като на колега, а аз винаги ще ви върна шайбата и ще вкарате хубав гол\". \"И още какъв хокеист съм . . . но сега все пак върша друга работа\", отговори на закачката президентът и добави с усмивка: \"По-нататък, по-късно ще вляза в професионалната хокейна лига, когато имам по-малко ангажименти на сегашната си месторабота\". Путин редовно се занимава с хокей. Научил се е да кара кънки на 60-годишна възраст. Въпреки че сам оценява способностите си като хокеист доста критично, той се старае при всяка възможност да излезе на леда и да участва в състезания. Преди няколко години Путин стана инициатор на създаването на Нощна хокейна лига. Тя обедини любители на този спорт, които в свободното време, като правило вечер (което даде названието на лигата) се събираха, за да играят. С участието на знаменити хокеисти от Русия и бившия Съветски съюз бяха организирани редовни турнири между такива любителски отбори в различни региони на Русия, а впоследствие и до обединяването им в един шампионат.", "date": "2019.02.12", "title": "Путин: Не изключвам да се отдам на хокея след края на кариерата ми"}
{"url": "https://www.24chasa.bg/novini/article/7295119", "text": "Подписка за ново териториално деление на Бургас на райони с изборни кметове като в София, Пловдив и Варна тръгна в центъра на града. Организатори са Инициативният комитет \"За развитие на местната демокрация\", който ще събира парафи до края на март. Мотивът им е, че като пряко избрани районните кметове ще решават по-бързо проблемите на хората по места вместо назначаеми представители на общината. Темата за ново териториално деление на Бургас влиза на дневен ред и сред общинските съветници. От ГЕРБ са отправили питане до кмета Димитър Николов на 6 въпроса, касаещии районирането. Основно съветниците от управляващото мнозинство искат да знаят отговаря ли Бургас на законовите изисквания за териториално деление с изборни кметове, какви промени ще наложи то на общинската администрация при положение, че структурата й вече е гласувана при приемането на бюджета за 2019 г. Според един от членовете на инициативния комитет Живко Табаков от ДБГ по закон кметът трябвало да входира в ОбС въпросът за новото райониране на Бургас. Градът отговаря на всички законови изисквания да бъде разделен на 6 райони с кметове, само ЦАУ \"Възраждане\" наброява 75 хил. души при положение, че се изискват 25 хил., обясни адвокат Иво Баев от ИК \"За развитие на местната демокрация\".", "date": "2019.02.12", "title": "Тръгна подписка за ново райониране на Бургас"}
{"url": "https://www.24chasa.bg/novini/article/7295126", "text": "Парламентът ще гласува в четвъртък промени в Изборния кодекс на второ четене. Това предвижда проектопрограмата на депутатите за тази седмица. След това се очаква да се обсъди проект на решение за откриване на процедура за избор на състав на Централната избирателна комисия /ЦИК/. Проекторешението е предложено от лидера на БСП Корнелия Нинова и група народни представители. В сряда Народното събрание се очаква да започне работа с второ четене на промени в Закона за защита от вредното въздействие на химическите вещества и смеси. След това се предвижда първо гласуване на Законопроект за преброяване на земеделските стопанства в Република България през 2020 г., както и ратификация на международен документ. Петък е отделен изцяло за парламентарен контрол, който ще започне в 9.00 часа с разисквания по питане на депутати от левицата към министъра на регионалното развитие и благоустройството относно въвеждането в действие на електронните винетки.", "date": "2019.02.12", "title": "Очаква се парламентът да гласува промени в Изборния кодекс тази седмица"}
{"url": "https://www.24chasa.bg/novini/article/7295113", "text": "Да помислим за следващата финансова рамка. Европа трябва да разполага и със сериозни финансови ангажименти. 6 милиарда евро бяха заделени за споразумението с Турция. Но в доверителния фонд липсват поне 500 милиона евро, в сравнение с първоначално поетия ангажимент. Не може да разчитаме да охраняваме само морската граница, подсилвайки \"Фронтекс\" по отношение на служители. Това заяви току-що премиерът на Италия Джузепе Конте пред Европейския парламент в Страсбург. \"Миграционните потоци не се управляват сами. Предложението за реформиране на Дъблинския регламент не е устойчиво в сегашната ситуация. Повечето държави - членки не са съгласни да участват в автоматичен режим за проява на солидарност\", подчерта Конте. Да се борим срещу незаконно превеждащите хора през границата, която застрашава и сигурността на хората и е обидно за човечеството, призова Конте. Той пожела създаването на единна европейска отбрана, която няма да е конкурент на НАТО, а напротив - взаимно ще се подсилват. Парламентът трябва да има разследващи функции и да изиграе решаваща роля по отношение на проблемите в Европа, за да се възстанови доверието на гражданите. Изключително важно е да се начертае един европейски сценарий, с който да го върнем, пожела Конте.", "date": "2019.02.12", "title": "Конте пред ЕП: 500 милиона евро не стигат за охрана на границите от бежанци"}
{"url": "https://www.24chasa.bg/novini/article/7295137", "text": "1. ПРОЕКТ НА РЕШЕНИЕ ЗА ПРИЕМАНЕ НА ОПЕРАТИВНА ПРОГРАМА НА МИНИСТЕРСКИЯ СЪВЕТ ЗА ПЕРИОДА 1 ЯНУАРИ - 30 ЮНИ 2019 Г. Внася: министър-председателят 2. ПРОЕКТ НА РЕШЕНИЕ ЗА ИЗМЕНЕНИЕ И ДОПЪЛНЕНИЕ НА РЕШЕНИЕ № 619 НА МИНИСТЕРСКИЯ СЪВЕТ ОТ 2009 Г. ЗА ПРИЕМАНЕ НА СПИСЪК НА РЕГУЛИРАНИТЕ ПРОФЕСИИ В РЕПУБЛИКА БЪЛГАРИЯ. Внася: министърът на образованието и науката 3. ПРОЕКТ НА РЕШЕНИЕ ЗА РЕШАВАНЕ НА ВЪПРОСИ ПО РАЗПРЕДЕЛЕНИЕТО И ИЗПОЛЗВАНЕТО НА РАДИОЧЕСТОТИТЕ И РАДИОЧЕСТОТНИТЕ ЛЕНТИ, ОПРЕДЕЛЕНИ ЗА СЪВМЕСТНО ПОЛЗВАНЕ ЗА ГРАЖДАНСКИ НУЖДИ И ЗА НУЖДИТЕ НА НАЦИОНАЛНАТА СИГУРНОСТ. Внася: министърът на транспорта, информационните технологии и съобщенията 4. ПРОЕКТ НА РЕШЕНИЕ ЗА ОПРЕДЕЛЯНЕ НА НАЦИОНАЛЕН КОМПЕТЕНТЕН ОРГАН ПО ПРИЛАГАНЕТО НА РЕГЛАМЕНТ (ЕС) 2017/821 НА ЕВРОПЕЙСКИЯ ПАРЛАМЕНТ И НА СЪВЕТА ОТ 17 МАЙ 2017 Г. ЗА ОПРЕДЕЛЯНЕ НА ЗАДЪЛЖЕНИЯ ЗА НАДЛЕЖНА ПРОВЕРКА НА ВЕРИГАТА НА ДОСТАВКИ ЗА ВНОСИТЕЛИТЕ ОТ СЪЮЗА НА КАЛАЙ, ТАНТАЛ И ВОЛФРАМ, НА РУДИТЕ НА ТЕЗИ МЕТАЛИ И НА ЗЛАТО С ПРОИЗХОД ОТ ЗАСЕГНАТИ ОТ КОНФЛИКТИ И ВИСОКОРИСКОВИ ЗОНИ. Внася: министърът на икономиката 5. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАЦИОНАЛНИТЕ СЧЕТОВОДНИ СТАНДАРТИ, ПРИЕТИ С ПОСТАНОВЛЕНИЕ № 46 НА МИНИСТЕРСКИЯ СЪВЕТ ОТ 2005 Г. внася: министърът на финансите 6. ДОКЛАД ОТНОСНО ИНФОРМАЦИЯ ЗА КАСОВОТО ИЗПЪЛНЕНИЕ НА ДЪРЖАВНИЯ БЮДЖЕТ И НА ОСНОВНИТЕ ПОКАЗАТЕЛИ НА КОНСОЛИДИРАНАТА ФИСКАЛНА ПРОГРАМА ЗА 2018 Г. Внася: министърът на финансите 7. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ № 155 НА МИНИСТЕРСКИЯ СЪВЕТ ОТ 2015 Г. ЗА ОПРЕДЕЛЯНЕ НА ВТОРОСТЕПЕННИТЕ РАЗПОРЕДИТЕЛИ ПО БЮДЖЕТА НА МИНИСТЕРСТВОТО НА ПРАВОСЪДИЕТО. Внася: министърът на правосъдието 8. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ ЗА ИМОТ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ВАРНА, ОБЛАСТ ВАРНА. Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ. ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОРАЗУМЕНИЕТО ЗА ПРЕГЛЕД НА МНОГОСТЕПЕННОТО УПРАВЛЕНИЕ МЕЖДУ МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО НА РЕПУБЛИКА БЪЛГАРИЯ И ОРГАНИЗАЦИЯТА ЗА ИКОНОМИЧЕСКО СЪТРУДНИЧЕСТВО И РАЗВИТИЕ, ПОДПИСАНО НА 11 ДЕКЕМВРИ 2018 Г. Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ И УТВЪРЖДАВАНЕ НА ПРОТОКОЛА ОТ ПЕТОТО ЗАСЕДАНИЕ НА БЪЛГАРО-АЗЕРБАЙДЖАНСКАТА МЕЖДУПРАВИТЕЛСТВЕНА КОМИСИЯ ЗА ИКОНОМИЧЕСКО СЪТРУДНИЧЕСТВО, ПРОВЕДЕНО НА 6 И 7 НОЕМВРИ 2019 Г. В СОФИЯ. Внася: министърът на енергетиката 12. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ТРИЗЪБЕЦ“, РАЗПОЛОЖЕНА В ЗЕМЛИЩАТА НА С. САМУИЛОВО И С. ПАНАРЕТОВЦИ, ОБЩИНА СЛИВЕН, ОБЛАСТ СЛИВЕН. Внася: министърът на енергетиката 13. ПРОЕКТ НА РЕШЕНИЕ ЗА ПРИЕМАНЕ НА ЗАКОНОДАТЕЛНА ПРОГРАМА НА МИНИСТЕРСКИЯ СЪВЕТ ЗА ПЕРИОДА 1 ЯНУАРИ - 30 ЮНИ 2019 Г. Внася: министър-председателят 14. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА ВЪНШНИТЕ ЕКСПЕРТИ ПРИ ПРЕДВАРИТЕЛЕН КОНТРОЛ НА ОБЩЕСТВЕНИ ПОРЪЧКИ. Внася: министърът на финансите 15. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА УСЛОВИЯТА И РЕДА ЗА ПРИЛАГАНЕ НА СХЕМИ ЗА ПРЕДОСТАВЯНЕ НА ПЛОДОВЕ И ЗЕЛЕНЧУЦИ И НА МЛЯКО И МЛЕЧНИ ПРОДУКТИ В УЧЕБНИТЕ ЗАВЕДЕНИЯ - СХЕМА „УЧИЛИЩЕН ПЛОД“ И СХЕМА „УЧИЛИЩНО МЛЯКО“, ПРИЕТА С ПОСТАНОВЛЕНИЕ № 251 НА МИНИСТЕРСКИЯ СЪВЕТ ОТ 2016 Г. Внася: министърът на земеделието, храните и горите 16. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ. Внася: министърът на труда и социалната политика", "date": "2019.02.12", "title": "Вижте какво решава правителството утре"}
{"url": "https://www.24chasa.bg/novini/article/7295124", "text": "Бившият американски астронавт Марк Кели обяви, че ще се кандидатира да заеме мястото на покойния сенатор от Аризона Джон Маккейн до изтичането на мандата му, предаде Асошиейтед прес. Астронавтът привлече общественото внимание, след като съпругата му - депутатката Габриел Гифърдс беше простреляна при неуспешен опит за убийство. Кели е водещият кандидат за номинацията на Демократическата партия да се изправи срещу кандидатката на републиканците Марта Максали. Изборите в Аризона ще бъдат едни от най-внимателно наблюдаваните през 2020 г., отбелязва АП, цитирана от БТА. Максали е бивша депутатка от Републиканската партия, която беше назначена на мястото на Маккейн миналата година от губернатора на Аризона Дъг Дюси, след като загуби с малка разлика срещу кандидатката на демократите Кирстен Синема. Максали разчиташе сериозно на биографията си като първата жена пилот, изпълнила бойна мисия. Подкрепата й за президента Доналд Тръмп обаче навреди сериозно на популярността й, отбелязва АП. Ако демократите номинират Кели, на изборите за мястото на Маккейн в Аризона ветеран от флота на САЩ и бивш астронавт ще се изправи срещу жена бивш пилот на военновъздушните сили, чийто самолет е бил свалян и е прекарала време в плен. Демократическата партия следи внимателно резултатите от тези избори, особено след като техен кандидат спечели срещу Максали миналата година. Губернатор Дюси назначи Максали на мястото на Маккейн в Сената, след като първият назначен от него кандидат, бившият сенатор от Републиканската партия Джон Кайл, подаде оставка няколко месеца след заемането на поста. На изборите догодина ще бъде определено кой ще довърши оставащите две години от мандата на Маккейн. Победителят ще може да се кандидатира за пълен шестгодишен мандат през 2022 година.", "date": "2019.02.12", "title": "Бивш американски астронавт: Ще се кандидатирам за мястото на Джон Маккейн"}
{"url": "https://www.24chasa.bg/novini/article/7295175", "text": "Стара тетрадка на канадския певец Дрейк, намерена в контейнер за отпадъци в Торонто, е обявена на търг за 32 500 щатски долара от аукционната къща \"Момънтс ин тайм\", съобщи Артнюз, цитиран от БТА.  Контейнерът се е намирал близо до мебелна фабрика, принадлежала на дядото на Обри Греъм (каквото е истинското име на Дрейк), в която рапърът е работил. Предполага се, че записките са от периода 2002 - 2005 година. Тетрадката съдържа около 20 страници със стихове, мисли, както и цели песни от ранното творчество на Дрейк, който през тези години все още се изявява като млад актьор в канадска тинейджърска драма. На първа страница в тетрадката стои подписът на Дрейк.", "date": "2019.02.12", "title": "Тетрадка на рапъра Дрейк се продава на търг за 32 500 долара"}
{"url": "https://www.24chasa.bg/novini/article/7295186", "text": "Държавният секретар на САЩ Майк Помпейо каза, че руският президент Владимир Путин е заплаха за демокрациите по света, предаде Франс прес, цитирана от БТА.  \"Владимир Путин е решен да подкопае демокрациите по света, не си правете илюзии! Ние трябва да бъдем много откровени по този въпрос\", каза Помпейо пред студенти по журналистика в словашката столица Братислава - втори етап от европейската му обиколка, включваща визити в пет страни, сред които три от Централна Европа. Той отправи предупреждение към словаците да се предпазят срещу икономически и други средства, разгърнати от Китай, за да се създаде зависимост и да се манипулира политическата система. По-рано днес Помпейо имаше срещи поотделно със словашките лидери. Пред президента Андрей Киска Помпейо заяви, че \"твърде отдавна Америка не е била дълбоко ангажирана тук\", посочва Ройтерс и припомня, че неговата визита е първа на американски държавен секретар в Словакия от 14 години, припомня Ройтерс. Помпейо разговаря и с петима бивши политически затворници пред мемориала \"Порта към свободата\" при границата с Австрия, където бяха убити 400 души между 1945 и 1989 г. при опити да проникнат през Желязната завеса. На тази среща той каза, че \"тук, където някога е имало бодлива тел и въоръжена охрана, днес свободно преминават хора, стоки и информация\". \"САЩ стоят редом до словашкия народ като приятели и партньори през последните 30 години и ще продължим да го подкрепяме и в следващите десетилетия\", допълни Помпейо. Той разговаря и със словашкия премиер Петер Пелегрини. Преди срещата им Пелегрини каза: \"САЩ имат важна роля в протичащата модернизация на въоръжените ни сили\". Премиерът изтъкна, че в Словакия работят над 120 американски компании. След срещата със словашкия външен министър Мирослав Лайчак, Помпейо заяви: \"САЩ нямат нищо против конкуренцията между фирми на световния пазар, но тя трябва да протича открито и прозрачно\", предаде Ройтерс. Той каза това на пресконференцията с Лайчак в отговор на въпрос за присъствието на китайски компании като Хуавей. \"Конкуренцията между компаниите трябва да е честна, открита и прозрачна и да има само икономически мотиви\", добави държавният секретар. От Словакия Помпейо заминава за Полша, където утре и в четвъртък ще се състои конференция за влиянието на Иран в Близкия изток. Визитата на Помпейо в трите централноевропейски страни - Унгария, Словакия и Полша - има за цел противопоставяне на растящото влияние на Русия и Китай в региона, отбелязва Франс прес.", "date": "2019.02.12", "title": "Майк Помпейо: Путин заплашва демокрациите в целия свят"}
{"url": "https://www.24chasa.bg/novini/article/7295185", "text": "Около 150 мигранти бяха спасени от търговски кораб и върнати в Либия, след като изпратиха сигнал за помощ от морето, съобщи хуманитарната организация \"Аларм фоун\", цитирана от ДПА. Организацията беше първата, съобщила за изпадналия в беда кораб снощи. Тя съобщи в Туитър, че мигрантите са били върнати в либийския град Хомс. \"Научихме също, че е бил пресрещнат и втори кораб и хората са върнати в нечовешки условия\", се казва в същия туит, информира БТА. \"Аларм фоун\" съобщи в друг туит, че е получила сигнали от \"хора, които са били върнати незаконно в Либия\". \"Те са били пресрещнати от търговски кораб и са им казали, че ще ги отведат в Европа. Вместо това се озовали в Триполи. Това \"търговско завръщане\" е повод за голямо притеснение и е в нарушение на човешките права\", подчертава организацията. Говорителят на Международната организация по миграция Флавио ди Джакомо съобщи сходна версия на събитията и заяви в Туитър, че \"мигранти, спасени в международни води, не трябва никога да бъдат връщани в Либия, която НЕ е безопасно пристанище\". Правозащитни организации неведнъж са отправяли критики към Италия и ЕС, че позволяват спасени в морето мигранти да бъдат връщани в Либия. През януари организацията \"Хюман райтс уоч\" съобщи, че мигрантите в претъпканите либийски лагери нямат достъп до добра храна и здравеопазване и често са подлагани на побои.", "date": "2019.02.12", "title": "Мигранти, подали сигнал за помощ в морето, бяха върнати в Либия"}
{"url": "https://www.24chasa.bg/novini/article/7295194", "text": "Европейският съюз постигна консенсус за новите правила за достъп до финансова информация, с които ще бъде засилено сътрудничеството в предотвратяване и разследване на сериозни престъпления като пране на пари, организирана престъпност и тероризъм. Това съобщи за „Хоризонт“ евродепутатът и докладчик по законодателното досие за звената за финансово разузнаване по темата в Европарламента Емил Радев. Очаква се мерките да бъдат приложени от страните-членки най-рано догодина. До пробива по отношение на затягането на контрола върху финансови операции и обмена на информация между звената за финансово разузнаване се стигна след тежки преговори между Европарламента, Еврокомисията и Съвета. Емил Радев разясни какво означава това за българските служби. „Когато има с престъпления, свързани с тероризъм или организирана престъпност, свързана с тероризъм, разследващите органи ще получават информация от звената за финансово разузнаване. Тази информация ще бъде много полезна да се разкриват тези престъпления“, каза той. Директивата облекчава размяната на информация между българските органи за финансово разузнаване и Европол. Все пак се стига до отстъпление по отношение на обхвата на случаите, по които това ще става. Правилата влизат в сила от 2021 г., но някои страни-членки ще започнат прилагането им още от средата на идната година. Предвижда се Еврокомисията да прави на всеки три години преглед на прилагането на регламента.", "date": "2019.02.12", "title": "ЕС се договори за обмен на финансова информация при тежки престъпления"}
{"url": "https://www.24chasa.bg/novini/article/7295197", "text": "Нискотарифната авиокомпания Wizz Air отменя всичките си утрешни полети от и до Брюксел поради планираната обща стачка в Белгия. Полетите са пренасрочени за четвъртък, 14 февруари,  Пътниците с резервации, засегнати от тези промени, са уведомявани чрез имейл и есемес, съобщават от авиокомпанията.", "date": "2019.02.12", "title": "Wizz Air отменя всичките си полети от и до Брюксел в сряда"}
{"url": "https://www.24chasa.bg/novini/article/7295208", "text": "Oбрат в позицията на Църквата. Четири дни, след като на сайта на Светия синод беше качено становище, заклеймяващо абортите и приемащо физическите наказания за децата, във вторник стана ясно, че то е неофициално. До публичното му оповестяване се стигнало заради техническа грешка, предаде Нова телевизия. Становището, което беше остро критикувано в обществото, всъщност било нещо като чернова, която не била гласувана официално от владиците. Патриархът не бил одобрявал този текст, а изготвянето му било лична инициатива на Ловчанския владика. В своя защита митрополит Гавриил обясни, че всъщност автор на текста е служител в канцеларията на Синода. Името на дамата е Десислава Панайотова. След като тя написала материала, владиците й казали, че трябва да се съкрати, като се наблегне най-много на въпросите, разглеждани в стратегията. А за абортите трябвало да има 2-3 изречения, които да потвърдят, че БПЦ не ги приема. Ловчанският митрополит обаче не прочел окончателния текст и се оказало, че Панайотова не направила корекциите, които трябвало. Проектът е бил изпратен до митрополитите. Нито един от тях не дал становище, но не бил и против. До официално приемане така и не се стигнало. Все пак двама митрополити казали да се качи проектостановището на сайта на Министерския съвет, за да се спазят законовите срокове. Позицията вече е свалена, но така и не става ясно кое в крайна сметка от становището остава и дали ще има нов текст, нито каква всъщност е позицията на църквата ни относно стратегията за децата. Светият синод на Българската православна църква излезе със становище за Националната стратегия за детето, като настоя за цялостна реакция. От БПЦ настояха и да се направят промени в други закони, с които да се забранят абортите, като това според тях би решило демографската криза. В стратегията се забранява и включва санкции за родители, които използват насилие върху децата си, шамари също.", "date": "2019.02.12", "title": "Църквата свали позицията за абортите и шамарите за децата"}
{"url": "https://www.24chasa.bg/novini/article/7295088", "text": "\"Официалната информация е, че Гебрев е отровен с фосфорорганичен пестицид. Това е вещество, което е от групата от фосфорорганичните съединение и като пестицид, се използваше до към 2000 година в България. Около 80-90 г., когато се използваше масово имаше десетки хиляди отравяния, най-много бяха в селскостопанските райони. Отравянията са няколко вида - самоотравяне, с цел самоубийство, отравяния поради неспазване на техника за безопасност при пръскани и съвсем случайно. Досега съм лекувал стотици такива отравяния. Пестицидите се използват масово. Прокуратурата обяви, че е открила това вещество. Това вещество се използва и в бита - при продукти против мухи, хлебарки и други насекоми\", коментира пред   токсикологът проф. Никола Александров. Остатъчни пестициди има в продуктите, които консумираме постоянно. Само преди няколко месеца имаше останали пестициди в спанака, ако си спомняте. Не беше фосфорорганичен пестицид, друг вид пестицид. От една салата човек наистина може да стигне до болница. Те въздействат бързо, съдържат се в листни зеленчуци, в яйцата имаше, ако си спомняте\", добави още той.", "date": "2019.02.12", "title": "Токсиколог: Една салата може да ни докара до болница"}
{"url": "https://www.24chasa.bg/novini/article/7295019", "text": "Стартовият прозорец за изстрелването на руско-европейската мисия \"ЕкзоМарс 2020\" ще се отвори на 25 юли и ще продължи около четири седмици, предадоха ТАСС и БТА. Агенцията цитира думите на Рене Пишел, ръководител на представителството на Европейската космическа агенция /ЕКА/в Москва. \"Засега мисията е запланувана за месец юли 2020 г., заяви Пишел. Стартовият прозорец, който ще бъде с продължителност 2-4 седмици, ще се отвори на 25 юли\" За втората мисия \"ЕкзоМарс\" Русия подготвя платформа за кацане с научни прибори и ракетата-носител \"Протон\". Европейската страна конструира марсоход и летателен модул. \"Европейската страна се старае да се придържа към графика, изтъкна Рене Пишел. Мога да кажа, че и от двете страни се полагат усилия всичко да бъде подготвено и тествано в срок\" Космическият апарат на мисията \"ЕкзоМарс-2020\" е планирано да бъде изстрелян от космодрума Байконур с ракетата \"Протон-М\" с ускорителен блок \"Бриз-М. Целта на проекта е изследване повърхността на Червената планета, на нейната атмосфера и климат.", "date": "2019.02.12", "title": "Отварят стартовия прозорец за изстрелването на \"ЕкзоМарс 2020\"на 25 юли"}
{"url": "https://www.24chasa.bg/novini/article/7295038", "text": "Японски специалист по бонсай - изкуството да се отглеждат умалени копия на дръвчета и храсти, би тревога след кражбата на няколко многовековни подобни екземпляра, сред които 400-годишна хвойна, предаде Франс прес. \"Това е богатството на семейството ни - поясни градинарят Сейджи Лимура, който е пето поколение специалист по отглеждане на дръвчета бонсаи и се грижи за градина в Кавагучи в предградията на Токио. - Става въпрос за екземпляри, които не бих продал дори за 10 милиона юана (80 000 евро).\" Седем дръвчета бонсаи на обща стойност над 7 милиона йени са били откраднати от градината му миналия месец. \"Разбира се, ненавиждам онзи, който ги е откраднал, но искам да го помоля да ги полива и да се грижи за тях\", каза той. \"Ще съм много натъжена, ако загинат\", написа съпругата му Фуюми във Фейсбук. \"Грижили сме се за тях като за собствени деца.\" Сейджи Лимура отглежда около 3000 дръвчета бонсаи в градината си с площ 5000 кв.м. \"За съжаление след кражбата трябваше да усилим мерките за сигурност, като инсталираме камери\", отбеляза той.", "date": "2019.02.12", "title": "След кражба на 7 дръвчета бонсаи в Япония:\nНенавиждам те, грижи се за тях!"}
{"url": "https://www.24chasa.bg/novini/article/7295032", "text": "Омбудсманът на ЕС Емили О'Райли потвърди в официално становище, че изборът на генералния секретар на Европейската комисия Мартин Зелмайер миналата година не е бил съобразен с буквата и духа на действащите правила. Тя призовава занапред комисията да разработи нова процедура.   припомня БТА. В отговор днес еврокомисарят Гюнтер Йотингер също официално потвърждава, че ЕК остава на досегашното си становище - че Зелмайер е бил правилно избран. Имаме различен прочит за приложимите правила, добавя той. В препоръката на О'Райли е записано, че са допуснати четири нарушения, за които отговорност носят всички еврокомисари, гласували единодушно за назначението на Зелмайер. По нейните думи е уронено доверието в обществото, че чиновниците в ЕС биват назначавани по строги изисквания.", "date": "2019.02.12", "title": "Официално: Изборът на Зелмайер за генерален секретар на ЕК е бил незаконен"}
{"url": "https://www.24chasa.bg/novini/article/7294847", "text": "Окръжната прокуратура в Добрич предаде на съд мъж, причинил вреда на търговско дружество за над 11 460 000 лева, съобщиха от държавното обвинение. А.К. е обвинен за длъжностно присвояване в особено големи размери и представляващо особено тежък случай. А.К. се е разпоредил с имущество, собственост на търговско дружество, като е продал 86 апартамента в крайморското село Кранево, Добричка област, пояснява говорителят на Окръжната прокуратура Милена Любенова. Обвиняемият е направил това непосредствено след като е бил освободен от длъжността управител на търговското дружество и преди обстоятелството да бъде вписано в Търговския регистър, според обвинителния акт, внесен днес в съда.", "date": "2019.02.12", "title": "Съдят мъж, ощетил търговско дружество с над 11 000 000 лева"}
{"url": "https://www.24chasa.bg/novini/article/7294888", "text": "Министърът на отбраната Красимир Каракачанов ще участва на 13 и 14 февруари в срещата на министрите на отбраната на страните членки на НАТО в Брюксел, съобщиха от военното ведомство. На форума ще бъдат разгледани редица ключови въпроси от дневния ред на алианса, които ще очертаят пътя за срещата на държавните и правителствени ръководители на НАТО през декември в Лондон. Министрите на отбраната ще обсъдят актуални теми от областта на Договора за унищожаване на ракетите със среден и малък обсег на действие, възпиращия и отбранителен потенциал на НАТО и новите политически указания за отбранително планиране. В рамките на срещата ще бъдат разгледани още справедливото споделяне на тежестите и отговорностите в НАТО, напредъка по изпълнение на ангажимента за инвестиции в отбраната, текущите операции и мисии на Алианса, сътрудничеството между НАТО и ЕС и развитието на европейските инициативи в областта на отбраната.", "date": "2019.02.12", "title": "Каракачанов ще участва в срещата на министрите на отбраната на страните членки на НАТО"}
{"url": "https://www.24chasa.bg/novini/article/7294902", "text": "При подписването на договора за тунел \"Железница\" Агенция \"Пътна инфраструктура\" е действала по законния начин - поканила е класирания на първо място, каза пред журналисти министърът на регионалното развитие и благоустройството Петя Аврамова, предаде БТА. Днес беше оповестено, че избраният изпълнител е \"Джи Пи Груп\". \"Една извървяна процедура, изцяло по Закона за обществените поръчки. Има избран изпълнител - това е \"Джи Пи Груп\", има класиран на второ място\", каза министър Аврамова. \"Джи Пи Груп\" изрази медийно становище за отказване от процедурата, но това не означава писмено изпращане до АПИ\", коментира министър Аврамова. По думите й Агенцията е поискала подновяване на офертите на Джи Пи Груп и на Главболгарстрой , тъй като е изтекъл срокът на тяхната валидност. Класираният на второ място не е подновил своята оферта и АПИ е действала по законния начин - поканила е класирания на първо място за сключване на договор. Нямаме писмен отказ, така че договорът е факт, заяви министър Аврамова. По думите на министъра в настоящата ситуация, при липсата на подновяване на офертата на класирания на второ място, ако Джи Пи Груп беше подновил писмено своето становище за отказване от процедурата, това би означавало нова процедура и риск от загуба на средства. Аврамова припомни, че проектът за автомагистрала \"Струма \" се финансира по оперативна програма. \"АПИ е действала изцяло в рамките на закона - няма как да отстрани участник по някакви други причини, освен чисто законовите\", каза министър Аврамова в отговор на въпрос какво се прави в ситуацията, в която премиерът е казал, че Джи Пи Груп трябва да излезе от всички проекти, в които има европейско финансиране или финансиране от държавния бюджет. Надявам се процедурите и за останалите отсечки да вървят нормално, да няма обжалвания, така че да можем да направим магистралата до 2023 година, заяви Петя Аврамова. Попитана какво ще стане, ако премиерът продължи да държи на позицията си, Аврамова каза, че това не е въпрос към нея.", "date": "2019.02.12", "title": "Аврамова: При подписването на договора за тунел \"Железница\" АПИ е действала законно"}
{"url": "https://www.24chasa.bg/novini/article/7294726", "text": "В Германия има около 180 милиардери, а тенденциите към забогатяване растат. Въпреки това ние знаем наистина малко за тях, коментира \"Билд\". Документален филм на ARD се опита да разкрие \"Живота на върха - дискретния живот на милиардерите\". През последните години обществената медия се опитва да осветли \"срамежливите германски богаташи\". Прави класация за първите хиляда сред най-богатите в Германия. Настоящият главен редактор на \"Шпигел\" Щефен Клусман коментира, че сред първите 150 са предприемачи и наследници на големи състояния. \"Като завеждащ лекар или мениджър е изключително трудно да се изкачиш толкова нагоре. Нашите заплати на ръководни длъжности, сравнени с тези в САЩ и Китай, са нищожни\", посочва той. Клусман казва още, че много от тези 180 милиардери искат да останат непознати. \"Ние не разполагаме с техни снимки. Те наистина се крият, защото искат да имат нормален живот\", допълва той. \"Те не се разкриват, защото не искат да срещат негативизъм. Когато си зададат въпроса какво ще последва от известността им - те стигат до отговора, че само някой луд ще им обърне внимание, ще ги убие или ще отвлече децата им. Такива страхове не са неоправдани\", коментира финансовият съветник Кристиан фон Бехтолсхайм. В документалния филм на ARD някои все пак се осмеляват да застанат пред камерата и да говорят за парите си. Един от тях е Михаел Ото - председател на надзорния съвет на \"Ото\", която разполагат с 123 компании в 130 страни. Той обяснява общественото отдръпване така: „Много хора се страхуват, че ще последва озлобен дебат\". И изтъква разликата със САЩ, където постиженията и личните блага се представят невероятно позитивно. \"Аз не бях роден богат. Дойдохме като бежанци от Западна Прусия в Хамбург и затова наистина разбирам хората, които живеят в бедност\", коментира Ото. \"Аз мисля, че когато човек е успял, трябва да помага на обществото\", казва още той. \"Вярно е, че богатите стават все по-богати..  Но също така е и грешно. В Германия има 20 милиона граждани с активи от 1 милиард до един милион евро. Милиони хора стават все по-богати\", коментира предприемачът милиардер Дирк Росман, собственик на дрогерии \"Росман\", които имат 55 000 служители. \"Разбира се в този слой на обществото има типични хобита - конни надбягвания, хокей, може би тенис, срещат се на големи футболни стадиони\", коментира Щефен Клусман. Много от представителите на средната класа се чудят дали свръхбогатите имат тайно влияние в политиката. \"Дали има такива, които се обаждат на Меркел, звънят в министерствата и казват какво да се случи? В Германия това не функционира\", заявява Клусман. Много от богатите обаче поддържат влиянието си в обществото с фондации - подкрепящи социални каузи, околната среда, културата. Михаел Ото подкрепя с 1 милион евро строежа на Елбфилхармония в Хамбург (Филхармонията на река Елба). Пред много от германските милиардери стои предизвикателството как да запазят активите си. Дирк Росман оставя компанията на децата си. \"За тях е трудно. Аз познавам всяко едно от 123-те предприятия, които имаме, защото или участвах в основаването им, или договарях придобиването им\", коментира той. \"Запазването на активите през поколенията е наистина трудно. Наследството е застрашено от поделяне, от конфликти, от несериозно отношение към него\", посочва финансовият съветник Кристиан фон Бехтолсхайм.", "date": "2019.02.12", "title": "Тайният живот на богатите в Германия"}
{"url": "https://www.24chasa.bg/novini/article/7294918", "text": " от фирмата разпространиха позиция до медиите. Управителният съвет на „Джи Пи Груп“ заявява категорично, че през всички години компанията е работила, съобразявайки се със законовите разпоредби, и винаги е отчитала обществения интерес, и ще продължава да работи така. Именно заради това ви уведомяваме, че с решение № 102 от 04.01.2019 година Върховният административен съд постанови, че обединението ДЗЗД „АМ Струма Тунел 2018“, чиито член е и „Джи Пи Груп“ АД, e законосъобразно избранo за изпълнител за изграждането на тунел „Железница“ по реда на Закона за обществените поръчки. „Джи Пи Груп“ АД обяви намерението си за оттегляне от изграждането на тунел „Железница“ заради обществения интерес и манипулативната обстановка, която се опитваше да отъждестви граденото десетки години име на компанията в строителния бранш с престъпни квалификации. Близо три месеца по-късно Върховният административен съд безапелационно потвърди мотивите на Комисията за защита на конкуренцията и на възложителя - „Агенция пътна инфраструктура“, за избор на изпълнител на обществената поръчка. Като компания, която винаги е работила в интерес на българското общество и възможността за подобряване на инфраструктурата на България, осъзнаваме, че забавата в изграждането на посочените участъци на АМ „Струма“ е предпоставка за още тежки катастрофи, голям брой загинали и ранени. Дневно по този международен път минават над 20 хиляди моторни превозни средства. С оглед създалата се ситуация - скъсените срокове и възможността изграждането на този мащабен проект да бъде провалено, управителният съвет на „Джи Пи Груп“ АД се съобрази със законодателството и изпълни задълженията си, като сключи договор за изграждането на тунел „Железница“ с възложителя Агенция пътна инфраструктура. Същото ще бъде в полза на обществения интерес от предотвратяване на огромните загуби на държавния бюджет, които могат да възникнат при неизпълнение на проекта до 2023 г., и в подкрепа на пътната безопасност.", "date": "2019.02.12", "title": "\"Джи Пи Груп\": Ще строим тунел \"Железница\" заради обществения интерес"}
{"url": "https://www.24chasa.bg/novini/article/7294934", "text": "\"До никакъв краен резултат няма да доведе приетата днес резолюция за ромите. Тя помага единствено на грантови неправителствени организации, които паразитират върху тях. Резолюцията дори не е законодателна, а пожелателна.\" Това предупреди евродепутатът Ангел Джамбазки в Страсбург, след като Пленарната зала на ЕП прие резолюция за засилване на борбата срещу антиромските настроения. Документът препоръчва държавите - членки да правят повече в тази посока и да насърчават интеграцията на ромите. \"Отхвърлиха работа. Абсолютно лицемерие. Няма нито права на ромите, нито на циганите, има права на гражданите. Това, че някой се е родил циганин, не го освобождава от отговорност и от задължението да спазва законите. Правата са индивидуални, а не групови\", отсече Джамбазки, който е заместник на Красимир Каракачанов във ВМРО. И настоя за наказателна отговорност за родителите, които не се грижат за децата си и ги пращат да просят.", "date": "2019.02.12", "title": "След Каракачанов, срещу циганите изригна и Джамбазки"}
{"url": "https://www.24chasa.bg/novini/article/7294908", "text": "Археоложката Бетина Шулц-Паулсон от университета в Гьотеборг предлага нова хипотеза за произхода на най-известния мегалит в Европа – Стоунхендж. Според нея каменните блокове в Англия са вдъхновени от подобни конструкции, които могат да се видят в цяла Европа,  Резултатите от изследването, което е продължило 10 години, са публикувани в Phys.org. В публикацията се посочва, че подобните на Стоунхендж мегалити в Европа са 35 000, а най-напред са се появили в Бретан, днешна Северозападна Франция. Най-старите конструкции са на около 7000 години, а възрастта на каменните блокове в Стоунхендж се оценява 4 500 години. Паулсон допуска, че Стоунхендж не е бил построен от французи, но според нея със сигурност е бил вдъхновен от блоковете в днешна Франция.", "date": "2019.02.12", "title": "Още една хипотеза за произхода на Стоунхендж"}
{"url": "https://www.24chasa.bg/novini/article/7294961", "text": "Много от българските потребители не правят разлика между маркировката върху етикета за \"използвай преди\" и \"най-добър до\", които се поставят на продуктите, информират от Министерството на земеделието, храните и горите. Храната трябва да се изхвърли, ако е превишен срока \"използвай преди\". Ако обаче на продукта е отбелязана дата за \"най-добър до\", тя определя срока на трайност и ако храната не е с променени вкус, цвят, мирис, може да се консумира след изтичане на срока на трайност с няколко дни, дори и повече ( например спагети и макарони), пише в съобщението. Този маркер посочва срок за свежест и най-добър вид, но храната е годна за консумация. Недоброто разбиране на понятията води и до висок процент на изхвърлена годна храна, информира БТА. Тази информация е била съобщена на кръгла маса на тема: \"Обсъждане на борбата със загубите на храни в България\". Домакин на форума е бил Центърът за оценка на риска по хранителната верига към МЗХГ. Според проучване на Европейската комисия, едва 20 на сто от българите познават значението на обозначението, \"използвай преди\", което е за годност на храната. За да бъдат по-добре информирани потребителите, ще се провеждат информационни кампании и проучвания. В ЕС най-голям процент - около 54 на сто от годната за консумация храна се разхищава от домакинствата, следвани от преработватели, услугите с храни и търговията, съобщават от МЗХГ.", "date": "2019.02.12", "title": "Порожанов: За много българи няма разлика между етикетите \"използвай преди\" и \"най-добър до\""}
{"url": "https://www.24chasa.bg/novini/article/7294962", "text": "Известният архитект Жеко Тилев почина при произшествие с тролейбус на столичния булевард \"Акад. Иван Евстратиев Гешов\", предава  . По първоначална информация 69-годишният мъж е паднал на спирката. Тепърва ще се изяснява дали му е прилошало или шофьорът на тролея е потеглил преди пътникът да се качи. Очакват се резултатите от аутопсията на Тилев. На място веднага е извикана линейка. Медиците обаче само констатирали смъртта на архитект Жеко Тилев. От Столичния електротранспорт подозират, че му е прилошало. Тролейбусът бил изправен, а шофьорът е почивал през уикенда. Близките на арх. Тилев не са били с него, но увериха, че бил в отлично здраве. Никъде по тролейбуса и платното не са били установени следи или кръв. Водачът на тролейбуса е с 5-годишен опит. Пробите му за алкохол и наркотици са отрицателни. Извършен е оглед и е образувано досъдебно производство, в рамките на което ще се изясняват всички факти и обстоятелства по случая. Известно е обаче, че масово шофьорите в столичния градски транспорт работят извънредно заради липса на кадри. Починалият арх. Жеко Тилев стои зад проекта на зала ''Арена Армеец'', Пленарна зала на Народното събрание, Великият египетски музей в Египет, Олимпийският комплекс в Инсбруг, Австрия, Мемориалният комплекс “Васил Левски” в Карлово.", "date": "2019.02.12", "title": "Известният архитект Жеко Тилев е починалият в инцидента с тролейбус в София"}
{"url": "https://www.24chasa.bg/novini/article/7294966", "text": "За нов случай на лекар с фалшива диплома съобщава днес румънският в. \"Адевърул\", след като миналата седмица в страната бе арестуван италианец, работил като пластичен хирург в няколко частни болници в Букурещ без да има диплома, предаде БТА. Изданието посочва, че в новия случай става въпрос за жена, която работела от десет години в държавна болница - Окръжната болница в Илфов, на базата на фалшива диплома. Ралука Даниела Бърсан работела като доброволец в гинекологичното отделение на болницата. По случая са започнали серия от проверки, отбелязва всекидневникът. Председателят на Лекарската колегия Георге Борчан заяви, че името на Бърсан не фигурира в базата данни на колегията и добави, че за да работи дори като доброволец в болница, тя трябва да има регистрация в Лекарската колегия. Министърът на здравеопазването Сорина Пинтя уточни днес, че здравното министерство ще подаде жалба срещу жената, която е сключила договор за доброволна работа в болницата, като е приложила фалшива диплома. Говорителят на болницата Дан Блендя заяви, че един лекар, който работи като доброволец, има ограничени правомощия, като наблюдение, консултации, подготовка на документацията и други, но без участие в медицински манипулации. В отговор на журналистически въпроси 30-годишната Бърсан заяви, че не е работела като лекар, а \"само помагала с инструментите\". Според в. \"Либертатя\" обаче пациентите, както и останалите медици в болницата са я смятали за лекар. Изданието публикува и нейни видеозаписи в операционната зала. Миналата седмица румънските гранични полицаи заловиха на границата с Унгария италианеца Матео Полити при опит да напусне страната. Той се представял за пластичен хирург, използвайки фалшива диплома, и работел в няколко частни клиники в Букурещ. Мнимият лекар бе задържан в предварителния арест за 30 дни. /Ваня Накова/", "date": "2019.02.12", "title": "Нов случай на лекар с фалшива диплома в Румъния"}
{"url": "https://www.24chasa.bg/novini/article/7293973", "text": "Турският министър на вътрешните работи Сюлейман Сойлу съобщи, че при операция тази сутрин истанбулската полиция е заловила два тона хашиш, съобщи турската телевизия НТВ. Министърът посочи също, че в Диарбекир /Югоизточна Турция/ са били заловени пет тона хашиш. Така за един ден полицията в Турция е заловила общо седем тона хашиш, информира БТА. Валията на Истанбул Али Йерликая уточни, че при операцията, проведена в района от Сароския залив до Истанбул, наведнъж са били заловени два тона наркотик скънк и са били задържани двама заподозрени. Валията поздрави екипите за борба с наркотрафика на истанбулската полиция за операцията, при която е заловено рекордно количество наркотик. Същевременно в Бурса, Северозападна Турция, при акция днес сутринта с участието на 4000 полицаи са били заловени 200 наркопласьори, съобщи министърът на вътрешните работи.", "date": "2019.02.12", "title": "За един ден в Турция са заловени 7 тона хашиш (Обновена)"}
{"url": "https://www.24chasa.bg/novini/article/7294975", "text": "Почти сме готови с промените в Закона за висшето образование. Това съобщи образователният министър Красимир Вълчев минути преди  \"Промените ще засегнат акредитацията и системата на управление. Ще дадем възможност за финансиране на таксите в направления с очакван недостиг на пазара на труда. Това ще са допълнителни целеви стипендии. Трябва да увеличим приема в направления като педагогика на обучението, по енергетика, физически науки, религия и теология и др. Във втора група са останалите природни науки, аграрните, педагогика. Увеличението на педагозите не е достатъчно, но все пак го има. Договорите с ректорите ще са изработени с всички заинтересовани страни. Те ще съдържат целите на висшите училища. Тези страни ще участват и в Академичния съвет. Това са промени, предвидени за държавните. Частните имат по-свибоден обем на определяне на вътрешното устройство. Трябва да направим така, че в по-голяма степен държавата и висшите училища да са партньори. Акредитационните оценки са близки. Не дават достатъчна яснота. Промените трябва да предложим за обществено обсъждане. Вероятно това ще стане до края на месеца или началото на другия\", коментира министър Вълчев. \"Спомням си, като нямахме рейтингова система, говорихме какво е качество. Имаше различни мнения. Говорихме за диференциране на финансирането, да преструктуриране приемам. Тогава не можехме да го направим, но с рейтинга това е възможно\", каза образователният министър за рейтинговата система. \"Същественото е, че тази система създаде стимули за висшите училища. Вече не е сигурно първото място на никой. Има конкуренция. Все по-трудно ще бъде заради намаляващия брой студенти и заради реализацията. Трябва да са конкурентни\", допълни още той.", "date": "2019.02.12", "title": "Министър Вълчев: Допълнителни стипендии за студентите в малко желани специалности (Видео)"}
{"url": "https://www.24chasa.bg/novini/article/7294976", "text": "Изтребителите Ф-16, които влязоха на въоръжение в румънската армия, ще започнат от март изпълнение на мисии на въздушна полиция под национално командване, съобщи румънският министър на отбраната Габриел Леш, цитиран от Аджерпрес и БТА. Той уточни в публикация на страницата си във Фейсбук, че самолетите Ф-16 ще могат да изпълняват и международни мисии, след като румънската ескадрила получи съответното сертифициране от НАТО. \"Ескадрила 53, която има на въоръжение самолети Ф-16, (. . .) ще започне от март изпълнение на мисии на въздушна полиция под национално командване. Самолетите Ф-16 ще могат да изпълняват такива мисии и под командването на НАТО, след като ескадрилата премине съответния процес на сертифициране от НАТО\", написа в социалната мрежа министърът. Румъния договори през 2013 г. покупката на 12 изтребителя Ф-16 втора ръка от Португалия на стойност 628 милиона евро. Самолетите влязоха на въоръжение във военновъздушните сили на Румъния поетапно през 2016 и 2017 г., напомня информационният сайт Хотнюз.", "date": "2019.02.12", "title": "Румъния: Самолетите Ф-16 ще започнат от март да изпълняват мисии на въздушна полиция"}
{"url": "https://www.24chasa.bg/novini/article/7294980", "text": "Седем мигранти, укрили се в хладилен камион с включена система на минус 22 градуса, бяха открити от сръбските митничари на излизане от граничния пункт Батровци, предаде Танюг. Мигрантите били открити на 9 февруари благодарение на митническия скенер, който засякъл човешки силуети сред стоката. Митничарите веднага отворили хладилната част на камиона, който превозвал замразени малини от Косово за германския пазар, и намерили в него седем млади афганистанци, предава БТА. Когато отворили хладилния камион, митничарите почувствали студа, лъхащ от него, и казват, че е истинско чудо, че мигрантите са преживели този опит за нелегално преминаване на границата. От Управлението на митниците съобщават, че за първия месец и половина на годината митничарите са предотвратили опити на над 150 мигранти да преминат границата, скрити в ремаркетата на камиони. Последният случай, регистриран през уикенда, е сред най-екстремните опити.", "date": "2019.02.12", "title": "Мигранти преживяха няколко часа в хладилен камион на минус 22 градуса"}
{"url": "https://www.24chasa.bg/novini/article/7294991", "text": "Представители на френските власти и активисти срещу расизма изразиха шок и гняв днес след поредица прояви на антиеврейски вандализъм през последните дни, предадoха ДПА и БТА. През последната година има \"взрив\" на антиеврейски деяния - за 2018 г. те са се увеличили със 74 процента, заяви пред телевизия \"Франс 2\" говорителят на френското правителство Бенжамен Гриво. Сред антиеврейските прояви от последните дни е изписаната на витрината на магазин в центъра на Париж дума \"Juden\" (на немски \"евреи\"), както и изрисуването със свастики на художествена творба пред обществена сграда, изобразяваща Симон Вейл, която е бивш френски министър и е оцеляла през Холокоста. Подобни вандалски прояви често пъти са се случвали \"в периферията\" на протестите на движението \"жълтите жилетки\", каза Гриво, макар да заяви, че не иска \"да прави връзки\". В парижко предградие били открити унищожени две дръвчета, засадени в памет на млад евреин, отвлечен, изтезаван и убит през 2006 г., няколко дни преди на мястото да се състои възпоменателна служба за годишнината от смъртта му. \"Това, което ще направим в сряда, е да засадим още по-хубави дръвчета\", каза снощи френският министър на вътрешните работи Кристоф Кастанер при посещение на мястото. Източник във френското министерство на вътрешните работи потвърди данните за 541 регистрирани антиеврейски инцидента през 2018 г. при 311 за 2017 г. Според данните за 2017 г. еврейската общност във Франция е била жертва на около една трета от регистрираните престъпления от омраза, макар евреите вероятно да съставляват по-малко от 1 процент от населението, отбелязва ДПА. Смята се, че във Франция живее третата по големина еврейска общност в света след Израел и САЩ, макар че във Франция не се съхраняват официални данни за етническия и религиозния произход на гражданите.", "date": "2019.02.12", "title": "Антисемитски графити и вандализиран мемориал шокираха Франция"}
{"url": "https://www.24chasa.bg/novini/article/7294999", "text": "Археолози откриха в египетската част на Синайския полуостров древна работилница за изработване и поправка на плавателни съдове, предава Асошиейтед прес, цитирана от БТА. Находката датира от епохата на Птолемеите /332-30 г. пр.Хр./. Разкопките били проведени в археологическия комплекс Тел Абу Саифи в Северен Синай. На това място се е издигала древната римска крепост. Работилницата е разполагала с два сухи дока, където са били конструирани и поправяни плавателни съдове. Елинистическият Египет също Птолемейският Египет (332 пр.Хр. - 30 пр.Хр.) e елинистическо царство, образувано на територията на Египет след неговото завоюване от Александър Македонски през 332 г. пр.Хр. Столица на царството става основаният от него град Александрия на делтата на Нил. Първият владетел на Елинистически Египет след Александър Велики e диадох Птолемей I (323 - 283 пр.Хр), който е основател на династията на Птолемеите и през 305 пр.н.е. приема титлата фараон.Царството става през 30 пр.Хр. римска провинция.", "date": "2019.02.12", "title": "Археолози откриха древна работилница за плавателни съдове"}
{"url": "https://www.24chasa.bg/novini/article/7294471", "text": "Италия официално поиска от Франция да екстрадира бивш ляв екстремист, за който се смята, че е бил активен по време на т.нар. \"Оловни години\", предаде Ройтерс, като се позова на френското министерство на правосъдието. Миналия месец италианският вицепремиер Матео Салвини прикани френския президент Еманюел Макрон да екстрадира леви партизани, които се укриват във Франция от десетилетия, за да не лежат в затвора в Италия, предаде БТА. Стотици души са убити в бомбени атентати, убийства и улични престрелки между враждуващи крайнодесни и крайнолеви екстремистки фракции през \"Оловните години\", период на социален и политически хаос от края на 60-те до началото на 80-те години. \"Към днешна дата френското и италианското правосъдно министерство обсъждат 15 случая\", каза говорител на френското министерство на правосъдието. Той добави, че миналата седмица Италия е изпратила официална молба за екстрадиция за един екстремист. Говорителят каза, че в близките дни очаква втора молба и че утре ще има заседание за обсъждане на исканията на Италия, но не се очаква тогава да бъде взето решение. Според римския в. \"Република\" във Франция живеят девет италиански бегълци левичари, в това число трима осъдени за участие в отвличането на бившия италиански премиер Алдо Моро през 1978 г. В средата на 80-те години на миналия век бившият френски президент Франсоа Митеран установи политика, станала известна като\"доктрината Митеран\", която защитава екстремистите от екстрадиция, защото по думите на Митеран италианската съдебна система е предубедена срещу тях. Доктрината е изоставена в началото на 21 век.", "date": "2019.02.12", "title": "Италия официално поиска от Франция да й предаде бивш ляв екстремист"}
{"url": "https://www.24chasa.bg/novini/article/7294470", "text": "Държавният секретар на САЩ Майк Помпейо се срещна в Братислава с президента на Словакия Андрей Киска в рамките на обиколка на Централна Европа, целяща да контрира растящото влияние на Русия и Китай, предаде Франс прес. \"Твърде отдавна Америка не е била ангажирана тук\", каза Помпейо на Киска. Посещението му е първата визита на шеф на американската дипломация в страната от 14 години. Помпейо разговаря и с петима бивши политически затворници пред мемориала \"Порта към свободата\" при границата с Австрия, където са убити 400 души между 1945 и 1989 г. при опити да проникнат през Желязната завеса, предаде БТА. \"Където едно време е имало бодлива тел и въоръжени стражи, днес свободно преминават хора, стоки и информация\", изрази задоволство Помпейо. \"САЩ стоят редом до словашкия народ като приятели и партньори през последните 30 години и ще продължим да го подкрепяме и в следващите десетилетия\", обеща Помпейо. САЩ се притесняват от енергийната зависимост на европейските страни от Русия, отбелязва АФП. Преди срещата си с Помпейо словашкият премиер Петер Пелегрини подчерта ролята на САЩ в модернизацията на словашката армия, предаде ТАСС. \"САЩ имат важна роля в протичащата модернизация на въоръжените ни сили. С държавния секретар ще обсъдим сътрудничеството си в отбраната и сигурността. Словакия увеличава разходите си за отбрана\", каза Пелегрини. Той отбеляза, че в Словакия работят над 120 американски компании. Не се очаква официално изявление след срещата на Помпейо и Пелегрини. По-късно днес Помпейо заминава за Полша, където утре и в четвъртък протича конференция за влиянието на Иран в Близкия изток.", "date": "2019.02.12", "title": "Майк Помпейо се срещна в Братислава с президента на Словакия"}
{"url": "https://www.24chasa.bg/novini/article/7294467", "text": "Основните права на ромите остават постоянно нарушавани в ЕС, заяви днес Европейският парламент в резолюция, приета в Страсбург. Отчитат се значителни пречки пред достъпа на това малцинство до образование, настаняване, до пазара на труда и здравеопазването. ЕП отправя призив за по-ясни цели за приобщаване на ромите и национални стратегии след 2020 г., се посочва в съобщение на институцията. Ромите трябва да бъдат по-добре представени в медиите, държавните институции и политическите организации, заявяват евродепутатите. ЕП настоява за по-силни мерки за борбата срещу антиромските настроения в ЕС. Настроенията срещу ромите са институционализарана и вкоренена в историята форма на расизъм, която се изразява в \"насилие, реч на омразата, експлоатация, стигматизация\" и дискриминация, се посочва в приетия текст. Училищната изолация, достъпът до пазара на труда, жилищното настаняване и здравеопазването, са сред главните пречки пред ромите в Европа. ЕП отбелязва особено тежкото състояние на младите роми, сред които нараства броят на онези, които не работят и не учат. Евродепутатите призовават Европейската комисия и държавите в ЕС да предложат ясни и обвързващи цели, срокове и средства за оценяване на напредъка по приобщаването на ромите. Според тях са необходими значителни обществени средства и човешки сили за постигането на тези цели. ЕП призовава за приобщаване по правилото за равенството между половете и използването на насочен към децата подход в стратегическата рамка на ЕС. Евродепутатите настояват за повишено участие на представители на ромите и неправителствени организации в изготвянето на политики за приобщаване. ЕП отбелязва необходимостта да се защити и насърчи равният достът до всички права за ромските деца. Отправен е призив за специфични цели срещу дискриминацията, както и мерки за включване на ромите в политиките за опазване на околната среда и цифровото общество. Структурните фондове на ЕС трябва да бъдат използвани за подобряване на условията на живот и бъдещите възможности на ромите, отбелязват евродепутатите. Те призовават държавите в ЕС да проучат злоупотребите със съответните фондове и да предприемат правни действия срещу нарушителите. /", "date": "2019.02.12", "title": "ЕП призова за защита на правата на ромите"}
{"url": "https://www.24chasa.bg/novini/article/7294496", "text": "В Национална стратегия за детето много добре трябва да се прецизира какво е позволено и какво - не във възпитанието. Това каза пред  ловчанският митрополит Гавриил. В петък църквата заяви, че настоява за цялостна редакция на проекта за Национална стратегия за детето 2019 – 2030 г. „Националната стратегия трябва да отчита традициите на българското християнско семейство, да не копираме чужди практики, които са неприложими за България. Трябва да има защитеност на родителите и правата им, както и на децата. Наказанията са не само физически, те са и психически. Трябва много добре да се прецизира какво е позволено и какво не е позволено във възпитанието. Българските родители по традиция са добри родители, те са много по-жертвени от други родители по света. Има изключения, но те трябва да се докажат, а не да е обща практика. Където се докажат, държавата трябва да се намесва много строго“, посочи той в интервю за предаването „12+3“. По думите му по въпроса за абортите позицията на църквата е еднозначна – не ги приема. Митрополит Гавриил обясни, че са имали само 4 дни за даване на становища по темата. В този кратък срок е написан проект на становище, което след той е разпратен до митрополитите на БПЦ. Два дни след това не е имало получено противно мнение. Митрополит Гавриил не изключи възможността и част от тях да не са имали време да го разгледат. „Заседание на Светия синод ще имаме към края на февруари и затова се наложи да се работи по този начин. Имахме само два дни, за които трябваше този въпрос да се реши. Въпросът беше дали да пуснем това становище, или въобще да нямаме такова“, добави той. Според бившия директор на Държавната агенция за закрила на детето Весела Банова има огромни недоразумения в начина, по който разговаряме относно това какво представляват правата на детето. „Правата на детето не бива да се противопоставят на отговорностите на детето или на правата на родителите. Като общество или смятаме, че децата си заслужава да им създадем и гарантираме детство, или не“, коментира тя и подчерта, че според закона държавата се намесва, само когато животът и здравето на детето са в опасност. „Отнемането на деца от институциите са единични случаи. Тук става въпрос за спасяване живота на детето. Бедността не е причина сама по себе си, а неглижирането на детето, т.е. системното пренебрегване на неговото здраве, потребности, физическа цялост“, посочи Весела Банова. Експертът обясни, че стратегията за детето е политически документ, който дава визия за това накъде искаме да вървим като общество до 2030 г. Тази стратегия полага огромни усилия да се увеличи подкрепата към родителите, така че те спокойно да отглеждат децата си, отбеляза Банова.", "date": "2019.02.12", "title": "Митрополит Гавриил: Националната стратегия за детето не трябва да копира чужди практики"}
{"url": "https://www.24chasa.bg/novini/article/7294504", "text": "1 година и 4 месеца условно с 4 години изпитателен срок. Това е присъдата, която получи Георги Георгиев за опит да убие бившия приятел на дъщеря си. Семейната трагедия се разигра през лятото на 2017-а година. Дъщерята на 50-годишния Георги живеел на семейни начала с приятеля си, но след като им се родило дете, отношенията им се обтегнали. Заради системното домашно насилие младата жена си взела детето и се върнала при родителите си в местността Крушова градина край варненското село Константиново. На 25-и юли мъжът пристигнал в къщата и поискал да вземе детето със себе си. След като му било отказано, той започнал да души жена си, а на притеклата се на помощ баба, счупил ръката. Със сила успял да вземе детето и си тръгнал. Няколко часа по-късно го върнал обратно и отново си тръгнал. Вечерта обаче отишъл отново в дома на бившата си приятелка и поискал да говорят. Тогава избухнал скандал с баща й, който се държал агресивно. В състояние на силно раздразнение, заради обидите и извършеното от страна на младия мъж насилие срещу дъщеря му, съпругата му, майка му и към него самия, Георги намушкал с нож по-младия мъж, който благодарение на бързата намеса на лекарите останал жив. Пред съда Георги изрази съжаление и поиска делото да се гледа по съкратената процедура. Бившият приятел на дъщеря му пък поиска да бъде прекратено наказателното производство и да не бъде налагано наказание на Георги, защото противоречията помежду им били изгладени и вече имали нормални отношения.", "date": "2019.02.12", "title": "Условна присъда за мъж, опитал да убие бившия на дъщеря си"}
{"url": "https://www.24chasa.bg/novini/article/7294513", "text": "Русия и САЩ трябва да се стремят към обмислени решения във връзка с Договора за ликвидиране на ракетите със среден и малък обсег, за да се избегне нова надпревара във въоръжаването, заяви днес финландският външен министър Тимо Сойни на пресконференция след срещата с руския му колега Сергей Лавров, предаде ТАСС. \"Договорът има важно значение за Европа. Спомняме си историческия контекст, когато беше изготвен: тогава въпросите на ядреното въоръжаване безпокояха силно Европа. Трябва да възприемаме сериозно този опит, трябва да проучим всички възможности за запазване действието на договора. Съжалявам за изявлението както на САЩ, така и на Русия за прекратяване изпълнението на договора\", каза финландският първи дипломат, предаде БТА. Той каза още, че \"ще бъде жалко, ако шестмесечната отсрочка не бъде използвана за запазване на договора. Евентуалното му прекратяване крие риск от надпревара в ядреното въоръжаване. Тук обмислени действия са важни и от двете страни\", подчерта Сойни. Финландският министър обяви, че Хелзинки е готов да оказва подкрепа на руско-американския диалог в сферата на стратегическата стабилност, включително и по договора за ракетите. Руският външен министър Сергей Лавров обвини НАТО, че \"безпрецедентно и многократно\" увеличава военния си потенциал в близост до границите на Русия. Лавров изтъкна, че е налице и безпрецедентно, многократно увеличаване на ученията в Балтика, в Черно море, както и във въздушното пространство\". Министър Сойни на свой ред подчерта, че нарушенията в сигнала на спътниково-навигационната система Джи ПиЕс, за които Финландия обвинява Русия, са предизвикали безпокойство у финландските граждани и са създали неоправдани рискове за въздушния трафик.", "date": "2019.02.12", "title": "Финландският външен министър: Хелзинки е готов да посредничи за запазване на руско-американския ракетен договор"}
{"url": "https://www.24chasa.bg/novini/article/7294516", "text": "САЩ загубиха всякакво чувство за срам,като нареждат на опозицията във Венецуела как да урежда ситуацията в страната, заяви на пресконференция днес руският външен министър Сергей Лавров, цитиран от ТАСС. \"Що се отнася до политическите аспекти на ситуацията във Венецуела, от самото начало подкрепяхме инициативата на Мексико и Уругвай за възможно най-бързо създаване на условия за национален диалог с участието на всички политически сили в страната. Президентът на Венецуела Николас Мадуро веднага изрази готовност да участва в такъв диалог, опозицията отхвърли предложението\", подчерта Лавров. По думите му причината е, че опозицията е ръководена от американски представители, които в изказванията си за това как трябва да се намери изход от ситуацията, \"са загубили всякакъв срам\". Лавров съобщи, че днес ще разговаря по телефона с американския държавен секретар Майк Помпейо по инициатива на Държавния департамент и вероятно двамата ще обсъдят и положението във Венецуела, предава БТА. Първият руски дипломат добави, че въпросите за доставка на хуманитарна помощ във Венецуела трябва да се уреждат от законната власт в страната. Лавров предупреди, че внесената от САЩ в Съвета за сигурност на ООН проекторезолюция за Венецуела може би прикрива планове за военна намеса, но Съветът никога няма да приеме такова решение. Според него документът на Контактната група на ЕС и няколко латиноамерикански държави за Венецуела е насочен към едностранна подкрепа на опозицията.", "date": "2019.02.12", "title": "Лавров: САЩ безсрамно диктуват на венецуелската опозиция как да действа"}
{"url": "https://www.24chasa.bg/novini/article/7294524", "text": "През месец януари 2019 г. в поделенията на ОДМВР-Монтана са регистрирани 249 бр. ЗМ преписки, при 237 бр. ЗМ преписки за същия период на 2018 год. Общо за ОД МВР Монтана, през месец януари 2019 г., са регистрирани 102 бр. криминални престъпления, спрямо 175 бр. за месец януари 2018г., намаление с 41,7 %. Съгласно данните на полицейската статистика, разкриваемостта на общо криминалните престъпления през месец януари 2019 г. е 21,57 %, спрямо 21,14 % за януари 2018 г. съгласно така отчетените данни, регистрираме лек ръст от с 0,43 % на разкритите престъпления на месечна база. Регистрираните престъпления против собствеността през месец януари 2019 г. бележат намаление с около 59 %, в сравнение с месец януари 2018 год. Регистрираните за месец януари 2019 г. са 36 бр. престъпления, при 89 бр. през януари 2018 г. Регистрираните престъпления против личността през месец януари 2019 г. бележат също намаление с около 38 %, в сравнение с месец януари 2018 г. Регистрираните за месец януари 2019 г. са 8 бр. престъпления, при 13 бр. през януари 2018 г. Грабежи – 2 бр. регистриран грабежи за месец януари 2019 г., при също 2бр. регистрирани за месец януари 2018 г. Регистрираните кражби са 25 бр. при 74 бр. за същия период на 2018г., което е спад с около 66 % на регистрираните кражби. Измами – регистрирани са 2бр. измами за месец януари 2019г., при също 2бр. регистрирани за месец януари 2018 г. Умишлени убийства – през периода януари 2019г. не е регистрирано умишлено убийство, при липса също на токова за същия период на 2018г. Посегателства спрямо МПС – няма регистрирани за януари 2019г. престъпления, при 2 бр. такова за месец януари 2018г. Палежи – 4 бр. регистрирани за януари 2019г., срещу 5 бр. за месец януари 2018г., намаление с 20 %. Наркотици – регистрирани за месец януари 2019 г. са 8 бр., срещу 6 бр. за същия период на 2018 г. Съгласно данните за коефициента на престъпност е 0,8 за периода на месец януари 2019 г. за ОД МВР Монтана, при 1,0 за януари 2018 г. Разпределение на общо регистрираните престъпленията - за месец януари 2019 г. на територията на ОДМВР-Монтана, са регистрирани 125 бр. престъпления, при 141 бр. за януари 2018 г. Регистрираните престъпления на територията на обл. Монтана са: общ. Монтана – 55 бр., общ. Бойчиновци - 10 бр., общ. Чипровци – 3 бр., общ. Г. Дамяново - 4 бр., общ. Лом – 13 бр., общ. Вълчедръм - 7 бр., общ. Брусарци – 1 бр., общ. Якимово - 4 бр., общ. Медковец – 2 бр., общ. Берковица –19 бр. и общ. Вършец – 7 бр. за месец януари 2019г. С най-висок коефициент на престъпност по общини за януари 2019 г. е община Георги Дамяново – 1,4 и Бойчиновци – 1,1. Общини с най-малък коефициент на престъпност на територията на ОД МВР Монтана са: Община Брусарци - 0,2, Лом и Медковец – 0,5. Разпределение на регистрираните престъпления по НК, за месец януари 2019г. Регистрирани престъпления по НК, разпределени по землища - болшинството от регистрираните престъпления са концентрирани на територията на селските райони: на територията на Районно управление Монтана – района на Участък Огоста в селата Смоляновци, Винище, с. Студено буче, с. Белимел – 3 бр., с. Гаврил Геново - 1 бр., с. Клисурица – 1 бр., Участък Бойчиновци в селата – Бойчиновци, Владимирово и Лехчево, РУ Лом – с. Якимово, с. Мокреш и с. Медковец, РУ Берковица – с. Замфирово и с. Бързия с. Мездрея и Комарево по 1бр.и РУ Вършец – гр. Вършец. През януари 2019 г. на територията на ОДМВР Монтана са проведени 60 специализирани полицейски операции с участието на 379 полицейски служители и 138 служители на ЗЖУ Монтана. В хода на операциите са посетени 400 сигнала, проврени са 113 лица с криминални прояви, задържани са 29 лица и са установени 1 328 законови и нормативни нарушения. Увеличение на тежките пътно-транспортни произшествия и ранените при тях граждани през януари на 2019 г., отчита Пътна полиция при ОДМВР Монтана. През първия месец на настоящата година в областта са станали 17 тежки ПТП, с 29 ранени граждани, без загинали. В сравнение със същия месец на 2018 г. тежките ПТП са били 7, а ранените 4 пъти по-малко – 7, като отново няма загинали на пътя.", "date": "2019.02.12", "title": "С 41,7 % намаляват престъпленията на територията на ОД МВР Монтана през януари 2019 г."}
{"url": "https://www.24chasa.bg/novini/article/7293209", "text": "11 български природозащитни и браншови организации настояха в отворено писмо до премиера Бойко Борисов правителството да подкрепи промените в Закона за биологичното разнообразие. То е пратено и на главния прокурор Сотир Цацаров, от когото се иска да провери дейността на организацията WWF - Световен фонд на дивата природа - клон България, и до външния министър Екатерина Захариева, която да инициира законодателство, регламентиращо финансирането на чужди организации в България. Повод за отвореното писмо са промените в закона, които подготви МОСВ, и атакуването им от част от екосдруженията у нас по време на общественото обсъждане миналата седмица. Най-големият конфликт се оказа идеята на МОСВ да създаде онлайн регистър на защитените зони по европейската мрежа “Натура 2000”. За тази цел ведомството трябва да разполага с първичните данни от изследванията на защитените видове и хабитати във всяка зона и те да станат публични. Това е задължително условие, за да може да се приложи европейското изискване върху защитените зони да се прави мониторинг, както и специфичните изисквания за всяка зона да са съобразени с местните условия. У нас вече над 15 години за зоните по “Натура 2000” има само общи еднотипни заповеди. Това е едно от обстоятелствата, довели до наказателна процедура от страна на ЕК, тъй като европейското законодателство изисква за защитените зони да има планове за управление, както е за националните паркове, каза по време на обсъждането шефът на дирекция “Защитени зони” в МОСВ Мирослав Калугеров. Екоорганизации атакуваха по време на общественото обсъждане предимно намерението за предоставяне на първични данни, мотивирайки се, че те са защитени от авторски права и не би трябвало да се предоставят безплатно на никого. Според отвореното писмо голяма част от зоните по “Натура 2000” са определяни от въпросните организации в периода 2005-2007 г. и за тази дейност те са получили 9 млн. лв. “Въпреки получената огромна сума, за да инкасират максимална печалба, “еколозите” са подменили европейската методология, като не е спазено основно изискване освен с екологични да се съобразят с културни, социални и икономически фактори. Не е направена и задължителната публична информационна кампания”, се казва в отвореното писмо. Реалното разпространение на растителни и животински видове по принцип трябва да бъде потвърдено с данни от теренни проучвания, снимки,GPS точки, попълнени формуляри и тракове (запис на маршрутите, по които минават екипите). Това са първичните данни, с които МОСВ не разполага и поради това не може да направи регистър на зоните. “У нас защитените зони са толкова раздути, защото всичко е правено от офиси и на бюро без никаква достоверна информация, подплатена с научни доказателства. Разказите, предположенията и теоретичните модели, които са използвали “зелените”, не са научни факти. Заради тази измама и манипулиране на данни винаги срещу държавата ни ще има наказателни процедури”, заключава отвореното писмо, пратено до премиера, главния прокурор и външния министър. Противопоставянето на еколозите на промените в Закона за биологичното разнообразие е за да се скрият фактите, че за нито една зона, вкарана от тях в “Натура 2000”, няма официални протоколи, доказващи проучвания на терен, се казва още в отвореното писмо. В него също така се заключава, че именно затова България има рекордните 34% от територията, вкарани в “Натура” ( ).  Екологичните организации и сдружения не са съвсем единни по въпроса трябват ли промени в Закона за биологичното разнообразие и какви точно да са те. Това пролича по време на общественото обсъждане на промените в закона, организирано от МОСВ миналата седмица. Андрей Делчев - популярен екозащитник, член на десетки сдружения и организации, през цялото време повтаряше, че промените изцяло погазват европейските директиви и че на практика Законът за защита на биоразнообразието ще се превърне в закон за застрояването. Той обаче не можа да посочи конкретен текст, който да подкрепя мнението му, като се мотивира, че примерите били безбройни, а материята твърде сложна, за да я обяснява. От WWF смятат, че Законът за биологичното разнообразие има за цел да пренесе европейското законодателство в областта на опазването на природата в националното. Той е изработен добре и изпълнява целите си. И затова всяка промяна крие риск от наказателна процедура от страна на Европейската комисия, смятат от организацията. На противоположното мнение е Тома Белев, шеф на Асоциацията на парковете в България. Според него има категорична необходимост от промяна в Закона за биологичното разнообрази и това ни казват започнатите през последните години наказателни процедури от Европейската комисия. България според него не прилага европейските директиви правилно и заради това ще бъдем осъдени, както бяхме осъдени за Рила и Калиакра. “За съжаление, и последните предложени промени в закона, вместо да решават проблемите, създават нови и ако предложението на МОСВ се приеме, това ще доведе до поне две нови наказателни процедури в съда на ЕС”, каза Белев. Основен проблем според него за защитените зони, както и за природните паркове, които много често съвпадат със зоните, е, че за много от тях все още няма заповеди. Например България има заповеди само за обявяване на зоните за птиците (114), но от 230 зони за местообитанията са издадени заповеди само за 9. Наличието на заповеди би означавало възможност за собствениците на земи да претендират за компенсации по “Програмата за развитие на селските райони”, но те сега не могат да го направят, защото нямат формално основание за това, смята Белев. ", "date": "2019.02.12", "title": "11 организации “за” промените в екозакон, искат прокуратурата да разследва WWF"}
{"url": "https://www.24chasa.bg/novini/article/7294535", "text": "Междуфирмените разплащания в България се бавят средно 29 дни през 2018 година, докато през 2017 година те са закъснявали с 38 дни, информира Българската търговско-промишлена палата като се позовава на данни от проучване на компанията Intrum, специалист в подобни анкети. Проучването обхваща 29 страни, представени от 9607 компании. В него са отразени данни за 2017 г. и 2018 г. Отложеното плащане е в основата на трайните търговски взаимоотношения между компаниите. Най-бързи са междуфирмените разплащания в Латвия, Естония и Ирландия - съответно 18, 19 и 20 дни. Точно обратната е ситуацията в Португалия - 66 дни, Босна и Херцеговина и Италия - по 56 дни. Средноевропейското време за разплащане за 2018 г. е 34 дни, пише в съобщението. В отношенията между бизнеса и крайните клиенти е налице по-кратък срок за разплащане. Средното време, което е нужно в Европа, е 22 дни през 2018 г. и 27 дни през 2017 г. В България средното време на погасяване на задълженията е 21 дни през 2018 г., а през 2017 - 20 дни. Лидер отново са Прибалтийските републики. Най-дълго е времето за разплащане между бизнеса и клиентите в Испания - 45 дни, в Босна и Херцеговина - 39 дни и в Португалия - 38 дни. Изплащането на задълженията между бизнеса и публичния сектор в Европа е средно 40 дни. За нашата страна периодът на разплащане на задълженията е 32 дни през 2018 г. и 33 дни през 2017 г. Лидер по този критерий е Латвия - с 18 дни срок за разплащане, а с най-лоши показатели е Италия - 104 дни. 6 от 10 компании в Европа предпочитат да има по-дълъг период за разплащане, за да могат да планират по-добре паричните си потоци и реализацията на продуктите, като по този начин те са по-сигурни и спокойни (за България резултатът е аналогичен). България обаче заема и една неконкурентна позиция - 3-то място от страните с най-много отписани приходи - 2.78 на сто от общите годишни приходи. Само Ирландия и Сърбия са пред нас със съответно 3.10 на сто и 2.88 на сто, а Румъния е 4-та с 2.73 на сто отписани приходи според анкетата на Intrum. Средният процент за ЕС на загуба на приходи е 1.7 на сто. Почти една трета (31 на сто) от анкетираните фирми в България казват, че ще могат да наемат повече служители, ако длъжниците им са по-бързи с техните плащания. Това е по-висок резултат в сравнение с европейската средна стойност от 20 на сто, сочи проучването. 38 на сто от анкетираните фирми в България също заявяват, че закъснелите плащания не им позволяват да растат в икономически план. Клиентите все още плащат късно, но бизнесът в цяла Европа изглежда е станал малко по-устойчив, когато става дума за способността му да се справя с последиците от забавянето на плащанията, отчита изследването. Възможността за работа с налични средства улеснява значително фирмите. Периодът на разплащане между фирмите в България се подобрява. Обезпокоителното е, че плащанията от публичния сектор към компаниите в страната отнемат повече време от корпоративните плащания, сочи проучването.", "date": "2019.02.12", "title": "Междуфирмените разплащания в България все по-бързи"}
{"url": "https://www.24chasa.bg/novini/article/7294562", "text": "Компетентна ли е “Автомагистрали” да строи АМ “Хемус” и каква е готовността ѝ да извърши този проект? Продължаваме да настояваме за отговор на тези въпроси. Това заяви депутатът от БСП Георги Свиленски на пресконференция в централата на червените по-рано днес. Миналия месец от БСП внесоха искане да им бъде предоставен договорът между Агенция “Пътна инфраструктура” (АПИ) и държавното дружество “Автомагистрали” за строителството на “Хемус”. В края на миналата година на “Автомагистрали” бе възложено проектирането и изграждането на отсечката Боаза - Велико Търново за 1,3 млрд. лв. с ДДС. Според червените обаче фирмата няма капацитет да изпълни поръчката. “Поставихме два въпроса на министъра на регионалното развитие Петя Аврамова в парламентарен контрол - каква е готовността на държавната фирма да реализира този мащабен за България проект и вторият въпрос - какви са сключените рамкови споразумения, колко са и с кои фирми. На първия въпрос ни беше отговорено, че \"Автомагистрали\" има 20 строителни машини, 107 машини специализирана техника, 25 общо инженери, експерти, юристи и одитори”, заяви Свиленски. Той посочи, че в интервю шефът на “Автомагистрали” пък заявил, че за такъв проект му трябват минимум 50 проектанта и 700 работника. Според него всеки може да си направи сметка каква и била готовността на фирмата през декември, за да извърши тази дейност. “Нашите притеснения се оказаха верни. Продължаваме да настояваме да ни се отговори на въпросите - Каква е компетентността на държаваната фирма \"Автомагистрали\" и каква е готовността ѝ да се извършва този проект?”, допълни още Свиленски. Относно сутрешната закана на вицепремиера и министър на отбраната Красимир Каракачанов, че ако ГЕРБ не приемат стратегията му за интеграция на ромите, зам.-шефът на БСП Кирил Добрев коментира така: Късно е за ултиматуми от страна на Красимир Каракачанов и е точно навреме за избори - той иска да приведе с любимата циганска карта привържениците си в действие. Съмнявам се обаче, че дори за тези действия е позакъснял, защото никакви социологически проучвания не го ловят за следващия Европейски парламент. Червените обявиха и, че ще изчакат правната комисия в парламента да прегледа внесеното от тях решение в сряда за смяна на членовете в Централната избирателна комисия. “Управляващите не могат да се оправдаят с това, че ако сменим членовете сега, няма да се справят с предстоящите избори. Сегашните членове стъпиха в длъжност на 23 март 2015 г. преди евроизборите, а се справиха много добре”, мотивира се Добрев.", "date": "2019.02.12", "title": "БСП: Компетентна ли е “Автомагистрали” да строи АМ “Хемус”?"}
{"url": "https://www.24chasa.bg/novini/article/7294512", "text": "Районната прокуратура във Велико Търново предаде на съд трима, направил опит да получат мобилни телефони за 14 247 лева, като ползвали неистински документи, съобщи държавното обвинение. Обвиняемите решили да си набавят противозаконно имотна облага, като закупят мобилни телефони на преференциални цени от офиси на мобилните оператори, чрез сключване на договори за бизнес-абонаменти на името на търговски дружества и след това да продадат телефоните на пазарната им цена. Проучили тарифните планове и възможностите за закупуване на последни модели телефони на преференциални цени, както и за безплатно предоставяне на мобилни устройства. За целта били необходими неистински пълномощни от името на лица, управляващи и представляващи действащи търговски дружества, които изготвили на името на обвиняемия В. П. Така на 7 и 9 май 2016 г. В.П. и С.Л. посетили общо четири магазина на „Мобилтел” и на „БТК”, поискали да купят телефони в брой, като сключат договора на тарифен план „Бизнес безкрай 70”. За целта представили неистинските документи. При извършване на кредитна проверка, служители си усъмнили, че се прави опит за измама. Обвинението срещу С.Л. и В.П. е за това, че в периода от 07.05.2016 г. до 09.05.2016 г. в гр. В. Търново при условията на продължавано престъпление в съучастие, чрез използване на неистински документи направили опит да получат без правно основание чуждо движимо имущество - мобилни телефони на обща стойност 14 247,88 лева, с намерение да го присвоят, като: - на 07.05.2016 г. в гр. В. Търново, в магазин на „Мобилтел” ЕАД и на 09.05.2016 г. в два магазина на „БТК” ЕАД и в магазин на „Мобилтел” ЕАД, чрез използване на пълномощни, на който бил придаден вид, че са издадени от управител на ЕООД, за упълномощаване на В. П. да представлява ЕООД-то пред мобилни оператори, с правото да сключва договори и нотариални удостоверявания на подпис, направили опит да получат общо единадесет мобилни телефонни апарата, различни марки, собственост на „Мобилтел” ЕАД или на „БТК” ЕАД, с намерение да ги присвоят, като заплатили за всеки един от апаратите цената, представляваща стойността им при сключване на договор за предоставяне на мобилни услуги. Опитът останал недовършен по независещи от дейците причини - престъпление по чл. 212, вр. чл. 20, вр. чл. 18, вр. чл. 26 от НК; Обвинението срещу Д. Ц. е за това, че в периода от неустановена дата до 09.05.2016 г. в гр. В. Търново, при условията на продължавано престъпление чрез съставяне на неистински документи /Нотариални удостоверявания на подпис на пълномощни/, съзнателно дал възможност на обвиняемите С. Л. и В. П. да получат без правно основание мобилни телефони на обща стойност 14 247,88 лева, като престъплението останало недовършено по независещи от дееца причини - престъпление по чл. 212, вр. чл. 18, вр. чл. 26 от НК. Предстои насрочване на делото за разглеждане от съда.", "date": "2019.02.12", "title": "Трима на съд за опит да получат мобилни телефони за над 14 бона с фалшиви пълномощни във Велико Търново"}
{"url": "https://www.24chasa.bg/novini/article/7294606", "text": "Българската компания \"Текс Тийм\" ЕАД е дъщерна фирма на \"М Холдинг\" АД. Групата на холдинга обединява няколко компании, специализирани в събирането, преработването и продажбата на дрехи втора употреба. Към момента числеността на персонала на фирмите в групата наброява над 600 души, които работят в България, Гърция, САЩ и Канада. Първоначално \"М Холдинг\" стартира с ритейл търговия, като открива първия магазин под бранда \"Мания\" във Варна през далечната 1996 г. Към момента магазините са над 40, разположени в България и Гърция, като повечето от тях са на франчайзинг. Магазини \"Мания\" са известни със своите брандови находки и \"Ловците на марки\", които ежедневно ги посещават. \"Мания\" притежават повече от 400 хиляди лоялни клиенти, ако се съди по броя на притежаваните карти за лоялност. Магазините се зареждат всяка седмица с нова стока, което предизвиква струпването на множество клиенти от различни възрасти и с различни финансови възможности. \"Текс Тийм\" ЕАД е фирмата, която се занимава със сортирането и подготовката за повторна употреба на дрехите, които пристигат основно от Западна Европа, САЩ и Канада. Месечно в сортировъчните цехове на фирмата във Варна се сортират повече от 700 тона дрехи, като над 70% от тях биват изнасяни в Русия, Африка и Азия. През 2017 година Текс Тийм разшири своята дейност, като откри нова инсталация за сортиране и обработка Texx Team USA, намираща се в град Карлщад, щата Ню Джърси (САЩ). В новооткрития цех само през 2018 година са обработени над 2500 тона текстилни отпадъци, като почти цялото количество, след обработка, е изнесено като годни за повторна употреба дрехи предимно за Централна и Южна Америка. Green Team Inc. е регистрирана през 2012 година в Ню Йорк (САЩ). Това е фирмата „събирач“ на \"М Холдинг\", чиято основна дейност е да събира и експортира употребявани дрехи и текстилни отпадъци. През изминалата година всичките бази за събиране на Green Team са събрали над 10 000 тона ненужен текстил, които са изнесени предимно към Латинска Америка, Азия и Африка. В момента фирмата оперира в 10 американски щата, както и във Ванкувър (Канада). \"Мания Онлайн\" е най-новия проект на \"М Холдинг\", който през миналата година започна да продава чрез интернет висококачествени и маркови дрехи втора употреба. Вярвайки в бъдещето на онлайн търговията, дългосрочните цели на фирмата са да започне продажби в няколко източноевропейски страни. ", "date": "2019.02.12", "title": "\"Ловци на марки\" ежедневно посещават магазините \"Мания\""}
{"url": "https://www.24chasa.bg/novini/article/7294615", "text": "Горските стражари в държавното ловно стопанство „Тервел” са съставили шест акта и един констативен протокол за съхранението на общо 7,5 куб. незаконно добити дърва за огрев. Задържана е и каруцата на нарушител – съобщиха от Североизточното държавно предприятие. Други три акта по Закона за горите са съставени при системните проверки в обхвата на държавното ловно стопанство „Балчик”. Създадена е организация за засилен контрол в горите. Само през изминалата седмица на територията на всички 13 горски и 5 ловни стопанства към Североизточно държавно предприятие са извършени общо 705 проверки. 146 от тях са на обекти за добив на дървесина, 91 – на превозни средства, а 471 – на физически лица, от които 331 са ловци. Съставени са 39 акта – заявяват още от предприятието.", "date": "2019.02.12", "title": "В ловното стопанство „Тервел” задържаха каруца и 7,5 куб. м дърва за огрев"}
{"url": "https://www.24chasa.bg/novini/article/7294630", "text": "Знамето на НАТО бе издигнато днес на церемония пред сградата на македонското правителство в Скопие, предадоха македонските медии. С това бе отбелязан историческият акт на подписването на протокола за присъединяване на Р Македония в НАТО миналата сряда, с което започна последната стъпка към пълноправно членство на страната в НАТО под името Северна Македония. Премиерът Зоран Заев заяви в речта си на церемонията, че страната е постигнала историческа цел. \"Днес издигаме знамето на НАТО, което заедно с европейското и с нашето определя бъдещето, не само нашето, а и това на бъдещите поколения. Това не е символика, е реалност. Това е нова страница в нашата история\", каза Заев. Той е цитиран да казва още, че \"бъдещето вече не ни е съдба, а взехме съдбата в ръцете си и определихме бъдещето си\".", "date": "2019.02.12", "title": "Издигнаха знамето на НАТО пред сградата на македонското правителство (Снимки)"}
{"url": "https://www.24chasa.bg/novini/article/7294576", "text": "31-годишна волейболистка твърди, че е имала тайна връзка със загиналия футболист Емилиано Сала. Тя сподели, че е говорила с него часове преди самолетната катастрофа над Ламанша, в която той загина. Луиза Унжерер заяви, че е видяла играча на \"Нант\" за последен път на рождения си ден – седмица преди трагедията. Тя добави, че са се запознали във Франция, където играят и двамата. След като разбрала за фаталния инцидент, тя написа в социалните мрежи: \"Ще те обичам завинаги. Благодаря ти, че беше такъв, какъвто си\", информира \"Дейли Мейл\". Луиза говори пред сайта \"Глобо\" и сподели, че мечтата на Сала е била да играе във Висшата лига: \"Започнахме да си говорим през септември 2017 година. Той ми каза, че е много щастлив от факта, че се отправя към \"Кардиф\". \"Исках да го намерят жив. Много хора ме питат за инцидента, изключително трудно е. Сала беше обикновен човек с чисто сърце, той нямаше лоши намерения\", добави тя. Емилиано е загинал от тежки наранявания на главата и гърдите. Идентифицирането е било възможно само чрез пръстовите му отпечатъци. Тялото на пилота Дейвид Ибътсън все още не е намерено. Самолетът на родения в Аржентина 28-годишен нападател изчезна от радарите на 21 януари, след като излетя от френския град Нант към уелския град Кардиф.", "date": "2019.02.12", "title": "Волейболистка твърди, че имала тайна връзка със Сала, часове преди трагедията се чули по телефона"}
{"url": "https://www.24chasa.bg/novini/article/7294180", "text": "Английски бизнесмен осъди българка да му върне огромна сума пари, които бил заблуден да й даде, разказва \"Дейли мейл\". Върховният английски съд осъди българката Мануела Радева да върне на 57- годишния бизнесмен Марсел Куутър сумата от 182 000 британски лири, както и да плати 20 хиляди лири за съдебни такси. Бизнесменът се запознава с нашенката през февруари 2017 г. в онлайн приложение за запознанства. Там Мануела се представяла като млада инвестиционна банкерка, която търси любовта. След няколко срещи двойката заживява заедно, а връзката им продължава 9 месеца. Романсът им приключва, когато бизнесменът открива, че е измамен от атрактивната българка. Оказало се, че Мануела го е излъгала за професията си, както и за личния си живот - тя била сключила брак няколко седмици преди запознанството си с Куутър. Докато били заедно, бизнесменът се подлъгал да даде на възлюбената си 182 хиляди британски лири, защото смятал, че тя ще ги инвестира умело. Освен това Куутър дал и други пари, купувал и скъпи подаръци на българката. Пред съда Радева заявила, че с мъжа си се разделила приятелски. За дадените от бизнесмена пари Мануела заявила, че били, за да поддържа високия си стандарт за живот. Съдията постановил, че Радева все пак трябва да върне парите.", "date": "2019.02.12", "title": "Атрактивна българка измами британски бизнесмен да й даде 182 000 лири, осъдиха я"}
{"url": "https://www.24chasa.bg/novini/article/7294215", "text": "Израел продължава атаките в Сирия. Късно снощи сирийската държавна агенция САНА информира за танков обстрел от Голанските възвишения, окупирани от израелците. На прицел бе взета граничната мухафаза (провинция) Кунейтра. Улучени бяха болница и наблюдателски пост на ООН. Става ясно, че моделът на отношения между чуждестранните сили в Сирия, който се опитваше да гради Русия, напоследък не действа. С изпращането на въоръжени сили в САР Кремъл веднага се представи като съюзник на Дамаск, а покрай това и на Иран, бранел вече от години кажи-речи сам президента Башар Асад. Но почти веднага и внезапно Русия се сдоби с още един партньор в Сирия - Израел. При все че и тогава, и сега страните преследват противоположни цели. Като верен по-малък брат на Щатите Тел Авив дейно бомбардираше и още бомбардира сирийските райони, контролирани от Асад; по принцип няма и нищо против да бъде свален президентът, дошъл до гуша на напредничавата западна демокрация. Както се разбра впоследствие, Израел не само че е подкрепял идеята за свалянето му, а всячески е съдействал за това - сега поне се знае много за сътрудничеството му с опозицията срещу Дамаск. Русия, ще не ще, се примиряваше, защото на Асад му се бяха струпали по-важни проблеми - например опозицията, нападаща отвсякъде. Налагаше се да я отблъсне бързо, защото още по-страшна заплаха в лицето на \"Ислямска държава\" бе надвиснала не само над Асад, но и над цяла Сирия - към края на 2015 г. терористите бяха укрепнали дотам, че в САР вече нямаха сериозен противник. Освен американците естествено, но на тях нещо не им пукаше за варварите, които колеха наред, без да има причини. Тъй че през този период от сирийската война за Русия наистина бе просто необходимо да се примирява с израелското вероломство. Това бе оправдано и жертвата си струваше - за победа над терористите. Но днес ИД вече не застрашава Асад, нито Сирия като цяло. Русия обаче незнайно защо се държи с Израел по същия начин - затваря си очите за всичките му постъпки, а част от тях според международното право са си престъпления против суверенна държава. Тая любезност взе да изглежда особено абсурдно след катастрофата с Ил-20. Естествено ЦАХАЛ може и да не е виновен наистина - защо ни трябваше тогава да обвиняваме Тел Авив, заплашвайки със сериозни последици? Последици нямаше изобщо, макар че Израел изчака малко и пак взе да обстрелва Сирия, и то в съвсем нагъл стил - близо до наши обекти в страната. Какво стои зад всичко това? Руският зам.-външен министър Сергей Вершинин заяви неотдавна в интервю, че израелските атаки непременно трябва да спрат - и увери, че Русия съвсем не ги оставя без внимание. Ще посочим, че през януари Вершинин посети Ерусалим и се срещна с Нетаняху. Не се знае какво са обсъждали и какви изводи са направили, но Израел май няма да има проблеми с руснаците. Още повече с оглед позицията на друг зам.-външен министър, Сергей Рябков. Интервюто му за Си Ен Ен незнайно защо не бе забелязано в Русия, при все че съдържаше не един интересен момент. За нас обаче е най-важно как спомена еврейската държава - каза например, че сигурността на Израел е сред главните приоритети на Русия. Доста нееднозначно звучи, дори за човек, споделящ неоимпериалистичните стремежи на руската власт. Ами сигурността на Сирия? Тя по-маловажна ли е? Или поведението на Израел изобщо не застрашава Дамаск? Иронията е, че напоследък бомбардират най-често тъкмо столицата, сърцето на страната. Странни са някак нещата. Руската ориенталистка, също и политолог, Карине Геворгян всъщност не вижда тук нищо странно, защото с подобни и много други мерки Русия се стреми да гарантира сигурност на целия регион, възпирайки едновременно израелците и иранците. КГ: Не виждам тук нищо алогично. Единствената страна с право да бъде арбитър в региона е Русия. Дори няма защо да го доказва. С Иран нещата са ясни, но по същия начин се вземат известни мерки спрямо Израел. Колкото до сигурността на Израел, това безспорно е в интерес на Русия и тук наистина няма никакво лицемерие. А точно това изявление (думите на Рябков) пък е послание към Иран. Русия действа като съюзник на Иран и трябва първа да му отправи сигнал, че е съвсем недопустимо да атакува Израел. По същия начин действаме с Израел - към него са отправени други послания, например думите на другия заместник на (руския външен министър Сергей) Лавров. Като арбитър Русия показва и на дете страни, че трябва да бъдат по-сдържани. \"СП\": Доста странен арбитраж. Да припомним примерно една от последните израелски атаки срещу ирански обекти край летището в Дамаск - загинаха над двайсетина души. Такъв бе отговорът след изстрелване на ракета, свалена над безлюдната част от Голаните. КГ: Зная, че руската страна упреква доста сурово Израел заради всички тези случаи. \"СП\": Все едно са малко странни тези неща. Днес има много слухове, че Русия се стреми да отслаби влиянието на Иран в Сирия. Може би всичко това има някаква връзка с тази цел? КГ: Трудно ми е да се произнеса по темата. Колкото до военните, знам, че има силно взаимодействие. И то както с иранците, така и с израелците например, дори с американците. При всяко положение хората по места гледат да не стигат до зверщини. И ще изтъкна: Иран всеки път заявява, че е готов да се изтегли от Сирия, веднага щом Дамаск пожелае. А всички приказки, че Иран искал да се закрепи в Сирия, ми изглеждат предимно като пиар. Всъщност никой не може да попречи на Иран, ако той наистина цели да се укрепи в Сирия. Дори няма нужда да издържа военни бази там, има си достатъчно други методи. \"СП\": Излиза, че всички подобни изявления са израелска пропаганда? КГ: Излиза, че това е пропаганда.  (От БТА)", "date": "2019.02.12", "title": "\"Сигурността на Израел - един от главните приоритети на Русия\""}
{"url": "https://www.24chasa.bg/novini/article/7294266", "text": "В интервю за израелски вестник венецуелският опозиционен лидер Хуан Гуайдо заяви, че работи за възстановяване на връзките с Еврейската държава, които Каракас прекъсна преди десетилетия в солидарност с Палестина, предаде Ройтерс. Израел е една от страните, които признаха Гуайдо за временен президент, предаде БТА. \"Много се радвам да заявя, че процесът на стабилизиране на връзките с Израел е в най-високата си точка\", каза Гуайдо в интервю за в.\"Израел хайом\". \"Еврейската общност във Венецуела е много активна и преуспяла и е допринесла много за нашето общество\", подчерта Гуайдо. По думите му официално обявяване на възстановяването на отношенията и за откриване на ново венецуелско посолство в Израел ще бъде направено \"в подходящия момент\".", "date": "2019.02.12", "title": "Хуан Гуайдо: Работя за възстановяване на връзките на Венецуела с Израел"}
{"url": "https://www.24chasa.bg/novini/article/7294267", "text": "Рекорден брой посетители - 2,7 милиона души, се стекоха в град Сапоро на най-северния японски остров Хокайдо на юбилейното 70-то издание на Снежния фестивал, който приключи вчера, предадоха ТАСС и БТА. Хората, дошли да разгледат ледените скулптури, бяха с 194 хиляди повече от миналата година. В градския парк \"Одори\" бяха представени 110 скулптури и композиции от лед и сняг с най-различни размери. Една от главните атракции беше копие в реални размери на Хелзинкската катедрала с височина 17 метра, както и инсталация по мотиви от киносагата \"Междузвездни войни\". Любимите приказни и реални герои, изваяни от лед, най-много впечатлиха публиката, особено образът на японската тенисистка Наоми Осака. Ледените скулптури са особено красиви вечер, когато светят. В тазгодишното издание на снежния фестивал участваха отбори от Китай, Южна Корея, Финландия, Хавай, Индонезия, Макао, Полша, Сингапур и Тайланд. Победата спечелиха тайландците със скулптура от три риби. Снежният фестивал в Сапоро се провежда от 1950 г. Тогава организаторите изработват шест скулптури от лед, които привличат около 50 хиляди посетители. Фестивалът достига сегашните си размери през 1955 г., когато в изготвянето на ледените скулптури се включват военни подразделения. Днес Снежният фестивал се счита за неотменна част от живота на Сапоро и главно културно мероприятие на града, което всяка година привлича туристи от цял свят.", "date": "2019.02.12", "title": "Рекорден брой туристи посетиха Снежния фестивал в Северна Япония (Видео)"}
{"url": "https://www.24chasa.bg/novini/article/7294277", "text": "Министърът на външните работи и търговията на Унгария Петер Сиярто даде висока оценка на българо-унгарските отношения, като постави акцент върху политическите и икономическите връзки между двете държави. На съвместна пресконференция след срещата си с вицепремиера Марияна Николова, той препотвърди позицията на Унгария и заяви, че страната му подкрепя безусловно България за членството ѝ в Шенген. „Ние ще продължим и занапред да оказваме техническа помощ за охраната на границите на България, които са външни на Европейския съюз.“, каза Сиярто и подчерта, че страната ни се справя изключително добре в опазването на външните граници на общността. Това съобщиха от пресслужбата на кабинета. Заместник министър-председателят Марияна Николова посочи, че България цени изразената подкрепа и допълни, че Унгария е важен партньор на страната ни в Европейския съюз, със сходни позиции по важни теми като европейската перспектива на Западните Балкани и кохезионната политика. „Нашите двустранни отношения може да определим с една ключова дума - приятелство. Те са свързани с интензивен диалог на всички равнища, както и взаимодействие по широк спектър от двустранни въпроси и тези от европейския и международен дневен ред“, каза българският вицепремиер. Марияна Николова е на двудневно посещение в Будапеща по покана на унгарското правителство. Обменът на добри практики и опит при прилагането на политики за справяне с демографската криза, насърчаване на раждаемостта и интеграцията на ромската общност са във фокуса на визитата и. По-късно днес тя ще се срещне и с унгарския си колега заместник министър-председателя Жолт Шемейн.", "date": "2019.02.12", "title": "Петер Сиярто: Унгария ще продължи да подкрепя България за членство в Шенген"}
{"url": "https://www.24chasa.bg/novini/article/7294269", "text": "Президентът Румен Радев е дал съгласието си шефката на кабинета на премиера Бойко Борисов и бивш вицепремиер и вътрешен министър Румяна Бъчварова да е новият български посланик в Израел. Информацията бе потвърдена пред \"24 часа\" от два независими източника от президентството и Министерството на външните работи. Бъчварова бе един от препъникамъните в продължилото над половин година съгласуване между правителството и държавния глава на новите посланически назначения. Шефката на кабинета на министър-председателя ще замени в Тел Авив Димитър Михайлов. В края на миналата седмица от президентството обявиха, че са дали съгласието си и за нов посланик в Лондон, но без да посочват името му. Това трябва да е бившият ни първи дипломат в Париж и Рим и служебен премиер през 2013 г. Марин Райков. Вече е договорено и преместването на посланика ни в Берлин Ради Найденов в Швейцария. Той е кандидатура на президента Радев като бе и служебен външен министър през 2017 г. в кабинета на Огнян Герджиков. Новата ни посланичка в Берлин Елена Щекерлетова застъпи на поста си в понеделник. Повече от половин година президентът Румен Радев блокираше въртележката на посланиците, тъй като бе несъгласен с предложенията на правителството. Главното му възражение е срещу предложението за Париж да замине зам.-министърът на външните работи Юрий Щерк като държавният глава иска да наложи Петко Драганов. Все още не е ясно дали за този пост има съгласуване. В края на миналата седмица обаче външната министърка Екатерина Захариева направи публична забележка на Радев, че бави посланиците, въпреки че правителството скоростно се е съгласило да прати в Москва неговия кандидат Атанас Кръстин. Заради забавената ротация България остана без посланик в Лондон в разгара на Брекзит. Досегашният Константин Димитров се прибра в България, а новият едва ли ще успее да замине преди 30 март, когато Великобритания ще напусне ЕС. Според добре запознати е много вероятно отново жена да движи програмата на Борисов, но било изключено това да е Анжелина Тотева, която бе шеф на кабинета му в миналия мандат.", "date": "2019.02.12", "title": "Румен Радев е одобрил Румяна Бъчварова за посланик в Израел"}
{"url": "https://www.24chasa.bg/novini/article/7294292", "text": "Броят на починалите от грип в Румъния достигна 109 души, обяви днес Националният център за наблюдение и контрол на заразните болести към Националния институт за обществено здраве, предаде Аджерпрес. Най-новите жертви са 81-годишна жена от Букурещ и 79-годишен мъж от окръг Олт. Нито един от двамата не е бил ваксиниран. Единствено за жената е известно, че е страдала от предшестващи медицински заболявания. На 30 януари в страната беше обявена грипна епидемия на национално равнище.", "date": "2019.02.12", "title": "109 са починали от грип в Румъния"}
{"url": "https://www.24chasa.bg/novini/article/7294299", "text": "Процесът срещу 12 каталунски лидери заради участието им в опита за отцепване през 2017 г., който започна днес пред испанския Върховен съд, ще се превърне в съдебна и медийна битка между Мадрид и каталунските сепаратисти пред целия свят. \"Трябва да използваме процеса като средство за отправяне на критики, да го използваме за целта ни, която е независимостта на Каталуня\", заяви наскоро председателката на влиятелната сепаратистка асоциация \"Каталунско национално събрание\" Елисенда Палусие. Повече от 600 журналисти от 150 акредитирани медии, предаване на живо по телевизията: процесът е мечтаният повод за сепаратистите да убедят международната общност и да разкритикуват това, което възприемат като \"репресия\" от страна на испанските власти. Този път обаче испанското правителство няма намерение да им позволи това. Външното министерство създаде държавния секретариат \"Еспаня глобал\" (Espana Global), чието предназначение е да се грижи за образа на Испания в чужбина и който обяви малко преди началото на процеса, че ще проведе кампания срещу \"неоснователните нападки на сепаратисткото движение\". \"Нашата работа ще се състои в опровергаването със солидни аргументи и проверени данни на \"фалшивите новини\", разпространявани във връзка с процеса\", казаха за Франс прес от секретариата. \"Глобална Испания\" публикува в социалните мрежи видео със заглавие \"Това е истинската Испания\" (\"This is the Real Spain\") със субтитри на английски, което припомня гарантираните в Испания свободи и резултата и от 94 точки от 100 в класацията \"Свободата по света\" на американската неправителствена организация \"Фрийдъм хаус\". Във видеото участват директорката на банка \"Сантандер\" Ана Ботин, кинорежисьорката Исабел Коиксет и генералният секретар на Организацията за икономическо сътрудничество и развитие, мексиканецът Анхел Гурия, според когото Испания \"е на нивото на най-отворените и развити страни на света\". Идването на власт през юни на социалиста Педро Санчес, който назначи за външен министър каталунеца противник на сепаратисткото движение Жозеп Борел, доведе до промяна в стратегията на Мадрид. Ако правителството на консерватора Мариано Рахой запази стоицизъм по отношение на медийната хиперактивност на сепаратистите, Жозеп Борел и екипът му не щадят сили да и се противопоставят. \"Навлязохме в напълно различен етап от този на правителството на Рахой, който ни струва скъпо, що се отнася до дезинформацията\", твърди държавният секретариат \"Глобална Испания\". Министерството на правосъдието и Върховният съд освен това организираха точно преди процеса срещи с чуждестранни журналисти в Мадрид, като министерството им връчи обемен документ, хвалещ достойнствата на испанското правосъдие. В четвъртък Педро Санчес пристигна в Страсбург, за да защити испанската съдебна система пред Съвета на Европа и Европейския съд по правата на човека - органът, към който планират да се обърнат сепаратистите, ако бъдат осъдени. \"Медийна война\"? Тези действия на Мадрид единствено укрепват визията на сепаратистите, които са убедени, че лидерите им са \"политически затворници\" и че те няма да бъдат съдени справедливо от Върховния съд. \"След като испанското правителство се вижда задължено да проведе кампания по маркетинг и дезинформация, това значи, че те не са сигурни в себе си\", заяви наскоро в Лондон министърът на външните работи на каталунското регионално правителство Алфред Бош. Въпреки че неговото ведомство отрича да има \"медийна война\", Бош възнамерява да направи обиколка на европейските столици, за да каже \"истината\" за процеса, а каталунското правителство ще предостави на разположението на чуждестранните журналисти в Мадрид зала за пресконференции, за да могат те да следят процеса \"без филтър\". Освен това каталунската обществена телевизия, финансирана от подкрепящото независимостта правителство, ще отразява процес, включително и на английски език, за да му придаде \"международно измерение\". Сепаратистките асоциации \"Каталунско национално събрание\" и \"Омниум културал\" (Omnium Cultural) подготвят предназначени за чужбина кампании, включващи видеозаписи на няколко езика и прояви в няколко европейски столици. Адвокатите на част от обвинените дори поискаха в залата да има международни наблюдатели - мярка, която бе отхвърлена от Върховния съд, който подчертава, че заседанието ще е публично и ще бъде предавано пряко по телевизията. Организацията \"Интернешънъл трайъл уоч\" (\"International Trial Watch\"), създадена от шест каталунски асоциации, ще се опита дори да изпрати чуждестранни наблюдатели, които да се смесят с обикновената публика и така да проследят процеса. /БТА/", "date": "2019.02.12", "title": "Процесът на каталунските сепаратисти: съдебна и медийна битка"}
{"url": "https://www.24chasa.bg/novini/article/7294295", "text": "Държавният секретар на САЩ Майк Помпейо призова страните от Централна Европа да се съпротивляват на влиянието на Русия и Китай, предаде Асошиейтед прес, цитирана от БТА. Помпейо заяви в словашката столица Братислава, че Китай и Русия застрашават напредъка по отношение на демокрацията и пазарната икономика, който е бил постигнат след падането на Берлинската стена през 1989 г. Той заяви, че страните от Централна и Източна Европа са особено уязвими към \"хищнически\" инвестиции и политическо вмешателство. За борба с тази заплаха САЩ са ангажирани да засилят присъствието си в региона чрез споразумения за сътрудничество в отбраната и програми за обмен, каза Помпейо. Помпейо обяви планове за споразумение за сътрудничество в отбраната с Унгария, която е едно от най-охотно приемащите китайски инвестиции европейски правителства, предаде Ройтерс. Помпейо съобщи, че вчера е обсъдил \"опасностите от допускането на Китай да се сдобие с предмостие в Европа\" с унгарския външен министър Петер Сиярто. Националистичното правителство на Унгария, което подобно на полското е силно политически изолирано в ЕС, се надява да купи противоракетни системи със среден обсег от САЩ, а Словакия иска да купи американски изтребители Ф-16. Сиярто вчера отхвърли притесненията на САЩ от руското и китайско влияние в региона и заяви, че Будапеща изпълнява задълженията си към западните съюзници като член на НАТО. В Унгария Помпейо е обсъдил и безпокойствата за върховенството на закона заради оказвания от премиера Виктор Орбан натиск на съдилища, медии и неправителствени организации. Днес говорителката на китайското външно министерство Хуа Чунин заяви, че Китай оценява \"независимите, справедливи и обективни\" изказвания на Сиярто и че китайско-унгарските отношения няма да пострадат или да допуснат намеса от други страни. Действията на САЩ за потискане на легитимните интереси за развитие на китайските фирми са \"изключително нечестни и неморални\" и не подхождат на голяма сила, добави Хуа. Петер Сиярто пък направи паралел между администрацията на Тръмп и правителството на Орбан в области като ограничаването на имиграцията, защитаването на християните по света и подкрепата за Израел.", "date": "2019.02.12", "title": "Помпейо: Централна Европа да се съпротивлява на Русия и Китай"}
{"url": "https://www.24chasa.bg/novini/article/7294300", "text": "Автори на три домови кражби са задържани в полицията в Асеновград, съобщиха от пресцентъра на МВР. 24-часова мярка за неотклонение била взета спрямо 34-годишен криминално проявен и осъждан жител, който в средата на януари отнел телевизор и мобилен телефон от апартамент в града. В хода на активно разследване, вчера в районното управление били отведени и трима млади познайници на служителите на реда, от село Боянци. От стопанската постройка на свой съсед 19-годишен задигнал 40 метални елемента за оранжерия и 70 метра меден проводник, а от съседна къща момчета на 14 години откраднали различни инструменти и предмети. Случаите са докладвани в районната прокуратура. Работата по документирането им продължава разследващ полицай.", "date": "2019.02.12", "title": "Хванаха трима крадци в Асеновград"}
{"url": "https://www.24chasa.bg/novini/article/7294293", "text": "Генералният секретар на НАТО Йенс Столтенберг призова днес Русия да запази съществуването на договора си със САЩ за ракетите със среден обсег. На пресконференция той заяви, че министрите на отбраната на държавите от алианса ще обсъдят утре и вдругиден в Брюксел въпроса с бъдещето на този договор. Столтенберг отбеляза изразената от САЩ готовност да се оттеглят от договора, сключен със СССР през 1987 г., защото днес документът не се прилага от Москва, информира БТА. Генералният секретар настоя, че в последните години Русия е разработила и разположила в Европа ракети в нарушение на договора. Не възнамеряваме да повтаряме руските действия, но трябва да разполагаме с необходимите средства за сдържане, уточни той. По неговите думи от подписването на договора през 1987 г. досега още държави са разработили или придобили ракети със среден обсег. Според него е възможно занапред да се обсъди възможността тези държави, сред които посочи Китай, Индия, Пакистан и Иран, също да бъдат обхванати в подобен договор. Това, че засега договорът обхваща само Русия и САЩ, не е извинение за неговото нарушаване. Договорът не дава сигурност, ако се изпълнява само от едната страна, поясни Столтенберг. Той заяви, че противоракетният щит в Румъния се състои само от ракетни установки, но не разполага с нападателни ракети. Москва се опитва да отклони вниманието от основния въпрос - че Русия разполага от години нови ракети в Европа, в нарушение на договора, обобщи Столтенберг. Русия има последна възможност да постъпи отговорно, като съхрани договора. Призоваваме да използва тази възможност. Подготвяме се за свят без този договор. Ще обсъдим какви мерки трябва да предприемем в присъствието на повече руски ракети. Няма да предполагам какви биха били тези сътпки. Всяка стъпка, която предприемем, ще бъде съгласувана, отбранителна и съразмерна. Не възнамеряваме да разполагаме нови ракети. Не искаме нова надпревара във въоръжаването, това не е в ничий интерес, каза Столтенберг. Той определи като опасно и безотговорно заглушаването от Русия на спътниковите сигнали за насочване по системата ДжиПиЕс (GPS). По неговите думи въпросът е поставян многократно в разговорите с Москва и са отбелязвани заплахите за въздухоплаването и работата на спасителните и спешните служби. Това подкопава \"сътрудничеството ни\" с Русия, каза Столтенберг, като подчерта кавичките. Генералният секретар потвърди за повишено присъствие на НАТО в северните морета и поясни, че то е свързано с възможностите на алианса за сдържане. Генералният секретар изрази опасения от нарастващото руско военно присъствие в същия район. Столтенберг изрази известна надежда, че е възможно постигането на мирно решение в Афганистан. Рано е да се каже, дали ще се постигне сделка. Ясно е, че влязохме заедно в Афганистан и заедно, съвместно с афганистанците, ще определим пътя напред, добави той. В отговор на въпрос Столтенберг съобщи, че продължават разискванията по съмненията за китайска намеса в далекосъобщителните мрежи. Той уточни, че алиансът работи за подобряване на възможностите си за засичане на източника на електронните и хибридните заплахи. Столтенберг отбеляза, че на заседанията на военните министри от НАТО в следващите дни за пръв път в залата ще присъства представител на Скопие. Това става възможно, след като преди дни държавите от НАТО подписаха протокола за присъединяване на бъдещата Република Северна Македония.", "date": "2019.02.12", "title": "НАТО призова Русия да запази договора за ракетите със среден обсег"}
{"url": "https://www.24chasa.bg/novini/article/7294297", "text": "В беларуската столица започна съдебен процес срещу Марина Золотова, главен редактор на основния независим новинарски сайт в страната Tut.by, в рамките на дело, което според правозащитници цели да се упражни натиск върху медиите от страната, съобщи Франс прес. Золотова бе арестувана през август заедно с още девет журналисти в рамките на разследване за използване на информация от държавната осведомителна агенция БелТА без съответния абонамент. Подсъдимата е обвинена в \"бездействие на длъжностно лице\" и небрежност, защото според обвинението не е контролирала действията на подчинените си. Заплашва я присъда до 5 години затвор и забрана да заема ръководни длъжности, предава БТА. Останалите арестувани по случая журналисти бяха осъдени да платят на БелТА обезщетения и освободени, напомня АФП. Золотова отхвърля обвиненията. Тя пристигна усмихната на процеса и аплодира няколкото десетки свои привърженици, присъстващи в залата. ТАСС отбелязва и присъствието на десетки местни и чуждестранни журналисти, отразяващи процеса, на беларуски политици, правозащитници и дипломати от чужди мисии. \"Аферата е насочена специално срещу Tut.by\", заяви Золотова преди заседанието чрез сайта на журналистическото сдружение в Беларус. По думите й нейното електронно издание има над един милион посетители дневно - далеч повече, отколкото БелТА и другите държавни медии. Става дума за опит не да се затвори Tut.by, а да бъде отслабен като техен конкурент, уточни Золотова. Ввъ връзка с нашумелия случай през август в офисите на Tut.by и други беларуски медии имаше обиски, напомня ТАСС. През август \"Репортери без граници\" и Съветът на Европа изразиха безпокойство от арестите на журналисти в Беларус, посочва АФП. ЕС, Съветът на Европа, САЩ и международни правозащитни организации настояха пред официален Минск да спре преследването на журналисти и редакции.", "date": "2019.02.12", "title": "Съдят главния редактор на основния новинарски сайт в Беларус"}
{"url": "https://www.24chasa.bg/novini/article/7294325", "text": "В писмо, изпратено до вицепрезидента Илияна Йотова, кметът на Страсбург Ролан Ри специално благодари за изказаната подкрепа и съпричастност към болката от смъртоносния атентат, ударил европейската столица на 11 декември 2018 г., съобщиха от прессекретариата на държавния глава. Тогава вицепрезидентът изпрати съболезнователен адрес до кмета и жителите на Страсбург. „Нито един атентат не може да бъде по-силен от нашето желание да живеем в един свободен и демократичен съюз. Убедена съм, че ценностите на Френската република – свобода, равенство и братство, няма да позволят разделението на френското общество пред лицето на тероризма и омразата“, написа Илияна Йотова. „Солидарността с жертвите и техните близки, спонтанните прояви на почит, диалогът, който бе започнат, ни позволиха да преминем през това трагично изпитание заедно. Но повече от всичко друго именно Вашите безброй послания на приятелство, тези на цялата нация, подобно на дошлите от цял свят, ни донесоха най-голяма утеха и бяха особено ценни за нас“, пише Ролан Ри до Илияна Йотова. Той посочва още: „Всяка подкрепа стопляше сърцата ни, вдъхваше ни смелост и ни помагаше да вдигнем отново глави. Благодарение на това успяхме да възобновим нормалния ход на живота си, с натежали сърца, но повече от всякога решени да кажем „не“ на фанатизма и терора.“ Петима души загинаха и 12 бяха ранени при атентат на коледния базар в Страсбург на 11 декември 2018 г.", "date": "2019.02.12", "title": "Кметът на Страсбург благодари на Йотова за подкрепата след  атентата от 11 декември"}
{"url": "https://www.24chasa.bg/novini/article/7294329", "text": "Ледниците в света са с 18% по-малки от предишните изчисления, съобщиха ДПА и БТА. Около 215 000 ледници в света съдържат 158 000 кубични километра лед, показа изследването на учени от Федералния технологичен университет в Цюрих. Те стигнаха до тази по-ниска стойност, използвайки по-подробни спътникови данни, които им дадоха възможност за по-точни измервания. Изчисленията не включват плаващия лед, гренландския леден шелф и Антарктика. Според новото изследване обемът на ледниците в Азия е по-малък с една четвърт. \"В светлината на тези нови изчисления, можем да приемем, че ледниците във високопланинска Азия могат да изчезнат по-бързо, отколкото мислехме досега\" - каза ръководителят на изследването Даниел Фариноти. С времето топенето може да намали обема на река Инд, която преминава през Китай, Индия и Пакистан, на китайската река Тарим и на Аралско море в Централна Азия. Стотици милиони хора зависят от тези водни басейни. Специалистите очакват обемът на водата от лятното топене в тези азиатски райони да е до 24 процента по-малък до края на века в сравнение със сегашните стойности.", "date": "2019.02.12", "title": "Ледниците в света с 18% по-малко"}
{"url": "https://www.24chasa.bg/novini/article/7294364", "text": "Във връзка с разпространеното \"Становище на Светия синод\" относно проекта за Националната стратегия за детето за следващите десет години, сме длъжни да заявим, че подобен документ не е бил официално обсъждан в заседание на Светия синод на БПЦ-БП. Това се казва в изявление на Русенския митрополит Наум, публикувано в сайта на Русенската митрополия. В него се отбелязва, че \"текстовете на \"Становището\", обвързващи БПЦ-БП като институция, са лично творение-проект на г-жа Десислава Панайотова, сътрудник в Отдела \"Културно-просветен\" при Синодалната канцелария, но това в никакъв случай не означава, че Светият синод ще ги приеме безпрекословно и недвусмислено\". БПЦ, като хранител на българщината и моралните ценности в българското семейство, винаги ще поощрява етичните норми на възпитание, но не ще толерира по какъвто и да било начин насилието над деца, под каквато и да било форма, особено ако това се обвързва с т. нар. религиозно образование и възпитание, заявява Русенският митрополит Наум. Той отбелязва, че въпросите, свързани с абортите и децата в риск, са тема на бъдещо задълбочено обсъждане в българското общество, като касаят адекватни разсъждения относно Божията повеля, достойнството на жената майка, както и значимостта на всеки конкретен случай, свързан с домашното насилие и конкретното с насилие над жени. Всички други теми, касаещи образованието и възпитанието на българските деца, следва да бъдат обсъждани от съответните педагози и специалисти, имащи мнението и на богословската наука, като по този начин би могъл да се очертае най-точен и правилен подход за бъдещи препоръки по поставените въпроси, заявява Русенският митрополит.", "date": "2019.02.12", "title": "Русенският митрополит: Светият синод не е обсъждал официално становище за проекта на национална стратегия за детето"}
{"url": "https://www.24chasa.bg/novini/article/7294378", "text": "Автомобил и трамвай се удариха на ул. „Алабин” и „Христо Белчев” в центъра на София, съобщи  Инцидентът стана около 12:10 ч. Ударът е бил лек, няма пострадали. Причините се изясняват.                                                                                                                                                                                                                                                                                                                       ", "date": "2019.02.12", "title": "Трамвай и кола се удариха на ул. „Алабин” в София"}
{"url": "https://www.24chasa.bg/novini/article/7294389", "text": "Испанският Върховен съд започна първото заседание от процеса срещу 12 лидери на каталунските сепаратисти, обвинени за организирането на референдум за независимост на Каталуня през октомври 2017 г., предаде Ройтерс. Срещу подсъдимите са предявени обвинения за бунт, размирици и злоупотреба с обществени средства във връзка с референдума. Те няма да получат думата днес, защото първият ден на процеса във Върховния съд е посветен на процедурни въпроси, предаде БТА. Каталунците гласуваха с голямо мнозинство за отделяне от Испания на референдума, който беше бойкотиран от поддръжниците на оставането в страната. Гласуването предизвика конституционна криза в страната и през есента на 2017 г. централното правителство разпусна регионалното правителство на Каталуня. Повечето от 12-те сепаратистки лидери се намират в ареста от над година. Прокуратурата иска 25-годишна присъда за бившия каталунски вицепремиер Ориол Жункерас. Останалите, включително бивши министри и двама водещи активисти, може да получат присъди от 16 до 17 години. Очаква се процесът да продължи най-малко три месеца, през които ще бъдат разпитани близо 600 свидетели. Сред тях е и Мариано Рахой, който беше премиер по време на референдума. Процесът на 12-те сепаратистки лидери е проверка за устойчивостта на испанската съдебна система и демокрацията в страната, заяви на пресконференция в Берлин бившият каталунски премиер Карлес Пучдемон", "date": "2019.02.12", "title": "Започна процесът срещу 12 лидери на \nкаталунските сепаратисти"}
{"url": "https://www.24chasa.bg/novini/article/7294382", "text": "Парламентът на Словения ратифицира протокола за членството на Република Македония в НАТО, съобщи агенция МИА, цитирана от БТА. След Гърция, Словения е втората страна-членка на НАТО, която ратифицира присъединяването на Скопие към Алианса. Председателят на македонския парламент Талат Джафери, който е на посещение в Словения, произнесе слово в словенския парламент и благодари от името на гражданите на Република Македония за ратификацията. Джафери изрази надежда, че до края на годината протоколът ще бъде ратифициран от всички членки на НАТО. В четвъртък се очаква протоколът да бъде ратифициран и от албанския парламент. ", "date": "2019.02.12", "title": "Словения ратифицира протокола за членството на Македония в НАТО"}
{"url": "https://www.24chasa.bg/novini/article/7294399", "text": "България увеличи търговския си дефицит през миналата година, след като търговията се сви и през последния месец на 2018 г., става ясно от предварителните данни на Националния статистически институт (НСИ). Наблюденията на   показват, че през ноември и октомври пак имаше ръст, през септември – лек спад, докато през август дефицитът успя леко да се свие на годишна база. През миналата година от България са изнесени стоки на стойност 55,275 млрд. лева, което е с 1,2% повече в сравнение с 2017 година. Само през декември експортът възлиза на 4,154 млрд. лева, като намалява с 2,4% на годишна база. Внесените стоки през миналата година са на стойност 62,945 млрд. лева (по цени CIF), което е с 6,3% повече спрямо 2017 година, изчислиха в НСИ. Само през последния месец на миналата година импортът намалява с 8,6% на годишна база и възлиза на 4,881 млрд. лева. Общото външнотърговско салдо (износ FOB - внос CIF) към 31 декември е на минус със 7,669 млрд. лева. По цени FOB/FOB (след елиминиране на разходите за транспорт и застраховки при внос на стоки) то също е отрицателно и е в размер на 3,256 млрд. лева. Само през последния месец на миналата година общото външнотърговско салдо (износ FOB - внос CIF) е на отрицателна територия със 726,4 млн. лева. По цени FOB/FOB то също е на минус с 435,6 млн. лева. През миналата година от страната са изнесени за трети страни по-малко български стоки с 12,5% в сравнение с 2017 година. Експортът за 2018 г. е на стойност 17,550 млрд. лева. Основни търговски партньори на България са Турция, Китай, Сърбия, САЩ, бившата югославска република Македония и Руската федерация, които формират 52,6% от износа за трети страни. Само през декември експортът за трети страни намалява с 14,6% на годишна база и е в размер на 1,488 млрд. лева. През 2018 г. при износа на стоки от България за трети страни, разпределен според Стандартната външнотърговска класификация, най-голям ръст в сравнение с 2017 година е отбелязан в сектор „Мазнини, масла и восъци от животински и растителен произход“ (30,8%). Най-голям спад се наблюдава в секторите „Безалкохолни и алкохолни напитки и тютюн“ (32,5%) и „Разнообразни готови продукти, н.д.“ (24,2%). Вносът на стоки от трети страни през миналата година се увеличава със 7,4% в сравнение с 2017 г. и е на стойност 23,012 млрд. лева (по цени CIF). Най-голям е стойностният обем на стоките, внесени от Руската федерация, Турция, Китай и Сърбия. Само през декември импортът намалява с 11,3% в сравнение с година по-рано и е в размер на 1,822 млрд. лeвa. При вноса на стоки от трети страни, разпределен според Стандартната външнотърговска класификация, през 2018 г. най-голямо увеличение спрямо предходната година е отчетено в секторите „Безалкохолни и алкохолни напитки и тютюн“ (25,3%) и „Мазнини, масла и восъци от животински и растителен произход“ (18.5%). Спад не се наблюдава в нито един от секторите. Външнотърговското салдо (износ FOB - внос CIF) на България със страните извън Европейския съюз през миналата година е на минус с 5,461 млрд. лева. По цени FOB/FOB (след елиминиране на разходите за транспорт и застраховки при внос на стоки) то също е отрицателно и е на стойност 3,522 млрд. лева. През последния месец на миналата година салдото (износ FOB - внос CIF) с трети страни е отрицателно и е на стойност 333,4 млн. лева. От януари до декември износът на български стоки за европейските партньори се увеличава с 9,5% на годишна база и е в размер на 35,059 млрд. лева, показват предварителните данни на националната статистика. Основни търговски партньори на нашата страна са Германия, Италия, Румъния, Гърция, Франция и Белгия, които формират 67,5% от износа за държавите - членки на ЕС. През ноември експортът нараства със 7% в сравнение с година по-рано и възлиза на 3,445 млрд. лева. Износът на български стоки за ЕС, разпределен според Стандартната външнотърговска класификация, за единайсет месеца на годишна база расте в секторите „Минерални горива, масла и подобни продукти“ (28,8%) и „Машини, оборудване и превозни средства“ (16,2%). Спад не се наблюдава в нито един от секторите. Импортът от януари до ноември се увеличава с 6,8% спрямо същия период на 2017 г. и е на стойност 36,874 млрд. лева по цени CIF. Най-голям е стойностният обем на стоките, внесени от Германия, Италия, Румъния, Испания и Гърция. Само през ноември вносът на стоки в България от държавите - членки на ЕС, намалява с 0,1% спрямо същия месец на предходната година и е в размер на 3,606 млрд. лева. При импортът от ЕС, разпределен според Стандартната външнотърговска класификация, за единайсет месеца, в сравнение с година по-рано, най-голямо процентно увеличение е отчетено в сектор „Безалкохолни и алкохолни напитки и тютюн“ (15,8%), а най-голямо намаление се наблюдава в сектор „Мазнини, масла и восъци от животински и растителен произход“ (3,9%). Външнотърговското салдо (износ FOB - внос CIF) на България с ЕС за периода януари – ноември 2018 г. е отрицателно и е на стойност 1,815 млрд. лева. По цени FOB/FOB (след елиминиране на разходите за транспорт и застраховки при внос на стоки) то е положително и е в размер на 505,8 млн. лева.", "date": "2019.02.12", "title": "Търговският дефицит на България се свива с близо 7,7 млрд. лева за година"}
{"url": "https://www.24chasa.bg/novini/article/7294405", "text": "Британският премиер каза пред министрите си, че парламентът няма да гласува ревезирана сделка за Брекзит тази седмица, защото тя се нуждае от повече време за преговори с ЕС. Това заявиха от канцеларията на Тереза Мей, предаде \"Ройтерс\",  Мей опитва да издейства промени в сделката, която договори с ЕС миналата година, след като британските депутати я отхвърлиха основно заради притеснения за политиката, целяща да се избегне връщането на граничния контрол на остров Ирландия. \"Тя каза, че е ясно, че ще е необходимо малко повече време за завършване на дискусиите с ЕС\", посочи говорител на канцеларията на премиера. Повторното гласуване по сделката с ЕС за Брекзит бе планирано за 14 февруари. Засега позицията на ЕС остава непроменена. Главният преговарящ на съюза за Брекзит Мишел Барние вчера за пореден път заяви, че ЕС няма намерение отново да обсъжда условията по споразумението, постигнато миналата година.", "date": "2019.02.12", "title": "Мей отложи гласуването на сделката за Брекзит в британския парламент"}
{"url": "https://www.24chasa.bg/novini/article/7294416", "text": "Министърът на вътрешните работи Младен Маринов съобщи днес, че по случая с отравянето на бизнесмена Емилиян Гебрев не се изключва нито една версия. Той допълни, че по случая има издадена европейска заповед за разследване, която вече е изпратена на западните партньорски служби, предаде  „Сигналът тогава дойде от Военномедицинска академия за лице, настанено в безпомощно състояние. Естествено към този момент не бяха ясни причините за неговото състояние, така че незабавно започнахме процесуално-следствени действия. Беше образувано досъдебно производство за опит за убийство срещу неизвестен извършител. В хода на разследването бяха проведени абсолютно всички оперативно-издирвателни мероприятия, множество експертизи бяха назначени по случая“, отбелязва вътрешният министър. При получаване на новата информация незабавно бяха предприети действия по възобновяване на досъдебното производство и на най-високо политическо ниво от премиера и главния прокурор бяха уведомени партньорските служби, посочи още Маринов. Той допълни, че случаят е бил в полезрението на западните служби, с които е имало синхрон в действията. Има издадена международна заповед за разследване, която е изпратена във Великобритания. „Така че, уверявам ви, всичко което може да се направи, се прави по изясняване на всички факти. Нито една версия не изключваме до момента, в който не бъде отхвърлена от събраните факти и обстоятелства. Казах ви, образувано е досъдебно производство за опит за убийство срещу неизвестен извършител на този етап“, каза Младенов.", "date": "2019.02.12", "title": "Младен Маринов: Вече е разпратена европейска заповед за разследване за отравянето на Гебрев"}
{"url": "https://www.24chasa.bg/novini/article/7294417", "text": "\"Индия пауър\" все още не е предложила цена за закупуването на българските активи на ЧЕЗ, въпреки че води преговори от декември. Това потвърди  говорителката на чешката компания Алис Хоракова. След като през ноември \"Инерком\" не успя да плати за активите на дружеството, започнаха преговори и с втория класиран кандидат - \"Индия пауър\". \"Ние все още не сме получили обвързваща оферта от \"Индия пауър\", така че не знаем какво ще предложат\", заяви Хоракова. В публикация на изданието \"Лидове Новини\" се съобщава, че индийската компания е предложила по-висока оферта, но с разсрочено плащане. Затова от Прага за избрали първо да водят преговори с \"Инерком\".", "date": "2019.02.12", "title": "\"Индия пауър\" още не е предложила цена за българските активи на ЧЕЗ"}
{"url": "https://www.24chasa.bg/novini/article/7294425", "text": "Софтуерна програма, разработена от американски учени, се оказа ефикасна колкото педиатрите за поставяне на диагнози на деца, предаде Франс прес, цитирана от БТА. \"За първи път изкуствен интелект успява да наподоби разсъжденията на лекар при поставяне на диагноза\", обясни проф. Кан Чжан от Калифорнийския университет в Сан Диего. Програмата е съставена въз основа на данни от 1,3 милиона прегледа на деца в голям педиатричен център в гр. Гуанчжоу, Южен Китай. Изкуственият интелект постига \"висока степен на точност\" при поставянето на диагнози за често срещани заболявания като грип - 94%, варицела - 93% и шап - 97%. Той е ефикасен и за разпознаване на опасни болести като бактериален менингит - 93%. \"В бъдеще изкуственият интелект ще играе все по-голяма роля\", каза проф. Чжан.\"Със съответното обучение, мисля, че той ще може да изпълнява повечето от функциите на лекаря. Той няма да замени лекарите . . . но ще може да им помага да работят по-добре, по-бързо и с по-ниски разходи\". И други изследвания показаха, че изкуственият интелект е ефикасен колкото хората или повече от тях и традиционни прегледи за поставяне на някои диагнози. През януари в друга публикация в списанието на Американския национален онкологичен институт се описва как с помощта на компютърен алгоритъм се постига по-висока откриваемост на рак на маточната шийка. Компютърът установява с 91% точност предраковите клетки въз основа на снимки, спрямо 69% точност на лекар-специалист, и 71% за традиционни изследвания, като цитонамазка. Новото в програмата на проф. Кан Чжан и колегите му е принципът на автоматична обработка на спонтанната реч на пациентите при преглед. Това означава, че машината може да анализира естествена реч спрямо предефинирани думи и фрази. Така тя може да синтезира всякакви медицински данни - резултати от изследвания на кръвта, рентгенови снимки, както и описания на симптоми, медицинска история на пациента или бележки на лекаря. За изследването е използван китайски език, но принципът може да се приложи и за други езици, като английски и френски.", "date": "2019.02.12", "title": "Изкуствен интелект поставя по-ефикасно от педиатрите диагнози на детски болести"}
{"url": "https://www.24chasa.bg/novini/article/7294365", "text": "- Разбира се, процесът на отчитане се извършва по строго определен график, все пак ние работим с над 2, 1 млн. електромери и е необходимо да бъде създаден строг ред, за да се справим с този обем. През изминалата година стартирахме процес по внедряване на дистанционно обслужвани електромери, които се отчитат напълно автоматично, но все още в мрежата са интегрирани 186 хил. от тях. Инвестираме значителни средства и усилия в този проект, но така или иначе той отнема технологично време и засега една част от електромерите се отчитат чрез обходи на място. Когато ЧЕЗ Разпределение стъпи на българския пазар, 100% от обработката на данните беше ръчна и не съществуваше никакъв мониторинг на процеса и на евентуални човешки грешки. Работеше се върху хартиени носители и съществуваше пълна обвързаност на определен район с определен инкасатор. Оттогава досега беше извървян дълъг път, нещата коренно се промениха, като процесът в момента е съвем различен и подлежи на множество контроли. По отношение на графика – за всяка година той се изготвя през декември, след определяне на официалните празници от правителството. Клиентите са разделени на 5 групи, които се отчитат последователно по време на месеца в рамките на 4 работни дни на всяка група. Тъй като ние сме възприели 31-дневен период на отичтане, понякога е необходимо да се работи на официални празници или при сложни метеорологични условия. Но графикът винаги се спазва. - На първо място сме въвели рулиращ принцип на отчитане. Тоест отчитането на всеки един електромер се извършва от трима отчетници всеки три поредни месеца, като се редуват служители на ЧЕЗ Разпределение със служители на външна фирма. За да се намали възможността за субективна грешка, самото отчитане се извършва чрез мобилни терминали, а GPS- координатите на електромера се снемат в момента на отчета. В процеса на отчитане, при съмнения за нередности в показанията, отчетникът прави снимка на електромера, която се съхранява директно в системата. Извършва се и софтуерен контрол още в момента на въвеждане на данните. Въз основа на натрупаните данни за всеки обект, системата изчислява очаквано потребление със заложен процент на отклонение. Когато отчетникът въведе показанията на преносимия терминал и отклонението се окаже по-голямо, терминалът издава звуков сигнал и се появява системно съобщение. След софтуерния контрол имаме и ръчна проверка в така наречения валидиращ център. Всички показания, които са извън зададеното отклонение, се блокират и трябва да бъдат деблокирани ръчно. Това се извършва от служителите във валидиращия център на базата на анализ на потреблението, на снимки от отчетите или на извършени повторни проверки на място. Друг метод за контрол е извършването на проверки на случаен принцип на място. Не бива да се забравят и по-късните проверки от страна на снабдителното дружество, което фактурира – там се блокират автоматично фактури с високи стойности и се прави анализ на база на предходен период, като при нужда се връщат при нас за нови проверки. Системата не е проста и е създадена така, че да гарантира сигурността на клиентите. Човешката грешка винаги е възможна, но ние сме разработили достатъчно сигурни механизми за контрол. Много важно е, че всеки един отчетник е контролиран чрез GPS-система дали посещава конкретните обекти, които са част от ангажиментите му в определения ден, като има специално звено служители, които се занимават с този мониторинг. - Точно така. И за да сведем до минимум подобни случаи, ние стартирахме мащабна програма по изнасяне на електромери на границата на собственост. През 2017 г. ние изнесохме 37 000 електромера на граница на собственост, а през 2018 г. - над 53 000. Разбира се това е дългосрочен проект, който изисква много ресурси, а и често среща съпротива от страна на клиентите по отношение на изнасянето на таблата. Програмата по изнасяне продължава усилено и през тази година. - Подобни фактури няма. В този случай на липса на достъп до електромера, отчитането се извършва въз основа на Общите условия на ЧЕЗ Разпределение, които са одобрени от Комисията за енергийно и водно регулиране. Член 26, алинея 2 гласи, че при липса на достъп „пренесеното количество електрическа енергия се изчислява на база на средноаритметичната величина на използвани количества енергия по съответните тарифни зони през предходния отчетен период и същия съответен отчетен период от предходната година.“ Разбира се, всеки клиент може да самоотчете показанията на електромера си и да инфомрира дружеството по установените за това начини. - Стартирахме този проект пилотно от гр. Перник и през изминалата година монтирахме 186 000 дистанционно обслужвани електромера в различни населени места в Западна България, включително в столицата. Това са сертифицирани устройства, закупени чрез съответната обществена поръчка. През настоящата година отново планираме да инсталираме приблизително 200 000 електромера, като това предстои да се случи в някои райони на София, както и в Благоевград, Самоков, Ботевград, Козлодуй, Ловеч и др. Устройствата ни дават възможност за анализ на мрежата в реално време, за проследяване на товарите и наблюдение на заетия капацитет, така можем да реагираме незабавно, когато е необходимо. Самият процес на отчитането им е напълно автоматизиран и се случва на всеки час. Това са част от съвременните методи, които внедряваме за постигане на по-голяма сигурност и надеждност на електроразпределителната мрежа.", "date": "2019.02.12", "title": "Илиян Мутафчиев, директор „Мерене и управление на данните“, „ЧЕЗ Разпределение България“ АД: Съвременните методи на контрол при отчитането на електромери гарантират сигурност и надеждност"}
{"url": "https://www.24chasa.bg/novini/article/7294441", "text": "Турската полиция е задържала четирима души в окръг Денизли, Югозападна Турция, при операция срещу трафиканти на антики, предаде Анадолската агенция, позовавайки се на полицейски източници. Полицаите са проследили автомобил по сигнал, че пренася древни предмети от Сирия, посочва БТА. Иззети са четири ръкописа на асирийски и арамейски език, датиращи от преди хиляда години.", "date": "2019.02.12", "title": "Турската полиция задържа 4-ма трафиканти с ръкописи от преди хиляда години"}
{"url": "https://www.24chasa.bg/novini/article/7294437", "text": "Управляващата коалиция в Италия изпадна в тежка турбуленция за пръв път, откакто пое властта през юни 2018 г. Дипломатически кризи, идеологически противоречия и ежедневни кавги вземат своята дан, докато икономиката затъва в рецесия. Решението на Франция да извика за консултации посланика си в Рим като протест срещу нееднократните словесни атаки от страна на популисткото ръководство на Италия засилиха усещането, че в италианската столица цари хаос, и допринесе за засилване на песимизма в и без това неспокойните финансови пазари. Италия е третата по големина икономика в Европа и има втория най-голям дълг в проценти от БВП след Гърция, което кара инвеститорите да бъдат крайно предпазливи поради политическия риск в страната. Разприте напоследък породиха спекулации, че правителството може да падне още преди изборите за Европейски парламент през май. На тези избори отдавна се гледа като тест за двете управляващи партии - крайнодясната \"Лига\" и антисистемното \"Движение 5 звезди\". Но интервюта с над дузина депутати от коалицията сочат, че въпреки дълбокото взаимно разочарование, нито една от страните не очаква развод в непосредствено бъдеще, като френският спор вероятно ще укрепи трудните им отношения, вместо да ги скъса. \"Единни сме в това, че няма да приемаме заповеди от Франция, Европа или който и да било друг\", каза пред Ройтерс Гулиемо Пики, виден представител на \"Лигата\" и заместник-секретар в министерството на външните работи на Италия. \"Какво очаквате? Ние сме в предизборна кампания, в която всеки си си има собствени интереси\", добави той. И \"Лигата\", и \"Движение 5 звезди\" припознаха проевропейския френски президент Еманюел Макрон като естествен противник в съответните си предизборни битки, публично обвинявайки го, че подкопава външната, икономическата и имиграционната политика на Италия. Внезапното решение на Макрон да извика за консултации френския посланик - невиждана стъпка след Втората световна война, разтревожи италианските бизнес лидери, но може да се хареса на избирателите на \"Лигата\" и \"5-те звезди\", жадуващи за промяна след годините на старомодна политика на консенсус. \"Потенциално това е нещо, което може да помогне на партиите от правителството да възстановят връзките\", каза Лоренцо Преляско, основател на консултантската компания YouTrend . \"Идентифицирането на общи врагове винаги помага за сплотяване на партиите, така че не смятам това за голям проблем\", заяви той. Коалицията, както тя самата признава, е изправена пред огромен брой други проблеми, като се започне от анемичната икономика. В края на 2018 г. Италия изпадна в рецесия за трети път в рамките на десетилетие, а миналата седмица Европейската комисия понижи прогнозата си за италианския растеж до 0,2 процента за тази година вместо първоначалната 1,2 процента - най-ниския растеж в 28-членния съюз. Разтревожени да не би избирателите да ги обвинят за новия икономически спад, партиите от коалицията се надяват, че техният щедър на разходи бюджет за 2019 г., който включва нова схема за подкрепа на доходите, ще вдигне икономиката. \"Икономиката е в центъра на мислите ни. Чакаме да видим какъв ефект ще има бюджетът\", каза Стефано Патуанели, лидер на групата на \"Движение 5 звезди\" в Сената, горната камара на италианския парламент. Докато се усети ефектът от бюджета, ще минат месеци, а междувременно коалицията е изправена пред много препятствия, включително деликатният въпрос дали да се строи френско-италианската железопътна връзка в Алпите - TAV. \"Движението 5 звезди\", което има сериозни корени сред природозащитниците, иска да ликвидира многомилиардния европроект, докато ориентираната към бизнеса \"Лига\" е твърдо решена да го реализира, и няма никакви признаци, че която и да било от двете партии е склонна да отстъпи. Този месец трябва да бъде взето отношение и по друг поляризиращ въпрос - дали богатите северни региони, където е бастионът на \"Лигата\", трябва да имат по-голяма автономия - нещо, за което \"Движението 5 звезди\" се опасява, че ще изсмуче фондове от неговите бастиони на юг. \"Ако регионалната автономия не се реализира така, както ние искаме, аз ще напусна правителството. Няма да има смисъл да стоя повече\", каза Джанкарло Джорджети, заместник-секретар в кабинета на премиера и водеща фигура в \"Лигата\". Бъдещето на лидера на \"Лигата\" и министър на вътрешните работи Матео Салвини, се превърна в допълнителен повод за напрежение, тай като магистратите притискат парламента да свали имунитета му, което да им позволи евентуално да му предявят обвинения в отвличане заради отказа му миналата година да разреши на група мигранти да слязат на брега от спасителен кораб. \"Движението 5 звезди\" си спечели подкрепа, осъждайки депутатските привилегии, и може да понесе сериозен удар, ако понечи да защитава Салвини. Но депутатите от \"Лигата\" поставят въпроса как биха могли да продължат да работят заедно, ако изоставят съюзника си и го предадат на съдебната система. \"Това е най-опасната тема за нас. Намираме се в ситуация, при която каквото и да направим, ще загубим\", каза пред Ройтерс пожелал анонимност министър от \"5 звезди\". Подобни въпроси винаги са трудни за решаване. Но ситуацията се изостря допълнително от факта, че се разиграва на фона на регионални предизборни кампании и преди изборите за ЕП на 26 май, което не оставя на партиите голяма свобода на маневриране. Благодарение на позицията на Салвини срещу имиграцията само за година подкрепата за \"Лигата\" се удвои и вече е около 34 процента, докато \"5 звезди\" падна до около 24 процента, с осем пункта спрямо националните избори миналия март. Ако през май подкрепата за \"5 звезди\" се срине, лидерът на партията Луиджи Ди Майо ще бъде изправен пред вътрешен натиск да напусне правителството. Въпреки всички тези проблеми, няма друго жизнеспособно мнозинство в парламента, а избирателите в Италия често наказват партиите, които развалят коалиции и предизвикват нестабилност - убедителна причина за \"5 звезди\" и \"Лигата\" да се държат заедно. \"Не мисля, че която и да било от управляващите партии има някакъв интерес да събаря правителството тази година, още по-малко преди европейските избори\", каза Преляско от \"ЮТренд\". Когато миналата година Салвини се събра с \"5 звезди\", той откъсна \"Лигата\" от старите й политически съюзници, националистите от \"Италианските братя\" и \"Форца Италия\" на бившия премиер Силвио Берлускони. Трите партии все още се борят заедно на местни избори, и за първи път от май м.г. насам, миналата седмица Салвини се появи публично заедно с Берлускони преди регионалния вот в областта Абруцо. Новината за предизборната проява породи слухове, че старият десноцентристки блок може би ще бъде съживен на национално равнище, но Салвини открито отхвърли идеята, и за да бъде още по-ясен, не качи събитието в нито една от масово следените си профили в социалните мрежи. Социологическо изследване миналата седмица във вестник \"Стампа\" обясни резервираността му, като прогнозира, че той ще загуби седем процентни пункта, ако се върне при Берлускони, една реликва от политическото минало. \"Ясно е, че ситуацията в момента е пълна каша, но ние продължаваме напред. Ситуацията е силно динамична, но засега не сме стигнали до точка, в която правителството би било изложено на риск\", каза пожелал анонимност политик и заместник-министър от \"Лигата\". /БТА/", "date": "2019.02.12", "title": "Спорът с Франция може да сплоти разединената управляваща коалиция в Италия"}
{"url": "https://www.24chasa.bg/novini/article/7294456", "text": "Двама мъже на 23 и на 25 години и непълнолетно момче са арестувани на метри от ауди с крадени номера. Полицията е категорична, че и тримата са били в автомобила преди това. Полицейски патрул проверил аудито, което било спряло насред село Добротич. Тримата били до возилото. Проверка в системата на пътна полиция показала, че номерата, монтирани на автомобила, са обявени за издирване. Мъжете и момчето са задържани до изясняване на случая. Те ще бъдат съдени по бързата процедура. Още няколко шофьори мъже отиват на бърз съд за притежание на наркотици. 29-годишен, криминално проявен варненец, бил спрян за рутинна проверка около 13.05 часа по пътя от Кичево към Варна. Полевият тест показал, че той шофира дрогиран. При последвалата проверка в автомобила са открити пакетче с бяло прахообразно вещество и угарка от саморъчно свита цигара с марихуана. 31-годишен варненец бил задържан на ул. \"Цар Симеон I\", след като при личен обиск у него била открита марихуана. Мъжът е задържан за срок до 24 часа. Друг мъж на 22 години е арестуват по същото обвинение. У него също е открита трева, но по данни на полицията той има и други регистрации. Той също е задържан за денонощие.", "date": "2019.02.12", "title": "Арестуваха трима до кола с крадени номера във Варна"}
{"url": "https://www.24chasa.bg/novini/article/7294402", "text": "По време на извънредно заседание на Комисията по граждански свободи, правосъдие и вътрешни работи на Европейския парламент бе приет регламент за новата и по-силна Европейска гранична и брегова охрана. Агенцията, която получи нови правомощия, ще подпомага държавите-членки в борбата срещу нелегалната миграция и трансграничната престъпност. Ключови законодателни изменения, предложени от българския евродепутат от ЕНП-ГЕРБ Емил Радев, също бяха подкрепени от евродепутатите, съобщи Пресцентърът на ПП ГЕРБ. До 2025 г. Агенцията ще разполага с до 10 000 служители в зависимост от нуждите за оказване на помощ на държавите-членки и ситуацията със сигурността по външните европейски граници. Сред тях ще има и екип за бързо реагиране, който да бъде разположен в случай на внезапна криза. Ще бъдат подсилени още правомощията за връщане на нелегални мигранти от Европейския съюз към техните страни на произход. За първи път ще бъде дадена още възможност на Агенцията да закупи собствено оборудване и техника, което ще й позволи да реагира бързо, вместо да координира понякога със седмици предоставянето на техника от една държава-членка към друга, както е практиката в момента. Друго ново правомощие на Агенцията е да следи за вторичните движения на мигранти в рамките на Европейския съюз, което ще спомогне за изграждането на цялостна картина за местоположението на мигрантите в ЕС. В първоначалния вариант на предложението на Европейската комисия, в случай на голяма заплаха по външните граници, ако дадена държава-членка не предприеме мерки, Агенцията, въз основата на решение на Комисията, щеше да има правото да се намеси без съгласието на тази държава. В следствие на ключово изменение на Емил Радев (ЕНП-ГЕРБ) бе премахнато това реално нарушаване на суверенитета на държавите-членки на ЕС - сега Агенцията трябва да има съгласието на дадена държава, за да разположи хора и техника по нейните граници, и то след решение на Съвета. В същото време обаче групата на Европейските социалисти и демократи отхвърли друго ключово изменение на Емил Радев относно възможността за връщане на мигранти от трета държава към държавата им на произход. Според неговото законодателно предложение, Агенцията щеше да има възможност да връща нелегални мигранти от съседни на ЕС държави в страните им на произход, но без това правомощие да намалява възможностите за оказване на помощ на държавите-членки. Въпреки че законодателното изменение бе подкрепено от групата на Европейската народна партия, то бе категорично отхвърлено от евродепутатите от групата на Европейските социалисти и демократи и на Европейските либерали и демократи.", "date": "2019.02.12", "title": "По-силна Европейска гранична и брегова охрана"}
{"url": "https://www.24chasa.bg/novini/article/7294637", "text": "Тайланд и САЩ откриха днес с официална церемония ежегодното съвместно военно учение \"Кобра голд\" (Cobra Gold), най-голямото в азиатско-тихоокеанския регион, включващо 29 страни като участници или наблюдатели, предаде Асошиейтед прес. Освен Тайланд и САЩ сред активните участници са още седем страни: Сингапур, Япония, Китай, Индия, Индонезия, Малайзия и Южна Корея. Участват около 4500 американски военнослужещи, по суша и по море, предаде БТА. На церемонията днес в Северен Тайланд временно управляващият американското посолство Питър Хеймънд заяви, че целта на учението, което е организирано за пръв път през 1982 г., е да укрепи сътрудничеството и оперативната съвместимост. Маневрите, които ще продължат до 22 февруари, включват военнополева подготовка, хуманитарно подпомагане и тренировки за ликвидиране на последици от бедствия. Целите му са повишаване на сигурността на мореплаването, предотвратяване и намаляване на възникващи заплахи от болести и реакция при големи природни бедствия.", "date": "2019.02.12", "title": "Тайланд и САЩ дадоха начало на ежегодното военно учение \"Кобра голд\""}
{"url": "https://www.24chasa.bg/novini/article/7294669", "text": "Съветът на Европа изрази тревога от зачестилите посегателства срещу свободата на медиите на континента, като заплахи, неразкрити убийства и произволно задържане, предаде Франс прес. \"Свободата на словото е жизненоважна за упражняването на всички други човешки права и заслужава най-голямо внимание от нашите страни членки\", заяви генералният секретар на Съвета на Европа Турбьорн Ягланд. Той подчерта, че са необходими твърди политически действия за подобряването на свободата на медиите, предаде БТА. 12 организации партньори на Съвета на Европа, сред които \"Репортери без граници\" и Комитетът за защита на журналистите, публикуваха доклад за \"заплахите и посегателствата срещу свободата на медиите в Европа\", в който се казва, че \"в момента свободата на медиите в Европа е по-нестабилна от когато и да било след края на Студената война\". През 2018 г. в 32 от 47-те страни членки на Съвета на Европа са били регистрирани 140 нарушения на свободата на медиите, които авторите на доклада определят като сериозни. Сред тях са нападение с кола бомба срещу журналист в Черна гора, нападение с нож срещу журналист в Милано и опит за опожаряване на редакция в Украйна. \"Най-малко двама журналисти бяха убити през 2018 г. заради работата си\", според доклада - словашкият журналист Ян Куциак и саудитският му колега Джамал Хашоги. Авторите на доклада отбелязват като подозрителни и два други случая на убийство на журналисти - слчаят с българската журналистка Виктория Маринова и с руския журналист Максим Бородин, починал вследствие на падане от балкон. \"В част от Европа се възцарява атмосфера на безнаказаност\", изразяват тревогата си организациите. Докладът порицава особено Русия, Украйна, Турция, много балкански страни и Азербайджан, защото от началото на 90-те години не са разкрили поне 17 убийства на журналисти. Според авторите към края на 2018 г. в страни членки на Съвета на Европа са били задържани 130 журналисти, от които 110 само в Турция.", "date": "2019.02.12", "title": "Съветът на Европа изрази тревогата си от посегателствата срещу свободата на медиите"}
{"url": "https://www.24chasa.bg/novini/article/7294664", "text": "Служебният премиер на Белгия Шарл Мишел днес заяви, че предпочита Великобритания да се оттегли от ЕС без споразумение, отколкото раздялата да бъде на основата на лошо споразумение. Онези, които предпочитат лошо, но някакво споразумение, се заблуждават, че това е по-добрият изход. Напускането без сделка поне изяснява отговорностите, коментира Мишел, цитиран от БТА. По неговите думи предпазната мярка за ирландската граница, залегнала в постигнатото споразумение с британското правителство, не е някаква подборност, защото защитава мира и вътрешния пазар. Според него все още има възможности за гъвкавост, за да се удовлетворят някои британски искания, но ЕС трябва да остане твърд в единството си по въпросите, свързани с напредъка и мира. Мишел говори пред студенти от Европейския колеж в Брюж.", "date": "2019.02.12", "title": "Шарл Мишел предпочита раздяла с Лондон без сделка, отколкото при лошо споразумение"}
{"url": "https://www.24chasa.bg/novini/article/7294575", "text": "Разследваният за двойно убийство край язовир Въча Виктор Траянов е осъден окончателно на 22 г. затвор. Върховният касационен съд е потвърдил присъдата, наложена му по-рано от Софийския апелативен съд. Траянов трябва да плати и по 150 000 лв. обезщетение на близките на убитите Мартин Кючуков и Борис Сбирков. Те бяха застреляни с по 2 куршума на 16 ноември 2009 г. след сбирка на приятели в понтонна къща на язовира. Траянов е избягал от местопрестъплението и е опитал да скрие следите си, но е заловен. Според ВКС той не е планирал убийствата предварително. Решението на ВКС е взето на 7 февруари т.г., показа проверка на \"24 часа\". Ето и съобщението за него, разпространено днес: Тричленен състав на Върховния касационен съд (ВКС) оставя в сила решението от 28.06.2018 г. на Софийския апелативен съд (САС) Виктор Траянов, известен като двойния убиец от язовир Въча, да бъде лишен от свобода за 22 години. Решението не подлежи на обжалване, съобщиха от пресцентъра на Върховния касационен съд. Във ВКС е получено уведомление от прокурор за предприети действия по изпълнение на наложеното от съда наказание. Делото е образувано по жалби на подсъдимия и на частните обвинители и граждански ищци срещу въззивно решение от 28.06.2018 г. по в.н.о.х.д. № 506/2018 г. на САС. С присъда на Софийския градски съд (СГС) подсъдимият Виктор Траянов е признат за виновен в извършването на четири престъпления: убийство на двама души, извършено през 2009 г. на плаваща база „Персенк“ във водите на язовир Въча, за което му е наложено наказание в размер на 20 г. „лишаване от свобода“; придобиване и държане на огнестрелно оръжие и боеприпаси, като му е наложено наказание в размер на 2 г. „лишаване от свобода“; противозаконно повреждане на чужда движима вещ – лек автомобил, и деянието е извършено от служител в организация, извършваща охранителна дейност, като му е наложено наказание в размер на 2 г. „лишаване от свобода“; противозаконно отнемане на чуждо моторно превозно средство, като деянието е извършено в пияно състояние, за което му е наложено наказание в размер на 3 г. „лишаване от свобода“. Съдът определя общо най-тежко наказание в размер на 20 г. „лишаване от свобода“, което на основание чл. 24 от НК увеличава с 5 г. – на 25 години „лишаване от свобода“. С присъдата са уважени частично и предявените граждански искове на конституираните по делото граждански ищци и частни обвинители в размер на по 150 000 лв. Софийският апелативен съд изменя присъдата на СГС, като намалява наложеното на подсъдимия наказание „лишаване от свобода“ за три от престъпленията: за придобиване и държане на огнестрелно оръжие и боеприпаси – на 1 г.; за противозаконно повреждане на чужда движима вещ – на 6 месеца; за противозаконно отнемане на чуждо моторно превозно средство – на 2 г. Намалено е увеличението на наказанието по реда на чл. 24 от НК от 5 на 2 г. и е определено общо най-тежко наказание в размер на 22 години „лишаване от свобода“. Съдебният състав на ВКС приема касационните жалби за неоснователни. Според върховните съдии не са основателни оплакванията за съществено нарушение на процесуалните правила при недопускането на съкратено съдебно следствие от първоинстанционния съд. По отношение на твърдението, че това нарушение е довело до ограничаване правото на защита на подсъдимия, върховните съдии намират, че процесуалната позиция на подсъдимия да признае фактите, описани в обвинителния акт и обосноваващи предпоставките за ангажиране на наказателната му отговорност за осъществяване на конкретен престъпен състав, няма за задължителна последица разглеждане на делото по реда на съкратено съдебно следствие, а е необходимо към това волеизявление да се надгради преценката на решаващия съд за доказателствена подкрепеност на направеното признание на фактите. Ако такава преценка не се обосновава от събраните на досъдебното производство доказателствени материали, то не са налице предпоставките за разглеждане на делото при условията на съкратено съдебно следствие. „Не са налице основания за отмяна на атакувания съдебен акт поради допуснато съществено процесуално нарушение и връщане на делото за ново разглеждане както на първоинстанционния, така и на въззивния съд. Само за пълнота следва да се отбележи, че даже и да е констатиран неправилен отказ да се проведе съкратено съдебно следствие, то това няма за последица отмяна на съдебния акт и връщане на делото за ново разглеждане“, категорични са върховните съдии. По повод оплакванията на частните обвинители и граждански ищци за неправилно оправдаване на подсъдимия по квалифициращото обстоятелство по чл. 116, ал. 1, т. 9 от НК (убийството да е извършено предумишлено) в мотивите на решението на ВКС се посочва фактологически обоснованият извод, че при извършване на убийството на двете лица не е имало основание да се приеме подсъдимият да е взел решение за извършването му предварително, в спокойно състояние, при обсъждане на мотивите за и против извършването му. Поведението на подсъдимото лице след извършване на убийството, което е определено от въззивния съд като подредено и целенасочено, по никакъв начин не влиза в конфликт с изводите за липса на предумисъл, защото последващо поведение по бягство от местопрестъплението и скриване на следите не може да е единствен факт за обосноваване на субективното психическо отношение на дееца към извършеното. Относно оплакванията и в трите касационните жалби за явна несправедливост на наложеното на Виктор Траянов наказание съставът на ВКС не констатира нарушения при индивидуализацията на наказанията на подсъдимия за извършените престъпления, като крайната оценка на цялостната му престъпна дейност налага приложението на чл. 24 от НК с увеличаване на определеното общо наказание в размера, възприет от въззивния съд.", "date": "2019.02.12", "title": "22 години затвор за двойния убиец от язовир Въча (Обновена)"}
{"url": "https://www.24chasa.bg/novini/article/7294609", "text": "Близо 8 млн.лв. са отишли в ръцете на ало измамници през 2018 г., сочи полицейската статистика.Това съобщи бургаският депутат Ивелина Василева на среща с пенсионери в к-с \"Зорница\". На поредната среща от кампанията на бургаските депутати от ГЕРБ \"Заедно срещу ало измамите\" Василева, депутатът Диана Саватева, говорителят на ОДМВР-Бургас Цветелина Рандева и полицейският инспектор Иван Панайотов запознаха възрастните хора с най-честите механизми за измами и начините за справяне в критични ситуации. \"Разчитаме много на добрата координация с полицията, с нейните представители работим успешно. Когато вие самите споделяте личен опит и впечатления, това може да подпомогне и органите на реда, за да изградим заедно бариера срещу измамниците. Защото освен материални щети, престъпниците нанасят и психически поражения на цели семейства, което е най-страшното последствие от криминалните им действия\", коментира Ивелина Василева. \"Личните срещи са най-добрият начин да се запознаем с проблемите ви. Голяма част от измамените са интелигентни, при един от последните фрапантни случаи на предадени 100 000 лв. жертвата е архитект. Това е сигнал, че срещу нас е изправен много гъвкав „съперник\". Колкото повече усилия полагаме по темата, толкова по-голям е шансът ни да се справим с този социален феномен\", заяви Диана Саватева. Тя допълни, че най-добрата реакция е да се затвори телефона при съмнително обаждане и веднага да се свържат с познат. Цветелина Рандева подчерта, че измамниците нанасят тежки психически увреждания на възрастните хора и техните близки. От полицията са подготвили и нови брошури, които скоро ще бъдат разпространени сред хората от третата възраст. \"Няма как полиция, прокуратура или социално подпомагане да ви поискат пари - това е друга много разпространена схема на ало измамниците. При съмнения за катастрофа с пострадал близък, обадете се на семейството си, на 112 или на КАТ. Само това са достоверни източници на информация\", посъветва Рандева.", "date": "2019.02.12", "title": "МВР: 8 млн.лв. прибрали ало измамници от пенсионери през 2018 г."}
{"url": "https://www.24chasa.bg/novini/article/7294711", "text": "Европейският парламент подкрепи днес предложението средствата в ЕС за действия при бедствия да бъдат обединени. След като новите правила бъдат утвърдени от Съвета на ЕС, очаква се да влязат в сила от лятото, се отбелязва в съобщение на ЕП. Предвижда се да бъде обособен запас от спасителни средства, например самолети за борба с горски пожари, помпи, полеви болници и екипи за спешна медицинска помощ. Запасът ще се използва с решение на Европейската комисия, когато държава от ЕС няма достатъчно самостоятелни възможности за действия при бедствие. Механизмът на ЕС за гражданска защита е доброволна система, чрез която ЕС съгласува приноса от участващите държави за страна, поискала помощ. В последните години необичайните метеорологични условия и други феномени разшириха способностите на държавите в ЕС да си помагат взаимно, особено когато няколко от тях са изправени пред същия вид бедствия едновременно, се посочва в съобщението.", "date": "2019.02.12", "title": "ЕП одобри обединяването на средствата в ЕС за борба с природните бедствия"}
{"url": "https://www.24chasa.bg/novini/article/7294739", "text": "Днес ръководството на БСП, кметове и председатели на общински съвети и делегати на Общото събрание на Сдружението на общините от партията проведоха среща в централата на Позитано 20.  След обсъждане е взето решение кметовете от левицата, членове на УС на Сдружението на общините, да напуснат Управителния съвет. Мотивите са дългогодишната и целенасочена политика на правителството на Бойко Борисов за разделение на кметовете според политическата им принадлежност, с което се наказват жителите на общини, управлявани от БСП, пишат от пресцентъра на партията.  \"Многократно сме алармирали, че средствата, разпределяни извън бюджета с решение на МС, се насочват към общини на ГЕРБ и ДПС. Финансирането се прави без критерии и процедури. Напускаме УС на Сдружението в знак на несъгласие с тази политика и липса на всякаква чуваемост от страна на правителството за проблемите на местната власт\"- е позицията на БСП.", "date": "2019.02.12", "title": "Кметовете на БСП напускат управата на сдружението на общините (Снимки)"}
{"url": "https://www.24chasa.bg/novini/article/7294754", "text": "Лидерът на ВМРО Красимир Каракачанов обяви, че ако концепцията му с мерките за интеграция на ромите не бъде приета от парламента с подкрепата на управляващите, той е готов да подаде оставка и да мине в опозиция. \"Ако ГЕРБ смятат, че ДПС са им идеологически по-близко до сърцето, няма проблем, аз си подавам оставката, минавам в опозиция, да си направят коалиция и да управляват щастливо\", каза вицепремиерът и военен министър пред \"Евроком\", цитиран от Канал 3, по повод критиките на движението, което го обвини, че програмата му гази Конституцията. \"Ако най-важният въпрос е, че ние изчезваме като нация, ако това наше виждане не се споделя от хората, с които управляваме, какъв е смисълът да продължаваме заедно?\", каза той по адрес на коалиционните партньори. \"Аз не желая един ден моите внуци и правнуци да кажат, че по времето на нашия дядо България се закри като държава след 1400 г.\", категоричен е Каракачанов. Той все пак смята, че ще има подкрепата на кабинета и няма да се стигне до оставка. Даде да се разбере, че не е бил спрян, когато е информирал предварително и премиера, и министрите за оповестяването на концепцията и за внасянето й. Раздал я е и на министрите за предложения. Вицепремиерът обори критиците на документа, като поясни, че никъде няма противоконституционни нарушения на права. По думите му, така наречените \"системни партии\" много обичат да работят с този електорат по време на избори. \"По един или друг начин да ги мотивират, било с обещание, било материално. Да, българските партии не желаят да губят електорат да гласуват за тях и в това е разковничето на проблема\", коментира Каракачанов. Това е причината толкова години да не предприемат нищо, защото, по думите му, се интересуват от предизборния и следизборния си резултат, а не от проблемите на нацията. \"За мен няма значение коя партия ще управлява, ако народът живее добре и сигурно. Нека да стане ясно на обществото кой има дупе да тръгне и кой не иска да го направи. Повече така не може да продължава\", заяви вицепремиерът. Той добави, че въобще не го притесняват онези, \"които реват за правата на човека\". \"Защото това са крокодилски сълзи от хора, които 25-30 г. се добре се хранят с темата права на човека. Само че дезинтегрират държавата, разбиват чувството ни за национална общност и солидарност. И по този начин на гърба на българската държавност и нация си живеят добре в България\", каза той по адрес на ромските НПО и на БХК. Каракачанов твърди още, че ако има репресивни мерки в тази концепция, то те са насочени не към циганите, а към държавната администрация, която не контролира и не следи изпълнението на законите. И даде за пример отсъствието от училище, измамите с ТЕЛК и източването на социалната система. \"Истината е, че за циганските работи в България сме виновни ние, българите, години наред си затваряме очите, правим се на политически коректни\", заключи Каракачанов.", "date": "2019.02.12", "title": "Каракачанов дава оставка, ако ГЕРБ не подкрепят мерките за ромите"}
{"url": "https://www.24chasa.bg/novini/article/7294752", "text": "Кметовете поискаха 20% от толтаксите за обновяване на уличната мрежа в градовете. Предложението направи кметът на Димитровград Иво Димов, който е зам.- председател на УС на Националното сдружение на общините по време на негов форум. Димов заяви, че уличната мрежа на градовете е 52 000 км, а по време на ремонта се подменят подземните комуникации. Той настоя и 2% от данъка върху доходите да остават за местните бюджети, което да е ново искане на общините. Кметовете осново се интересуваха от финасирането на проектите за следващия програмен период, тъй като искат да са готови още със старта му през 2021 година. Министърът на регионалното развитие Петя Аврамова поясни, че основните 2 европриоритета за следващия период са градско и регионално направление. Тя заяви, че стремежът бил в регионалната политика и в регионалните стратегии да няма бели петна и поясни, че през тази година ще се правят плановете за регионалното развитие и схемите за пространствено развитие. Аврамова смята, че трябва да се прави интегрирана регионална политика, която да е без ограничения в териториалния обхват. Тя даде пример със Сливен и Ямбол, които се обединявали за реализиране на проект за 4-лентов път между двата града и за икономическа зона около този път.  Регионалният министър заяви още, че е възможно един проект да бъде финансиран от различни източници, например, от два фонда. Петя Аврамова обаче заяви, че парите, събрани от винетни такси, няма как да бъдат харчени за други пътища освен за републиканските, тъй като това е записано в 2 евродирективи. Кметът на Велико Търново Даниел Панов тогава предложи от общия бюджет на толсистемата в размер 750 млн. лв да се резервират 100 млн. лв. за поддръжка на общинските пътища. Министър Аврамова уточни, че толсистемата ще започне да се самоиздържа от 2020 година и това може да е предмет на разговори за следващия бюджет.  ", "date": "2019.02.12", "title": "Кметовете поискаха 20% от толтаксите за улици (Снимки)"}
{"url": "https://www.24chasa.bg/novini/article/7294751", "text": "Вярвам, че мога да постигне сделка за Брекзит, която парламентът да подкрепи, за да може Великобритания да напусне ЕС на 29 март, заяви днес британският премиер Тереза Мей. В Камарата на общините, където информира депутатите за дискусиите с ЕС, Мей отново каза, че не смята, че митнически съюз, какъвто е предложен от опозиционната Лейбъристка партия, е път към гарантиране на споразумение, предаде Ройтерс. \"Преговорите са в решителна фаза и сега всички тррябва да сдържаме нервите си, за да постигнем промените, за които Камарата настоява и да реализираме Брекзит в предвидения срок\", каза Мей, цитирана от БТА. \"Като получим промените, от които имаме нужда за \"предпазния механизъм\", като защитим правата на работниците и околната среда и повишим ролята на парламента в следващата фаза от преговорите, вярвам, че можем да постигнем сделка, която Камарата ще подкрепи\". Мей каза още пред депутатите днес, че \"се нуждае от време\", за да обсъди с ЕС промените в споразумението за Брекзит, сключено с Брюксел, така че да удовлетворява британските депутати, предаде Франс прес. Мей изтъкна, че иска депутатите от всички политически сили да подкрепят сделката, която тя сега се опитва да постигне, като се мотивира с нуждата от одобряване на още закони, които да подготвят излизането на Обединеното кралство от ЕС. \"Всъщност, според мен, е в интерес на този парламент и в интерес на одобряването на закони, да има убедителен вот от цялата камара\", каза Мей пред парламента. ", "date": "2019.02.12", "title": "Мей: Вярвам, че мога да постигна сделка за Брекзит, която парламентът да подкрепи"}
{"url": "https://www.24chasa.bg/novini/article/7294826", "text": "Няколко водещи френски журналисти са временно отстранени от работа или уволнени заради обвинения, че са координирали група за онлайн тормоз във Фейсбук, съобщава Би Би Си, цитирана от  Групата Ligue du LOL (Лигата на LOL), в която членували основно мъже, се подигравала на жени, вкл. журналистки, с шеги за изнасилване и обработени с Фотошоп порнографски изображения. След разкриването на League du LOL от всекидневника \"Либерасион\" десетки жени са се оплакали, че са били нейни обекти. Сред отстранените от длъжност е и редакторът на онлайн изданието на \"Либерасион\" Александър Ерво. Членове на Лигата на LOL създали анонимни Туитър профили, чрез които осъществявали тормоз над видни журналисти, писатели и активисти - главно жени. Венсан Глад - популярен журналист на свободна практика, който пише и за \"Либерасион\" - признава, че е основал групата през 2009 г. Той също е отстранен от вестника, пише Би Би Си. В пост в Туитър той поднесе извинение, казвайки, че сега осъзнава, че \"такива практики са неприемливи и че дейността на \"LOL\" не е забавна, когато се прави групово\". Александър Ерво, от своя страна, също се извини в Туитър, но в последващ пост нападна онези, които се радват на неговото отстраняване от редакцията. \"Либерасион\" провежда вътрешно разследване на замесените в случая свои служители и сътрудници. Журналистката Нора Буазуни, репортерката на Slate France Люсил Бейан и водещата Мелани Вагна са сред жертвите на тормоза. Водещата на предаване за наука Флоранс Порсел разказва, че ѝ се обадил мъж, представящ се за редактор на \"изтъкнатa\" новинарска програма. Претекстът бил интервю за работа, а после авторът пуснал записа във фейсбук групата. \"Когато записът стана публично достояние, три дни плаках от срам\", казва водещата. Давид Дусе, редактор на френското списание \"Les Inrockuptibles\", призна, че е автор на въпросното интервю и публично се извини на потърпевшата. Замесени в скандала са и други журналисти на водещи позиции и изпълнителни директори от големи медии, сред които Slate France и пиар агенцията Publicis. Министърът по дигиталните въпроси Мунир Мажуби описа членовете на групата като \"загубеняци\".", "date": "2019.02.12", "title": "Водещи журналисти във Франция отстранени за онлайн тормоз над жени"}
{"url": "https://www.24chasa.bg/novini/article/7294735", "text": "Президентът на Р Македония Георге Иванов не присъства днес на   предадоха македонските медии. От кабинета на Иванов заявиха, че президентът не е бил поканен. Говорителят на правителството Миле Бошняковски обаче каза, че поканата е била изпратена чрез куриерска служба и по електронната поща, предава БТА. На церемонията не дойдоха също бившият премиер и президент на Р Македония Бранко Цървенковски, както и лидерът на Демократичния съюз за интеграция Али Ахмети, както бе заявено, поради много задължения. Присъстваха бившите премиери Владо Бучковски, Хари Костов и Любчо Георгиевски. Лидерът на ВМРО-ДПМНЕ Християн Мицкоски не се отзова на поканата от правителството да присъства на церемонията. От партията казаха, че Мицкоски не присъствал поради неотложни партийни задължения.", "date": "2019.02.12", "title": "Президентът Георге Иванов не присъства \nна издигането на знамето на НАТО в Скопие"}
{"url": "https://www.24chasa.bg/novini/article/7294990", "text": "Председателят на парламентарната комисия по култура и медии Вежди Рашидов връчи днес почетен сребърен плакет на главния архитект по проекта за реставрирането на църквата \"Св. Стефан\" в Истанбул Фикрие Булунмаз. Награждаването се състоя в Огледалната зала на Народното събрание. Рашидов изрази радостта си от завършването на реставрацията на православния храм, познат като \"Желязната църква\" и го нарече \"перлата на българското православие в Истанбул\". \"Спасихме едно бижу от разпадане и това е заслуга на таланта на Фикрие и на държавните глави на България и Турция\", каза Рашидов. Храмът е един от най-значимите български паметници на архитектурата и културата, осветен е на 8 септември 1898 година от Екзарх Йосиф.", "date": "2019.02.12", "title": "Рашидов връчи почетен сребърен плакет на реставраторката на желязната църква в Истанбул (Снимки)"}
{"url": "https://www.24chasa.bg/novini/article/7295021", "text": "Българските университети са добри, а българското висше образование конкурентно и неслучайно привлича много чужди студенти. Това заяви министърът на образованието Красимир Вълчев на церемонията по отличаването на най-добрите университети в България, която организира „24 часа“. Наградите се връчват на база рейтинговата система на университетите, която вестникът създаде с партньори през 2004 г-, а от 2012 г. вече е и официален държавен инструмент. „Скоро имах разговор с директори на езиковите гимназии и те ми обясниха, че децата емигрират, защото българските университети не били добри. Не е вярно. Ние имаме конкурентно висше образование. Факт е, че имаме проблем с репутацията заради масовия прием, но нещата се обръщат и днес виждаме стремеж в университетите за подобряване на резултатите и намаляване на приема“, каза Вълчев пред събраните в НДК ректори на българските университети и представители на бизнеса. „Рейтинговата система е добър пример за последователна политика в продължение на над 10 години. Днес той е инструмент за финансиране, но и подпомагане на избора на студентите. В тези години се подобриха резултатите на висшите училища. Повече университети инвестират в млади собствени преподаватели, подобрява се реализацията на завършилите ги“, каза Вълчев. Думите на министъра бяха потвърдени и от Георги Стойчев от консорциума, който подготвя рейтинга на университети. В последните пет години сме загубили 40 000 студенти или това са два университета като УНСС, но само това е лошата новина, заяви той. Рейтингът е 4 сватби и 1 погребение, в него има 4 добри и 1 лоша новина, обясни Стойчев. Спадът в броя на студентите е съпроводен с преструктуриране и преориентиране на младите хора в перспективни направления. Ако в икономика и администрация има спад на студентите с 30% в последните пет години, то в медицината увеличението е с 80%, даде пример Стойчев. Добра новина било и, че дори в направленията, в които има спад студентите вече се ориентират към качествените висши учебни заведения. Така например въпреки спада в икономиката в УНСС и икономическия факултет на СУ „Св. Климент Охридски“ бройката на студентите се запазва и дори нараства, а в малки частни университети спадът бил в пъти. Все повече се подобрява и връзката на университетите с пазара на труда и през миналата година безработицата сред завършилите висше през нея е само 2,5%, посочи Стойчев. „Увеличават се и доходите на завършилите висше образование. Проблем остава, че все още половината от завършилите висше образование продължават да се реализират на позиции, за които не се изисква висше образование. Но това не е проблем на университетите, а на икономиката, която не създава достатъчно такива позиции“, посочи Стойчев. „Голямата обществена загуба ще е, че ще имаме недостиг в инженерни, педагогически, хуманитарни науки дори. Нужна ни е политика с приема, стипендии и допълнително финансиране“, отбеляза пък министър Красимир Вълчев. „В началото не бяхме щастливи от начина, по който бяхме подреждани. С течение на времето се научихме какво и как да правим.Предизвикателството да отидеш нагоре от първото място е още по-голямо“, обърна се към ректорите пък председателят на съвета на ректорите проф. Любен Тотев.", "date": "2019.02.12", "title": "Красимир Вълчев: Българските университети вече са добри"}
{"url": "https://www.24chasa.bg/novini/article/7295014", "text": "В речта си на церемонията по издигането на знамето на НАТО пред сградата на македонското правителство премиерът Зоран Заев благодари на президентите Киро Глигоров, Бранко Цървенковски и Борис Трайковски за усилията им за приемане на страната в НАТО, но не каза и дума за направеното от сегашния президент Георге Иванов, отбелязват македонските медии.  Той получил поканата да присъства, след като церемонията свършила. От правителството твърдят, че са му изпратили покана и по куриер, и по електронната поща, и не знаят защо не се е появил на тържеството, припомня БТА. Премиерът Заев заяви в речта си на церемонията, че страната е постигнала историческа цел. \"Днес издигаме знамето на НАТО, което заедно с европейското и с нашето определя бъдещето, не само нашето, а и това на бъдещите поколения. Това не е символика, е реалност. Това е нова страница в нашата история\", каза Заев. Той подчерта, че Р Македония е успяла да излезе от второстепенния балкански път, на който е стояла десетилетия, и да се върне на главната магистрала към Еврпопа. \"В идния период ще бъдем преки участници в най-важния период от независимостта на нашата държава, в който сами ще взимаме решения за бъдещето си и за скоростта, с която ще постигнем тази цел\", каза той. Заев направи оценката, че сега съдбата е в ръцете на македонското общество, което определя своето бъдеще. Той завърши речта си с думите \"Да живее Република Северна Македония\"!", "date": "2019.02.12", "title": "Заев не спомена Георге Иванов в речта си \nпри издигането на знамето на НАТО в Скопие"}
{"url": "https://www.24chasa.bg/novini/article/7294965", "text": "Кървава сцена се е разиграла във врачанското с. Върбица тази нощ, съобщиха от полицията. Мъж и жена са били нападнати тази нощ в къщата си в селото. В дома, обитаван от 18-годишните роми Камелия и Красимир, са нахлули други двама мъже. Нападателите влезли в къщата, след като разбили входната врата с брадва. При последвалия скандал и саморазправа, двамата нападатели нанесли прободни рани на мъжа и жената. Въпреки паниката Красимир и Камелия успели да предпазят от остриетата и дете, което също било в къщата. Оказало се, че единият от нападателите е бившият мъж на Камелия - 21-годишният Мирослав от с. Камено поле, с когото е живяла до преди дни. Той е криминално проявен и осъждан за кражби, изнасилване и хулиганство. Другият, нахлул в къщата, е 16-годишен също от Камено поле, криминално проявен и осъждан за кражби. Пострадалите при ужасяващия инцидент са транспортирани в болницата във Враца, където жената е прегледана и освободена, а мъжът е оставен за лечение, към момента без опасност за живота. От полицията посочиха, че веднага след нападението двамата нападатели са задържани в циганската махала на врачанското с. Габаре.", "date": "2019.02.12", "title": "Избягала ромка предизвика кървава драма във Врачанско"}
{"url": "https://www.24chasa.bg/novini/article/7295027", "text": "36-годишен мъж от Мадан е обявен за общодържавно издирване, след като не се подчинил на полицейски сигнал за проверка в Бургас и опитал да прегази двама униформени, съобщиха за \"24 часа\" от пресцентъра на Областната дирекция на МВР. Издирваният е Валентин Ч., който според информация на полицията е криминално проявен. Екшънът с него се разиграл миналия четвъртък на улица в к-с \"Изгрев\", до парка, уточни говорителят на полицията Цветелина Рандева. Валентин Ч. шофирал без книжка, която му била отнета за предишни нарушения.  В колата с чужда регистрация, която маданецът шофирал, имало млада жена и малко дете. От деня на инцидента 7 февруари 36-годишният мъж и спътниците му са в неизвестност. От свои източници \"24 часа\" научи, че по-късно е установен телефонен контакт с жената, която заявила, че води обичайния си начин на живот. Тя  не се ангажирала с информация за местонахождението на 36-годишния мъж.", "date": "2019.02.12", "title": "МВР издирва 36-годишен мъж, опитал да прегази полицаи в Бургас"}
{"url": "https://www.24chasa.bg/novini/article/7295061", "text": "Апелативният специализиран съд остави под домашен арест Стайко Стайков, син на бизнесмена Миню Стайков. Магистратите потвърдиха решението на по-ранната инстанция за Стайков-младши, който няколко месеца беше издирван с европейска заповед, за да се появи след това в „Пирогов” с твърдението, че е бил отвлечен. Днес бяха представени резултатите от 8-членна съдебно-медицинска експертиза, според която здравословното му състояние не позволява да се лекува в затворническата болница. Заради това и прокуратурата оттегли протеста си, информира bTV. Стайков е обвинен за участие в престъпна група за пране на пари, данъчни престъпления и разпространение на нелегални цигари. Днес той се яви с патерица и абокат в съда, като пожела да не бъде сниман.", "date": "2019.02.12", "title": "Окончателно: Стайко Стайков ще се лекува под домашен арест"}
{"url": "https://www.24chasa.bg/novini/article/7295022", "text": "Експлозия е избухнала днес от сирийската страна на граничния пункт Баб ас-Саламех на турско-сирийската граница, съобщи Ройтерс, цитирана от БТА. Граничният пункт се намира между сирийски град Азаз и турсия град Килис. Според агенция ТАСС, която се позовава на турската телевизия СиЕнЕн-Тюрк, най-малко трима души са пострадали при експлозията. По данни на телевизията зареден с експлозиви автомобил се е взривил недалеч от турския граничен пункт Чобанбей на сирийска територия. Никоя от действащите в района групировки до момента не е поела отговорност за терористичния акт, отбелязва агенцията.", "date": "2019.02.12", "title": "Експлозия разтърси граничен пункт на турско-сирийската граница"}
{"url": "https://www.24chasa.bg/novini/article/7295078", "text": "Британската министър-председателка Тереза Мей каза днес, че правителството й ще се опита да ускори ратификацията на договорената с Европейския съюз сделка за Брекзит, ако времето не стигне за приемане на законодателство преди 29 март, когато Великобритания трябва да напусне общността, предаде Ройтерс, цитиран от БТА.  Мей каза на своите министри по-рано днес, че тази седмица няма да има гласуване в парламента по ревизирано споразумение за Брекзит, след като миналия месец депутатите отхвърлиха сделката й за излизане от ЕС. Според медийни информации не се очаква ново гласуване преди края на февруари най-рано. Парламентарни експерти смятат, че дори Мей да успее да получи одобрение от депутатите за споразумение, може да се наложи Великобритания да поиска удължаване на преговорния период за Брекзит, за да бъде прието необходимото законодателство. След като гласува в подкрепа на сделката на Мей, парламентът трябва също така да приеме закон за споразумението за напускане, официално ратифицирайки сделката. Мей беше попитана от депутат дали сега е неизбежно удължаване на срока на Брекзит заради правно изискване, според което правителството трябва да представи договор пред парламента 21 работни дни, преди той да бъде ратифициран. Тя отговори, че правителството може да ускори процеса. \"Макар че ще следваме нормалната процедура, ако можем, в случай че не остане достатъчно време . . . ще внесем клауза в законопроекта за споразумението за напускане, със съгласието на парламента, така че да можем да извършим ратификацията навреме, за да гарантираме, че ще напуснем по подреден начин\", каза Мей. 21-дневният период обикновено има за цел да даде на парламента време да проучи дадено споразумение, но депутатите вече ще са имали предостатъчно време за това, тъй като сделката беше постигната миналата година, заяви министър-председателката. Приемането на няколко предишни важни законопроекта за отношенията на Великобритания с ЕС отне повече от 30 работни дни. След като мине тази седмица, до 29 март ще останат само 26 работни дни. Мей не възнамерява да подава оставка, каза неин говорител, опровергавайки съобщенията, че тя е готова да се оттегли след Брекзит. Според британския в. \"Сън\" министър-председателката се готви да напусне поста през лятото, за да има влияние върху определянето на неин приемник. Британската общественост очаква да излезем от ЕС на 29 март и Мей е решена да уважи това, заяви говорителят.", "date": "2019.02.12", "title": "Мей ще ускори ратификацията на сделката за Брекзит, ако няма достатъчно време"}
