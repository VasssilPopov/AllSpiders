{"url": "https://www.24chasa.bg/novini/article/6599627", "text": "Европейската комисия поиска в четвъртък от Съда на ЕС да наложи на България общи глоби от над €33 000 на ден за период, през който е нарушавано европейското законодателство, тъй като не са въведени две директиви - за защита на авторските права и за развитие на морските територии. Освен България ЕК дава на съд още Испания - за 124 000 евро на ден, Люксембург -13 000 евро на ден, и Румъния - за 42 000 евро на ден. За България санкцията, отнасяща се за авторското право, е €19 121,60 евро на ден за невъведената директива от 2014 г. Тя се отнася за правата върху музикални произведения, които се използват онлайн. €14 089,60 евро на ден пък е глобата за за невъведената директива за морско пространствено планиране. Тя определя съгласувано управление на водите в Европа относно съоръженията за възобновяема енергия, корабоплаването, рибарството и аквакултурите. България е трябвало да въведе в законодателството си двете евродирективи до края на 2016 г. От ЕК вече са изпратили уведомителни писма, че има нарушение на правото на ЕС, и мотивирани становища с предупреждения, че ще има дела в Съда на ЕС. Еврокомисията отправи в четвъртък и последни предупреждения към България, Кипър, Гърция, Люксембург, Малта, Нидерландия, Полша и Румъния, че може да заведе дела, защото още не са въвели в националните си законодателства директива относно борбата с изпирането на пари. В нея има завишени изисквания, за да не се допуска финансирането на тероризма. Всички държави членки трябваше да я въведат в своите законодателства до 26 юни тази година. Прекратена е обаче от Европейската комисия наказателна процедура срещу България, след като е установено, че страната ни вече изпълнява задълженията си по автоматичен обмен на информация между данъчните органи в общността. С тези правила се ограничават случаи на укриване на данъци, пишат от ЕК. ", "date": "2017.12.07", "title": "11 млн. глоба от Брюксел  за онлайн музика"}
{"url": "https://www.24chasa.bg/novini/article/6599720", "text": "Трима души бяха убити при стрелба в гимназия в югозападния щат на САЩ Ню Мексико, предаде Асошиейтед прес, като се позова на местните власти, съобщи БТА. Стрелецът е сред жертвите. Той е убил двама гимназисти. Полицията разследва случая в град Ацтек. Училището, което се намира близо до индианския резерват Навахо нейшън, е отцепено от органите на реда. Повече подробности не бяха дадени.", "date": "2017.12.07", "title": "Трима убити при стрелба в гимназия в американския щат Ню Мексико"}
{"url": "https://www.24chasa.bg/novini/article/6599476", "text": "Кметът на Банско Георги Икономов не изключи протестите на хората от града и съседните общини да се пренесат в София. “Достатъчно бе говорено. Направихме кръгли маси, дискусии, семинари, какво ли не. И винаги удряме на камък. Хората вече не разбират. Надявам се обаче на 13-и да бъде променена концесията, след това да бъде приет планът за управление на природния парк и всичко да приключи”, допълни той. Според него единствено като се каже Банско и ски, се реагира по подобен начин. “В същото време не се обръща внимание на доста по-интересни неща, които могат да помогнат на екологията. Например да се ускори изграждането на газопровод от Симитли до Банско. Така цената на горивото ще падне, повече хора и хотели ще могат да го използват, а не да са на дърва и въглища”, допълни още Икономов. Според него отново се прибягва до откровени лъжи, когато се говори за ски зоната. “Чух, че алпинистът Боян Петров е обяснил как Банско ще бъде извадено от списъка на ЮНЕСКО за световното културно наследство. Това е нагла лъжа. Там знаят, че всичко е в буферната зона на парка, и са запознати с всяка една стъпка. И този проблем е решен доста отдавна”, допълни Икономов. “И всички трябва да знаят, че когато някой им каже това, лъже най-нагло”, допълни градоначалникът. Според него за втори лифт още е рано да се говори. “Тези промени, които са предложени - концесията и планът за управление, трябват, за да има инвестиционно намерение. След това гаранция за екологията са законите в България, които са едни от най-добрите в Европа. И няма да допуснем никакво отклонение от тях”, допълни Икономов. Той разкри, че се очаква още по-голям наплив към курорта. “Първо ще тръгне магистрала “Струма”, след това ще се отворят още пунктове с Македония”, обясни Икономов. За новия ски сезон вече има ръст от 10% на ранните записвания, като тенденцията се запазва и през лятото. 168 хиляди нощувки са реализирали българи, 91 хиляди са от англичаните, 64 хиляди са от румънците. Следват Гърция, Израел, Македония, Русия и Турция. В момента Банско е на изложения в Израел и Турция, но от следващия сезон ще започне да се рекламира в Австрия и Италия, които са традиционни алпийски държави. “При разговори научихме, че има доста интерес и при тях”, допълни Икономов. Според него трябва да се вдигнат цените, за да се подобри профилът на туристите и да може да се задържат най-добрите специалисти. На 5 декември се е учередила организация за управление на туристически район Рила - Пирин. “Най-голямата изненада беше, че в този район попадат два курорта, които са конкуренти, но имаше съгласие по обща маркетингова и рекламна стратегия”, обясни Икономов. В Банско вече работят 6 камери, като три са на входовете на града, една е пред хотел “Кемпински Гранд Арена” и първата станция на лифта и две са в центъра. “С тях целим да намалим най-вече кражбите на автомобили, защото предния сезон имаше много оплаквания”, каза още Икономов. “Още веднъж, може би за стотен път повтарям, че никой няма намерение да излезе от границите на концесията”, категоричен бе маркетинговият директор на “Юлен” Иван Обрейков. Според него хулите срещу Банско вече са пракалено остарели, за да им се обръща внимание. “Повтаря се едно и също. Не знам тези хора дали живеят в България, или в Македония. Канили сме ги десетки пъти да ги разведем из зоната, за да открият бетона, но те си стоят на жълтите павета и не мърдат оттам”, допълни той. Според него се стигало до откровени глупости. “Андрей Ковачев в национален ефир по една телевизия, която води кампанията срещу Банско, заяви, че капацитетът на лифта е 200 човека на час, а той е 2200. Предложи ни да увеличим работното време на лифта. Хората работят на две смени от 7,30 часа сутринта до 18 часа вечерта и пак не смогват. И накрая като истински еколог даде идеята да се увеличат маршрутките. Или с други думи - да се замърсява повече”, каза Обрейков. През този сезон концесионерът е инвестирал и в две станции за електромобили, като специално са поставени извън паркинга му, за да могат всички да ги ползват. “Нашата фирма отдавна е зелена, но в момента се пречи на най-екологичния транспорт в планината - лифта. Но явно на хората това им харесва, защото за пета година ни гласуваха като №1 на България на световните ски награди”, допълни с усмивка Иван Обрейков. “Вече няма място за говорене, а за действие”, категоречен бе той. За класата на Банско говорел и фактът, че вече градът и зоната са оборудвани с часовници на световната марка Hublot, която е партньор единствено на един от най-скъпите курорти в света Крушевел. Промените в концесионния договор за ски зоната в Банско засягат единствено т.нар. буферна зона на защитената територия Пирин, т.е. разширението на ски зоната попада само в буферната зона, в която не е забранено да се извършват дейности и да се изграждат ски съоръжения. Това личи от документите за промяната на концесионния договор, които Министерството на околната среда и водите качи на сайта си в късния следобед в сряда за обществено обсъждане. Според доклада промяната на концесионния договор, който е сключен през 2001 г., се налага заради многократно променяните след това закони. Когато концесията е била сключена, в законодателството ни не е имало дори коректни определения на това какво е ски зона, пише в мотивите, подписани от вицепремиера Валери Симеонов и екоминистър Нено Димов. ЗЛАТНИ МОНЕТИ НА ЛИФТА ЗА ОТКРИВАНЕТО НА СЕЗОНА Феновете на Банско, които ще присъстват на откриването на сезона, ще бъдат посрещнати с голяма изненана. Още с качването си на лифта към Бъндеришка поляна те ще могат да спечелят 250 златни монети, екипировка, сезонна карта и други награди. Традиционни са вече игрите “Ловци на съкровища” и “Влез в отбора на шампионите”. В снега над финалната част ще бъде заровен ключът от чисто нов автомобил “Ауди”. Шампионите, които ще се състезават тази година, са италианската легенда в скоростните дисциплини Кристиян Гедина и петкратният носител на световната купа Марк Жирардели, който е почетен гражданин на Банско. В техните отбори ще участват първите, които са се записали за участие, като това вече може да стане на сайта на курорта banskoski.com. След официалното откриване на Бъндеришка поляна ще има концерт на Михаела Филева, както и шоу на бармани. Вечерта на площада пък ще има още една церемония. Там ще присъства Ути Бъчваров, който трябва да наготви местни специалитети за гостите. Всичко ще завърши с концерт на Анелия. Доста новости има и в хотел “Кемпински Гранд Арена”, който бе определен за най-добрия ски хотел в България. В него вече има нов апрески бар, готвачът на главния ресторант е от Малта и притежава звезда на “Мишлен”. Направен е детски клуб, а също така има и новости в спа секцията.", "date": "2017.12.07", "title": "Банско мести протестите за втория лифт в София"}
{"url": "https://www.24chasa.bg/novini/article/6599750", "text": "С изненадващо мнозинство – 81,9 процента, лидерът на германските социалдемократи Мартин Шулц бе преизбран на поста си на драматичен конгрес в Берлин днес. Малко преди това делегатите гласуваха и за започване на преговори за голяма коалиция с консерваторите. 600 делегата спориха в продължение на почти 8 часа дали ГСДП да се включва отново в упрdвлнеието на страната или да мине в опозиция. До последно не се знаеше кой от двата лагера ще победи – този на привържениците на идеята за трета голяма коалиция или противниците. Против бе младежкото крило на партията, но тяхнот опредложение да се изключи категорично опцията за нов кабинет с консерваторите бе отхвърлена от делегатите. Ако Шулц не бе успял да убеди съпартийците си да гласуват за преговорите, той вероятно нямаше да се кандидатира и за поста. Сега тази пречка отпадна. Първите сондажи межд улидерите на социалдемократите и консерваторите ще се проведат още идната седмица, а преговорите ще започнат през януари. Ако се стигне до споразумение и коалиционен договор, той първо трябва да бъде одобрен от всички членове на партията в Германия. Шулц бе видимо доволен от резултата: „След всичко, което се случи тази година, съм благодарен за доверието ви“, обърна се той към делегатите. Шулц стана председател на партията през март таз игодина, когато бе избран с рекордните 100%. Изборът му през пролетта бе причина за оживяване сред младите хора и близо 13 000 души се записаха в ГСДП след оглавяването й от Шулц. Този ефект обаче трая твърде кратко. На изборите на 24 септември ГСДП отбеляза рекордна за историята си загуба, взимайки само 20,5% от гласовете. Това бе причина Шулц категорично да отхвърли всякакъв вариант за преговори и нова коалиция с християндемократите, въпреки че дори и с този резултат социалдемократите с автората по големина партия в Бундестага. Канцлерът Ангела Меркел започна преговори за съставяне на кабинет тип „Ямайка“ – по цветовете на ямайското знаме, със зелените и либералите. Тази черно-зелена-жълта коалиция обаче не се състоя, след като лидерът на либералната Свободна демократическа партия внезапно прекъсна преговорите.", "date": "2017.12.07", "title": "Социалдемократите започват преговори за коалиция с Меркел през януари"}
{"url": "https://www.24chasa.bg/novini/article/6599481", "text": "Делегация от членове на Висшия съдебен съвет (ВСС), оглавявана от шефа на Върховния касационен съд Лозан Панов и главния прокурор Сотир Цацаров, ще поиска среща с премиера Бойко Борисов, за да реши проблема с пръскащата се по шевовете сграда на специализираните съдилища и прокуратури на столичната ул. “Черковна” 90. Съдебните кадровици взеха решението, след като изслушаха спецсъдии и прокурори. “Съдии четат дела в коридора. Работим по 8-10 ч на ден. Пиша мотивите по делата си между 17 ч и 2 през нощта”, възкликна шефът на спецсъда Георги Ушев. Той посочи, че колегите му решавали най-сложните и най-обемни дела в България с над 800 тома и повече от 18 подсъдими. Обясни, че 19 спецсъдии заседават в 4 зали. Колежката му Даниела Росенова, която е шеф на апелативния спецсъд, потвърди, че условията са под санитарния минимум. “Все още при нас има въздух”, каза тя. На масата във ВСС се цитира статистика, от която става ясно, че магистрат от най-натоварения съд у нас - Софийския градски, разглежда месечно по 5,30 дела, а съдия от спецсъда - 1,77. На “Черковна” 90 постъпват най-много искания за СРС. “За сградата имаме разбиране, но кадрите? Двата процеса трябва да вървят паралелно, иначе ще потънем”, отвърна Ушев на съдиите във ВСС, които засега умуват дали да увеличат бройките за магистрати. “Първата вълна нови дела ще дойде в спецпрокуратура, после ще отиде в съда. Но ако той не бъде обезпечен в нормални граници, ще има колапс на системата. Все едно да те бомбардират, а ти да стоиш и да броиш снарядите”, каза шефът на спецпрокуратурата Иван Гешев. Той визираше промените в НПК, с които делата за висока корупция се прехвърлиха на спецправосъдието. За 2-те спецпрокуратури ВСС обяви, че ще открие 47 нови щата за обвинители и следователи. Едно от решенията за теснотията в сградата на “Черковна” 90 е Държавната комисия за сигурността на информацията да бъде преместена оттам. Обсъжда се и вариант за надстрояване на помещения за съдебни зали. Делегацията от ВСС ще иска разговор и с министрите на финансите и правосъдието.", "date": "2017.12.07", "title": "Магистрати четат дела в коридора. Цацаров и Панов при Борисов за теснотията в спецсъда"}
{"url": "https://www.24chasa.bg/novini/article/6599737", "text": "25-годишен мъж, роден в Хасково е арестуван за злонамереното обаждане за поставена бомба в Горна Оряховица, съобщиха от Областната дирекция на МВР в Търново.   Незабавно са предприети необходимите действия и района е отцепен.  Проверката в центъра на Г. Оряховица е приключила. Взривно устройство не е намерено. Установен и задържан е подателя на злонамереното телефонно обаждане - 25-годишен мъж, роден в Хасково. Работата по изясняване на случая продължава.", "date": "2017.12.07", "title": "Задържаха телефонния терорист, заплашил \nс бомба общината в Горна Оряховица"}
{"url": "https://www.24chasa.bg/novini/article/6599567", "text": "Входовете и изходите на Велико Търново са под блокада, тъй като в момента тече акция на ГДБОП и спецпрокуратурата по залавяне на мъже, разпространявали наркотици. Това съобщиха за \"24 часа\" разследващи.  Бандата е следена от няколко месеца. В нея има известни герои от наркосредите във Велико Търново. Засега се съобщава за 10 задържани. Групата основно е приготвяла пико за продажба. Разследващи казаха, че бандата е действала брутално спрямо некоректни дилъри или купувачи на дрога.  \"Бандата ги е страхувала\" обясни спецполицай. Подозира се също така, че на заподозрените може да бъде потърсена отговорност и за побоища. В акцията участва и бюрото за защитени свидетели към главния прокурор.", "date": "2017.12.07", "title": "Велико Търново под блокада, ловят наркобосове"}
{"url": "https://www.24chasa.bg/novini/article/6599622", "text": "На среща с представители на Световната банка, държавният глава Румен Радев призова международната финансова институция да подкрепи със своята експертиза усилията на България да трансформира своята икономика, така че двигатели на растежа да бъдат секторите с висока добавена стойност. Това съобщиха от прессекретариата на президента. По думите на държавния глава изострящите се демографски проблеми на страната ни и енергоемкостта на българската икономика, налагат търсенето на качествена промяна и развитие именно на икономическите сектори, използващи висока професионална експертиза и високотехнологични производства. „През последните години страната ни неизменно отчита стабилни макроикономически показатели – икономически ръст, намаляваща безработица, и те трябва да бъдат използвани за постигането на реална промяна в ежедневието на хората и повишаване на тяхното благосъстояние“, заяви още президентът. Румен Радев подчерта също така, че коефициентът на конвергенция на България, спрямо другите държави от ЕС, е нисък и страната ни остава най-бедната държава членка на ЕС. „Най-важното за нас е да създадем привлекателни условия и високоплатени работни места за младите хора, така че те да избират да остават тук“, подчерта президентът. България може да се утвърди като страна с центрове за логистична поддръжка и ремонт на авиационна техника от гражданската авиация, посочи държавният глава. Страната ни разполага с много висококвалифицирани кадри в областта на авиацията, с висши училища, които обучават специалисти, и ще разчита на експертната оценка и на подкрепата на Световната банка за осъществяването на тази идея. Румен Радев добави, че успешното функциониране и постоянното разширяване на логистичния център на „Луфтханза-Техник“ в София, е доказателство за възможностите на България да затвърди позициите си в тази високотехнологична сфера. Президентът Радев запозна представителите на Световната банка и с инициативата за създаването у нас на международен институт за устойчиво развитие с научен център, в който да бъде изграден ускорител на ядрени частици с технология от ЦЕРН, и който да обединява на едно място наука, образование и медицина на изключително високо ниво. „Тази идея се подкрепя както от научните среди на Балканите, така и от държавни институции“, добави Румен Радев. При посещението на държавния глава в Париж подкрепа за идеята беше изразена и от страна на ЮНЕСКО. Президентът отново подчерта необходимостта от всеобхватен подход към Западните Балкани, в който освен за транспортна и енергийна свързаност, да се работи и за по-тясна интеграция в сферата на науката и образованието. Представителите на Световната банка изразиха готовността си да предоставят своята експертиза по представените от българския държавен глава проекти. Те откроиха и ролята на България като фактор на стабилност и за задълбочаване на регионалната интеграция в Югоизточна Европа. На срещата беше потвърдено и желанието на институцията да работи за постепенното преодоляване на пречките пред човешкия и икономически обмен в нашия регион и за постигането на реален напредък в регионалното сътрудничество.", "date": "2017.12.07", "title": "Радев: Двигател на растежа да бъдат секторите с висока добавена стойност"}
{"url": "https://www.24chasa.bg/novini/article/6599606", "text": "Част от големите петролни компании са сезирали Комисията за защита на конкуренцията за дъмпинг в бензиностанциите на бизнесмена политик Веселин Марешки. От сайта на КЗК става ясно, че “Лукойл България”, “ЕКО България”, “НИС Петрол”, “Петрол”, “Синергон петролеум”, “Ромпетрол България”, “ОМВ България” са сезирали регулатора заради нелоялна конкуренция от страна на “Трейднет Варна”. Последната компания е собственост на семейството на Марешки и снабдява с горива бензиностанциите му. За намерението да бъде сезирана КЗК съобщи преди десетина дни Валентин Златев - председател на петролната и газова асоциация и шеф на “Лукойл България”. Тогава той обясни, че като мотив се посочва загубите и задълженията, които трупат компаниите на Марешки, занимаващи се с горива. “Трейднет Варна” например има загуба от 1,8 млн. лева за миналата година. Фирмата, която държи бензиностанциите на политика бизнесмен - “ВМ петролеум”, пък натрупала задължения за над 11 млн. лева. В същото време Марешки продавал горива с 20-30 ст. по-евтино от пазарната цена по останалите вериги бензиностанции.", "date": "2017.12.07", "title": "Петролни компании сезираха КЗК за дъмпинг на Марешки"}
{"url": "https://www.24chasa.bg/novini/article/6599663", "text": "Членовете на Германската социалдемократическа партия (ГСДП) гласуваха днес с огромно мнозинство да разрешат на партийното ръководство да започне преговори с консерваторите на канцлерката Ангела Меркел за съставяне на ново правителство, предаде Ройтерс, цитирана от БТА. Решението на партийния конгрес означава, че лидерите могат да обсъдят варианти, включващи нова \"широка коалиция\", неформално сътрудничество или официално споразумение да се поддържа правителство на малцинството. Въпреки това на конгреса много делегати се изказаха енергично против нова коалиция с Меркел, след като на парламентарните избори през септември ГСДП регистрира най-слабия си резултат от 1949 г., предаде ДПА. Според мнозина този нисък изборен резултат е бил наказание от гласоподавателите за предишното участие на ГСДП в управляваща коалиция с Меркел.", "date": "2017.12.07", "title": "Социалдемократите гласуваха за преговори за коалиция с Меркел"}
{"url": "https://www.24chasa.bg/novini/article/6599690", "text": "Районът около сградата на община Горна Оряховица е отцепен заради сигнал за взривно устройство. Това съобщиха от пресцентъра на ОДМВР-Велико Търново, цитирани от \"Фокус\". Сигналът за поставено самоделно взривно устройство около сградата на общината е получен тази вечер на тел. 112 от анонимен мъжки глас. В момента се извършва проверка.", "date": "2017.12.07", "title": "Отцепиха района край община Г. Оряховица заради бомбена заплаха"}
{"url": "https://www.24chasa.bg/novini/article/6599590", "text": "10 са отличниците в земеделието през 2017 г. Компаниите с най-добри постижения бяха отличени от библията на стопаните - в. “Български фермер” на изискана церемония в сряда. Тогава бяха раздадени престижните награди в класацията “Агробизнесмен на България” за 2017 г. Това е първото и най-авторитетно отличие в бранша, връчвано от медиите, с което се удостояват бизнесмени и фирми, постигнали безспорни успехи в аграрния сектор. Агробизнесмен на гона 2017 г. стана Николай Стефчов - собственик и управител на фирма “Агритоп”. Имаше награди за още девет изявени компании и земеделци, които ежедневно доказват, че в България е възможно да се прави бизнес, а селското стопанство е сред най-силните сфери. Отличниците подчертаха, че усилията водят до резултат, само ако екипът е силен и сдружен. От страна на държавата бе заявена готовност за диалог. Председателят на парламента Цвета Караянчева обеща, че лично ще сътрудничи за срещи между бизнеса и депутатите. Кампанията за определяне на лауреатите, срещата с агробизнеса и церемонията по връчването на приза “Агробизнесмен на България” и отличията в категориите се осъществява с подкрепата на Банка ДСК и партньорството на “Филип Морис България”.", "date": "2017.12.07", "title": "Отличниците в земеделието (Обзор)"}
{"url": "https://www.24chasa.bg/novini/article/6599539", "text": "Ръководството на Северна Корея смята, че войната със САЩ е неизбежна, каза говорител на външното министерство, цитиран от ДПА. Той увери, че \"единственият въпрос е кога ще избухне войната\". Американските \"маневри към ядрена война\" правят войната на Корейския полуостров неизбежна, подчерта цитираният говорител на севернокорейското външно министерство вчера, предаде БТА.  Северна Корея редовно обвинява САЩ, че готвят нападение срещу нея под формата на съвместни военни маневри с Южна Корея. Вашингтон и Сеул отричат да имат такива намерения, посочва ДПА. В понеделник американските и южнокорейските военновъздушни сили започнаха ежегодните си съвместни учения. В тях участват над 230 изтребителя, включително американски Ф-35 тип стелт, и около 12 000 войници. Маневрите ще продължат до петък и ще бъдат най-големите досега. В сценария им влиза и изпращането от САЩ на два от най-модерните бомбардировачи с далечен обсег, Б-1Б, в Южна Корея от базата им на тихоокеанския остров Гуам, съобщи по-рано южнокорейският генщаб. След севернокорейското изявление от вчера, днес председателят на комисията по международни дела в Съвета на Федерацията на Русия Константин Косачов се срещна със севернокорейския посланик в Москва Ким Хен Чжун, предаде ТАСС. \"От страна на Северна Корея бе потвърдено, че Пхенян не е заинтересован от ескалация на конфликта, а още по-малко от започване на бойни действия, но той не се бои от война, както бе формулирано във вчерашното изявление на министерството на външните работи на Северна Корея\", каза Косачев след срещата. Той допълни, че Русия не е заинтересована от нарастване на напрежението около Корейския полуостров и ще предприеме всички възможни мерки, за да няма такава ескалация.", "date": "2017.12.07", "title": "Северна Корея: Войната със САЩ е неизбежна"}
{"url": "https://www.24chasa.bg/novini/article/6599478", "text": "Сапунена вода вдигна на крак службите в София и затвори подлеза на булевардите “България” и “Гешов”. Оказа се, че пяната е била от къртицата, която копае тунела на третата линия на метрото. Огромната машина е преминала под подлеза, но закачила водопроводни канали на около 2 м под земята и пяната избила на повърхността. Това наложило временното затваряне на част от подлеза. На мястото пристигнали екипи на полицията, Гражданска защита, общинската аварийно-спасителна дирекция и други служби. При преминаването на къртицата под подлеза се е напукала и витрина. Охранителят подал сигнал, обезопасил мястото и спрял преминаването на граждани. Инжекционният разтвор надигнал и пода в подлеза - 3-4 кв. м от плочките. “Къртицата работи със специална суспензия, която се излива отпред и се инжектира в почвата. Проблемът е, че под подлеза има водопроводни канали. Заради голямото налягане пяната е избила през шахтите. Част от подлеза беше затворена, за да се почисти. Няма нищо опасно, пяната е като сапунена вода”, обясни пред “24 часа” шефът на “Метрополитен” ЕАД Стоян Братоев. Къртицата продължава да работи и се движи към ул. “Г. Софийски”. Тя трябва да изкопае тунелите на третата линия до края на 2018 г.", "date": "2017.12.07", "title": "Сапунена вода от метрото вдигна службите на крак"}
{"url": "https://www.24chasa.bg/novini/article/6599554", "text": "Неколкостотин души протестираха в йорданската столица Аман срещу решението на американския президент Доналд Тръмп да признае Ерусалим за столица на Израел, предаде Франс прес. Демонстрантите изгориха националния флаг на САЩ и снимка на Тръмп близо до сградата на американското посолство. Те скандираха, че не искат да има американско посолство на йорданска земя, както и \"Смърт за Израел\". Протести са насрочени и за утре след петъчната молитва, предаде БТА.  Митинги срещу решението на Тръмп имаше и в Тунис, в едноименната столица и в Сфакс, втория по големина град в страната. В Тунис демонстрантите се опитаха да стигнат до американското посолство, но полицията ги спря. Туниският парламент прие декларация, в която призовава \"арабските и мюсюлманските власти да поемат историческата си отговорност, така че американското решение да не бъде приложено\". За утре е предвиден и национален протест в Тунис. Демонстрации имаше днес на други места в мюсюлманския свят, сред които Пакистан и Турция. В протестите, прераснали в сблъсъци в палестинските територии, бяха ранени 108 души, съобщи ТАСС.", "date": "2017.12.07", "title": "Протести в Аман срещу решението на Тръмп, 108 ранени в Палестина"}
{"url": "https://www.24chasa.bg/novini/article/6599566", "text": "Израелско телефонно приложение, даващо тревога за ракетни нападения, подаде сигнал, че по няколко места в Израел са били изстреляни ракети от ивицата Газа, предаде Ройтерс, цитирана от БТА. Сирени за известяване на ракетен обстрел са се задействали днес на две места в Израел, съобщи израелската армия, цитирана от ТАСС. Става дума за южните райони Хоф Ашкелон и Шаар ха Негев. След проверка на сигналите израелската армия каза, че две ракети, изстреляни от ивицата Газа, не са достигнали до израелска територия. Ракетният обстрел идва в контекста на регионално напрежение заради признаването на цял Ерусалим за столица на Израел от президента на САЩ Доналд Тръмп вчера.", "date": "2017.12.07", "title": "Изстреляха ракети от ивицата Газа, не достигнаха  израелска територия"}
{"url": "https://www.24chasa.bg/novini/article/6599374", "text": "За по-малко от три часа пернишки криминалисти са изяснили случай на фалшив слух с изоставено бебе, съобщи регионалният говорител на МВР Венцислав Алексов. . Уведомен бил и Центъра за спешна и неотложна медицинска помощ, откъдето детето било поето и настанено за преглед в болница. В хода на предприетите незабавни действия криминалистите изяснили следното: Преди няколко дни бащата на 8-месечно момиченце го оставил на грижите на бившата си съпруга. Жената работела в пернишко училище и днес имала часове. Нямала на кого да остави пеленачето, затова го взела със себе си в училище и го оставила на друга нейна колежка, докато проведе часовете си. Тази информация стигнала до директора на училището от трета преподавателка и така били уведомени органите на реда. Преди дни учителката, при която било оставено бебето, е посетила социалните служби в града, като твърдяла, че трудно се оправя с него. Установени са родителите на момиченцето и в момента се издирват. То е в добро общо състояние. Полагат се необходимите медицински грижи за него. Уведомени са Отдела за закрила на детето в Перник и прокуратурата. Работата по случая продължава, уточнява ОДМВР-Перник.", "date": "2017.12.07", "title": "Случаят с изоставеното бебе в Перник се оказа недоразумение"}
{"url": "https://www.24chasa.bg/novini/article/6599269", "text": "Специализирана акция на антимафиоти се провежда във Велико Търново. Действията са в района на супермаркет „Лидл“ в кв. „Бузлуджа“. Снимки от арести се разпространяват в социалната група „Дивотия до шия“ във Фейсбук.  На тях се виждат двама натръшкани на тротоара с белезници и въоръжени с автомати униформени. По непотвърдена информация тече претърсване на адреси заради наркотици и има арестувани съпричастни лица.", "date": "2017.12.07", "title": "Полицейска операция се провежда във В. Търново, има арестувани"}
{"url": "https://www.24chasa.bg/novini/article/6599401", "text": "Централната избирателна комисия (ЦИК) на Република България организира провеждането на симулации на дистанционно електронно гласуване на 12 декември, от 10.00 часа в Гранд хотел София, съобщиха от ЦИК. В изпълнение на разпоредбите в Закона за изменение на Изборния кодекс ЦИК ще трябва да проведе три симулации на дистанционно електронно гласуване до края на 2017 г. Симулациите са различен процес от експерименталното гласуване, което е предвидено да се проведе през 2018 г. на три последователно произведени избори, включително частични избори, уточняват от избирателната комисия. Системата за дистанционно електронно гласуване е разработена от \"Информационно обслужване\" АД съгласно договор, сключен с ЦИК. Разработената система за целите на симулациите е съобразена с разпоредбите на Изборния кодекс. Ще се проведат последователно три симулации, както следва: за избори за членове на Европейски парламент, за избори за народни представители и за избор на кмет на община, като помежду им е предвидено кратко технологично време. Симулациите ще се реализират в зала с определен брой предварително регистрирани участници, сред които членове на Централната избирателна комисия, представители на различни институции, ангажирани с изборния процес, журналисти, неправителствени организации и др. От ЦИК съобщават още, че на 13 и 14 декември от 10,00 ч., в хотел \"Витоша\" по проект \"Изграждане и внедряване на система за дистанционно електронно гласуване\" ще се проведат симулации на дистанционно електронно гласуване в изпълнение на договор, сключен между Държавна агенция \"Електронно управление\" (ДАЕУ) и \"Ню Ай\" АД. Системата, чрез която ще се направят симулациите, е определена от изпълнителя \"Ню Ай\" АД като добра практика въз основа на извършено проучване и анализ в международен план в областта на дистанционното електронно гласуване. За основа за изработване на система за дистанционно електронно гласуване в България ще послужат предложените от изпълнителя препоръки, които са разработени в резултат на анализа, а не системата, чрез която ще се направят симулациите. Двете събития имат за цел да представят пред обществеността чрез провеждане на симулации две различни по своята същност и технология системи за дистанционно електронно гласуване, уточняват от ЦИК.", "date": "2017.12.07", "title": "ЦИК ще изпробва дистанционното електронно гласуване"}
{"url": "https://www.24chasa.bg/novini/article/6599399", "text": "Главен мениджър на „Фолксваген” беше осъден на седем години затвор. Съдът постанови, че Оливер Шмид е прикривал схема за заобикаляне на американските закони за околната среда. Става дума за инсталиран лъжлив софтуер, който е манипулирал показателите за отработените газове на дизеловите автомобили, предаде БТА.  Шмид беше изпратен от Германия в САЩ преди две години, но така и не изобличи подвеждащата технология, която дълго време караше американските власти да вярват, че „Фолксваген” спазват правилата за отровните емисии на почти 600 000 автомобила. Той също така е подвел американските следователи и е унищожавал документи. \"Сигурен съм, че Вие сте гледали на действията си като възможност да блеснете, да се изкачите по корпоративната стълбица на VW. Целта Ви е била да впечатлите висшето ръководство\", каза областният съдия Шон Кокс, цитиран от NBC News. Съдията нарече Шмидт, който 3 години оглавяваше инженерния и екологичен отдел на VW в Мичиган, \"ключов конспиратор\" в измамата. Дизеловите автомобили на концерна били програмирани да отчитат данните за отделените отровни газове само по време на тестовете, но не и по време на стандартно пътуване по магистралата. Планът бил измислен през 2006 г., а автомобилите бяха пуснати на пазара с мотото \"чист дизел\". 48-годишният Шмид беше арестуван в Маями през януари, докато опитваше да се завърне в Германия след почивка.", "date": "2017.12.07", "title": "Шеф на „Фолксваген” отива в затвора заради измама с дизелови емисии"}
{"url": "https://www.24chasa.bg/novini/article/6599157", "text": "Свищовският комбинат \"Свилоза\" отново спира поради липса на дървесина, съобщиха от компанията.  Като причини за критичната ситуация се изтъкват изключително негативното развитие на пазара на дървесина в България от началото на 2017г. , липса на достатъчни количества дървесина на пазара,  драстичен скок на цените през третото и четвъртото тримесечие на годината. \"Малкото запас от дървесина, с който „Свилоза” АД разполагаше в началото на годината вече не съществува и дружеството е на прага на зимата с празни складове. Основна причина за тази критична ситуация е системното неизпълнение на сключените договори за доставка на дървесина . В края на 2017г. все още има неиздължени количества по договори за 2016 година, а доставките на количествата за 2017г. в повечето от горските стопанства изобщо не са започнали. Опитите да се закупи дървесина от свободния пазар също се оказаха неуспешни поради голямото търсене и липса на достатъчни количества\", каза изпълнителният директор Михаил Колчев. Ръководството на \"Свилоза\" АД е информирало всички държавни институции за така създалата се ситуация. \"Взеха се съответните управленски решения, но за съжаление няма конкретни резултати за преодоляване на изоставането\", допълни той. Престоят ще доведе до значителни загуби за предприятието, ще наруши изпълнението на сключени международни търговски договори и ще нанесе непоправими щети на имиджа на завода като коректен партньор, както и на многохилядните акционери на публичната компания, се казва в официалното съобщение.", "date": "2017.12.07", "title": "„Свилоза\" спира работа поради липса на дървесина"}
{"url": "https://www.24chasa.bg/novini/article/6599417", "text": "Бившият министър на отбраната на САЩ Доналд Ръмсфелд заяви, че противоречивото решение на президента Доналд Тръмп да признае официално Йерусалим за столица на Израел е „очевидно правилно“, пише Washington Examiner. „Решението на президента Тръмп е очевидно правилно. Той излезе напред и го направи. Неизбежно ще има някаква критика за това, но просто не мога да си представя държава по света, която да смята, че Израел няма правото да постави столицата си където иска“, заяви Ръмсфелд по време на интервю пред „Фокс Нюз“. Бившият министър на отбраната отхвърли предположението, че решението на Тръмп може да провокира тероризъм или нападения срещу посолствата на САЩ – нещо, за което Държавният департамент предупреди, предаде \"Фокус\". ", "date": "2017.12.07", "title": "Доналд Ръмсфелд: Решението на Тръмп за Йерусалим е \"очевидно правилно\""}
{"url": "https://www.24chasa.bg/novini/article/6599435", "text": "Европейската комисия съобщи днес, че е решила да предяви искове пред Съда на ЕС срещу България, Финландия и Гърция за това, че не са я уведомили или са направили само частично уведомяване за националните мерки за прилагане на правилата на ЕС за установяване на рамка за морско пространствено планиране, предаде БТА.  Държавите в ЕС трябваше да въведат директивата в националното си законодателство до 18 септември миналата година. Комисията ще поиска Съдът да наложи дневна санкция от 14 089,60 евро на България, 7739,76 евро на ден на Финландия и 31 416 евро на Гърция, от датата на постановяване на съдебното решение до момента, в който директивата бъде напълно въведена. Производствата срещу България, Финландия и Гърция за установяване на нарушение започнаха през ноември миналата година, а през юли тази година в рамките на тези производства бяха изпратени мотивирани становища. България и Гърция не са уведомили комисията за приемането на мерките, необходими за прилагането на директивата. Конкуренцията за морското пространство - за съоръжения за възобновяема енергия, корабоплаване, риболов, водни култури и други видове употреба - подчерта необходимостта от съвместно и по-съгласувано управление на водите в Европа, уточнява ЕК. Морското пространствено планиране действа в трансграничен и междусекторен план, за да осигури ефикасно, безопасно и устойчиво осъществяване на човешките дейности в морето, допълва комисията.", "date": "2017.12.07", "title": "Еврокомисията ще съди България заради законодателството за морското право"}
{"url": "https://www.24chasa.bg/novini/article/6599436", "text": "\"България - лидер на Балканите? Мисля, че е реторика от отминали времена. Ролята на координатор, който пали искрата - това ни отива повече. Никой от нас не е твърдял, че сме идеални. Единствено сме твърдели, че Европейският съюз е един чудесен проект. Страните от Западните Балкани се намират на различна степен на развитие. Европа едва ли има полза от анклав, в който да не се генерира сигурност. Разумно е да се следва линия на реализъм, че нещата не могат да се случат след година или две. България може да постави цел пред Западните Балкани, за да не се развиват хаотично, и това е европейската интеграция. Към гражданите на страните от региона е важно да се отправят послания за свързаност и споделеност на целите, но към Европа посланията са по-сложни.\" Това каза вицепремиерът Томислав Дончев в предаването \"Още от деня\" по  . Той допълни, че е нереалистично да се даде конкретна дата коя от страните кога може да се присъедини към ЕС, тъй като са в различна степен на готовност. В студиото вицепремиерът отхвърли твърдението, че България е отделила 2 млрд. лева за електронното правителство, като посочи, че има грешка в изчисляването. Той разграничи харчовете за техническо обезпечаване на администрацията от отделянето на средства за електронното правителство, които по думите му са около 130 милиона лева. Томислав Дончев отбеляза, че познава добре естонския опит в електронното управление и заяви, че в балтийската държава е имало няколко опита за се въведе електронното правителство. Той изрази надежда, че България е поела по правилния път за въвеждането на електронно правителство, но призна, че пътят е дълъг.", "date": "2017.12.07", "title": "Дончев: България - лидер на Балканите? Реторика от отминали времена"}
{"url": "https://www.24chasa.bg/novini/article/6599447", "text": "Министерството на външните работи и посолството в Тел Авив информират, че във връзка с решението на САЩ по статута на Йерусалим като столица на Израел се очакват публични демонстрации и локални прояви. Към момента няма информация за ограничения в движението, за непредвидени и неконтролируеми действия, но в градовете Йерусалим и Витлеем, както и в Палестинските територии се очаква да има масови прояви, които могат да доведат до инциденти. На този етап препоръчваме да се избягва пътуване до Йерусалим и Витлеем, както и в Палестинските територии, освен при крайна необходимост. В случай на пътуване, следва да се избягват публични места с масово струпване на хора, както и да се проявява повишена бдителност при ползването на градски транспорт. Съветваме пътуващите български граждани да следят в средствата за масово осведомяване текущата информация за обстановката в посочените места и да изпълняват стриктно указанията на властите. Предвид възможността за публични демонстрации и протестни прояви и в други държави от Близкия изток и Северна Африка, призоваваме българските граждани, пребиваващи в региона да проявяват повишена бдителност и да избягват публични места с масово струпване на хора, да се осведомяват за обстановката и да изпълняват стриктно указанията на властите.", "date": "2017.12.07", "title": "Външно: Избягвайте пътуванията до Йерусалим и Витлеем"}
{"url": "https://www.24chasa.bg/novini/article/6599466", "text": "Американският държавен секретар Рекс Тилърсън каза днес, че Украйна е единственото препятствие пред установяването на по-тесни отношения между САЩ и на Русия, предадоха световните агенции. Агенцията отбелязва, че това изявление навежда на мисълта, че всички останали спорове са от второстепенно значение. \"Въпросът, който стои на пътя (на установяването на по-тесни отношения с Русия) е Украйна\", каза държавният секретар на САЩ във Виена, където участва в среща на външните министри на страните от Организацията за сигурност и сътрудничество в Европа (ОССЕ). Тилърсън заяви, американският президент Доналд Тръмп винаги е изтъквал необходимостта от подобряване на връзките с Русия, и добави, че нормализирането на отношенията между двете ядрени сили е нещо, което САЩ много биха искали да стане. Още от самото начало администрацията на Тръмп даде на Москва да разбере, че украинският въпрос е съществен за подобряване на двустранните отношения, отбеляза той. \"Може да имаме различия в други райони, в Сирия, можем да имаме различия в други области. Но когато една страна нахлува в друга, това е нещо различно, което е трудно да игнорираш или след което да се помириш\", заяви Тилърсън. В кулоарите на форума на ОССЕ във Виена започна среща на американския държавен секретар с руския външен министър Сергей Лавров, предаде ТАСС. Очаква се Тилърсън и Лавров да обсъдят Сирия и Украйна, а също и въпроса за двустранните отношения между САЩ и Русия.", "date": "2017.12.07", "title": "Тилърсън: Украйна е единствената пречка \nза отношенията САЩ - Русия"}
{"url": "https://www.24chasa.bg/novini/article/6599582", "text": "Със стилно тържество в Археологическия музей Световната банка отпразнува 25 години от откриване на представителството си в София. Главният изпълнителен директор на банката  Кристалина Георгиева и финансовият министър Владислав Горанов посрещтаха гостите. Да поздравят финансовият партньор на България дойдоха министри, депутати, банкери, финансисти. Поздравления поднесоха шефът на икономическата комисия Петър Кънев, подуправителят на БНБ Димитър Костов, членът на фискалния съвет Любомир Дацов. Георгиева поздрави българския офис на банката с песен. Сред това връчи на финансовия министър Горанов стилен подарък - писмото, с което Световната Банка уведомява тогавашния финансов министър за откриването на офис в България. \"Наистина не става за пеене, но е чудесен спомен\", установи Горанов. Той пожела на престижната институция още дълги години добро сътрудничество.", "date": "2017.12.07", "title": "Финансовият ни елит на крака \nза ЧРД  на Световната банка у нас"}
{"url": "https://www.24chasa.bg/novini/article/6599585", "text": "Турският президент Реджеп Тайип Ердоган и папа Франциск са изразили единодушие в телефонен разговор днес, че всякакви опити за промяна на статута на Йерусалим трябва да се избягват, предаде Ройтерс, като се позовава на източници от турското президентство. Подчертавайки, че Йерусалим е свещен за евреи, християни и мюсюлмани, президентът Ердоган и папа Франциск изтъкнаха, че трябва да се избягва всякакъв опит за промяна на статута на града, посочиха източниците, цитирани от БТА. Американският президент Доналд Тръмп обяви вчера решението си САЩ да признаят Йерусалим за столица на Израел.", "date": "2017.12.07", "title": "Ердоган и папата: Да се избягват опитите за промяна на статута на Йерусалим"}
{"url": "https://www.24chasa.bg/novini/article/6599362", "text": "Нападките срещу мен и БСП по случая с приватизацията на „Техноимпекс” са единствено политическа атака, целяща смачкване на опозицията. Това коментира Корнелия Нинова в студиото на „Лице в лице” по  . Тя посочи, че органите, които трябва да кажат има ли престъпление или не, са прокуратурата и съда, а преди ден главният прокурор в направил оценката, че сега или се иска справедливост, или политическа разправа. Миналата година ДАНС, по искане на премира Борисов, се занимава с „Техноимпекс”, веднага след избирането ми за председател на партията. И те казват, че няма престъпление, няма неизгодна сделка и няма ощетяване на държавата, обясни Нинова. По думите й Борисов използва ДАНС и въпреки, че „истината е ясна” той „пуска шайкаджиите да лъжат и манипулират и да разнасят документи”. Председателят на БСП посочи още, че стилът на лидера на ГЕРБ е да изчисти опозицията и да се смаже опонент, който критикува. Самата Нинова научила вчера, че е проверявана и не е била викана за обяснения. „Мислете ли, че ще седна да отговарям на Десислава Атанасова. Слагам край. Краят е следния – всичко, което има да казва и показва, да го носи там, където се решават нещата – в прокуратурата и съда. Там да го носи и ще се видим там като ме призоват. Знам, че това им е целта – да омаскарят опозицията”, заяви тя. По повод 70-те хиляди долара, платени за приватизацията Нинов заяви, че ги е платило дружеството „Техноимпекс 98”, а не физически лица. За пълномощните от Зимбабве тя обясни, че хора, които са били служители са искали да участват в приватизацията и не са можели да бъдат в България по това време. Лидерът на левицата се обяви за обща стратегия и загърбване на различията по тема здравеопазване и взимане на бързи и конкретни решения. „ Ние предложихме краткосрочни мерки – временна забрана за лицензиране на нови болници, защото докато прокуратурата проверява всичките данни за частните болници ще минат години и проблемът ще се мултиплицира. Втора мярка – да пререгистрираме болниците. Да променим НК и да впишем реекспорта на лекарства, както и да се преизчислят пътеките”, обясни тя. По темата с вота на недоверие към властта Нинова обясни, че предстоят още срещу с ДПС и няма отстъпление. За нея най-подходящото време за това е януари 2018 г.", "date": "2017.12.07", "title": "Нинова: Казусът „Техноимпекс” е политическа атака към опозицията"}
{"url": "https://www.24chasa.bg/novini/article/6599200", "text": "Имахме известни дребни пропуски, като организация. Те вече станаха неколкократни от страна на държавното дружество „Автомагистрали“ затова предприех действия по промяна на ръководството, което отговаря за поддръжката на автомагистралите. Утре ще бъде вписан и новият директор и член на УС на „Автомагистрали“. Това каза министърът на регионалното развитие и благоустройство Николай Нанков на заседание на регионалната парламентарна комисия в отговор на въпрос какви мерки предприема министерството за поддръжка на пътищата при зимни условия, предаде репортер на Агенция „Фокус“. „Имаше и няколко случая преди това, промяната не е само за зимното поддържане“, коментира той. „От гледна точка на организационната подготовка „Автомагистрали“ ще бъдат санкционирани за пропуските“, заяви Николай Нанков. „АПИ като възложител ще санкционира „Автомагистрали“, взехме малко по-крути мерки относно промяната на ръководството“, каза още регионалният министър.", "date": "2017.12.07", "title": "Нанков: От утре „Автомагистрали“ с нов директор"}
{"url": "https://www.24chasa.bg/novini/article/6599226", "text": "Напълно е възстановено преминаването през пешеходния подлез на бул.\"България\" и бул.\"Ив. Гешов\", съобщиха от пресцентъра на Столична община, цитирани от БТА.  Инжекционен разтвор, който се използва при работата на тунелопробивната машина, изграждаща третия лъч на метрото, е проникнал през канализационен отвор. Разтворът е влязъл под настилката на северозападния изход на подлеза и е надигнал 3-4 кв. м от плочника, обясняват от общината. Екипи на \"Метрополитен\", дирекция \"Транспортна инфраструктура\" и дирекция \"Аварийна помощ и превенция\" са направили пълен оглед на подлеза и ползването на съоръжението е напълно безопасно. Машината вече е преминала през тази зона и тунелът в участъка е изграден. Сигналът за напукване на витрина е подаден от охраната на подлеза, който веднага е обезопасил района и е спрял преминаването на граждани до изясняване на случая.", "date": "2017.12.07", "title": "Възстановено е преминаването в района на бул. \"България\" в София"}
{"url": "https://www.24chasa.bg/novini/article/6599242", "text": "Днес президентът Румен Радев проведе последователно срещи с държавните глави на Косово и Черна гора Хашим Тачи и Филип Вуянович на „Дондуков“ 2. По време на разговорите българският президент потвърди готовността на България да предоставя подкрепа във всяка сфера на страните от Западните Балкани в процеса на европейската им интеграция, реализирането на демократични реформи и покриването на критериите за членство в ЕС. И на двете срещи от страна на президента и събеседниците му беше поет ангажимент за партньорство в името на стабилността и развитието на региона по време на Българското председателство на Съвета на Европейския съюз и установяването на диалог и добросъседство на Балканите. Хашим Тачи и Филип Вуянович изразиха благодарност за активната позиция на България за утвърждаването на европейската перспектива в Прищина и Подгорица и за избора на Западните Балкани като ключов приоритет за българското Председателство през 2018 г. По време на разговора с Хашим Тачи държавните глави на България и Косово се съгласиха да вземат мерки за засилване на търговския обмен и увеличаване на броя на косовските студенти в българските университети. Румен Радев също така постави въпроса за официалното признаване на българското малцинство в Косово. Филип Вуянович и Румен Радев изразиха мнение, че всяка страна кандидат за членство в ЕС трябва да бъде оценявана индивидуално според постиженията си. Двамата президенти изразиха готовността на двете страни в най-кратък срок да бъдат задействани проекти за взаимна свързаност в сферата на енергетиката, инфраструктурата и цифровизацията. Между България и Черна гора също съществува голям потенциал за видимо засилване на търговско-икономическото сътрудничество, отбелязаха още държавните глави.", "date": "2017.12.07", "title": "Радев на среща с президентите на Косово и Черна гора (Снимки)"}
{"url": "https://www.24chasa.bg/novini/article/6599074", "text": "Йерусалим е свещен град и територия за трите световни религии. Всяко решение за оспорвания статут трябва да бъде в рамките на дипломатически преговори между палестинския и израелския народ, както и с ООН. Това се посочва в позиция от Главното мюфтийство на Мюсюлманското изповедание в България по повод за казуса с Йерусалим. В позицията Мюсюлманското изповедание изразява своето безпокойство от възникналия пореден конфликт. Създалият се напрегнат процес засяга юдеите, християните и мюсюлманите по целия свят. \"Близкият изток е буре с барут, а фитилът е Йерусалим. Световният мир е в огромна опасност. Във времена, в които светът е толкова нестабилен, а глобалният тероризъм е във възход, тази постъпка би подхранила фанатизма и насилието\", заявяват от Главното мюфтийство. И посочват, че едностранните актове няма да спомогнат за мирното разрешаване на конфликта, който датира от десетилетия и търси решение. Главното мюфтийство изразява също позиция на безпокойство и подканва световните лидери за диалог под егидата на ООН.", "date": "2017.12.07", "title": "Главното мюфтийство: Йерусалим е свещен град и територия за трите световни религии"}
{"url": "https://www.24chasa.bg/novini/article/6599087", "text": "София става все по-привлекателна за туристите. За първите 10 месеца на годината има нарастване от 11 процента на туристите в столицата, а на нощувките с 14 на сто в сравнение с миналата година. Делът на пътуващите със самолет е 68 процента. Това посочи Иво Маринов, директор на ОП \"Туризъм\" на Sky Forum, посветен на предизвикателствата пред гражданската авиация в България, с който започна първия Sky Day 2017 в България, отбелязващ Международния ден на гражданската авиация, 7 декември, съобщи БТА. Според Маринов този ръст се дължи основно на нискотарифните авиокомпании до Летище София, инвестициите в транспортната инфраструктура, блогоустрояването на града, разкриването на културно-историческото наследство и усилията по маркетинга и рекламата на града. На журналистически въпрос кога Витоша ще стане по-достъпна и благоустроена за гостите на града, защото е уникална географска даденост, с която почти никоя европейска столица не разполага, Маринов каза, че проблемите там \"наистина се отчитат като недостатък\". \"Там компетенциите са на МОСВ, които да приемат Общия устройствен план на планината, за да може тя да се развива. Друг проблем е, че на територията на планината Витоша попадат пет общини и това, което София прави в рамките на компентенциите си, е да има транспортна достъпност до нея и зимно почистване на подстъпите към планината\", посочи Маринов. Засега до Витоша се движат две автобусни линии, и то само събота и неделя, а кабинковият лифт от Симеоново - до Алеко е собственост на концесионера на ски-пистите, коментира Маринов. Плановете на общината включвали удължаване линиите на метрото до кабинковия лифт в Симеоново, но това било по-далечна перспектива. Иво Маринов каза, че за предстоящото Председателство на България се очаква повишение на туристическия поток с около 25-35 хиляди души, над традиционните около 2 млн. годишно. Надяваме се те да харесат столицата и страната ни и да я направят предпочитана дестинация заедно със семействата си и в бъдеще, коментира Маринов. Той припомни още, че през октомври София е обновила стратегията си за туризъм и сега подготвяме екшън план и бюджет за нейното реализиране. След една седмица щели да бъдат обявени и някои специални марки. Сергиу Сарасан от IATA подчерта, че свързаността на България през последните 10 години в авиацията се е увеличила и тя е много важна. Авиокомпаниите се опитват да наваксат с търсенето на клиенти, което все повече нараства. По думите на Сарасан България се справяла много по-добре от други страни в региона. Една трета от глобалната търговия се извършва чрез авиацията. Тя свързва икономиките, бизнес пътуванията, търговията, туризма, отбеляза експертът.Той подчерта, че международната търговия много бързо се премества на изток и в следващите 20 години регионът ще капитализира от авиацията в глобалната търговия. Развитие на летищната инфраструктура и тази около летищата, пътищата в страна са много важни. Необходимо е също модернизиране на въздушното пространство - подобряване на въздушния трафик и контрола му, посочи Сарасан. Въздушните пътища не са много ефективни. Работим с властите за споделени центрове за контрол на трафика, защото ефективността ще намали цената за пътниците с 10 евро на пътник, каза той. Според Даниела Стоева, член на УС на АБТА, предстоят \"доста сътресения и предизвикателства\" по отношение на справянето ни с потока от туристи през следващата година. \"Ние изживяваме златната си възраст. От една страна има организирани групи, а от друга страна има индивидуални туристи. Тези две групи имат различни специфики и ни изправят пред различни предизвикателства и очаквания. Специално за 2018 г. ще има и трети играч на пазара - посетителите по линия на Европредседателството, които вече формират типа бизнес пътувания и конферентни услуги\", коментира тя. Особено болезнен по думите на Стоева става проблемът с концентрацията на туристопотока, особено в месеците - май и юни, които са основни в туризма. \"За съжаление, сезонността в туризма все повече се концентрира и от средата на май - до края на юни положението е много сериозно. За съжаление, точно в тези месеци ще се състоят и едни от най-масовите и най-важните мероприятия, свързани с Европредседателството на България, посочи Стоева. През последните две години има проблеми, свързани не толкова с хотелската част, колкото с музеите и културните паметници, посочи още тя. Стоева обърна специално внимание на Боянската църква, която няма капацитета да посреща големите групи и нарасналия интерес. Тя предложи да се организира кръгла маса, за да се дискутира новият начин на работа, свързана и с новите предизвикателства. Проблеми има и с обслужването на туристите, които започват още от летището с некоректните таксиметрови превози. А това е първата среща с България, каза Даниела Стоева. Наблюдатели и анализатори на българския авиобизнес коментираха, че на този етап не сме напълно готови да посрещнем предизвикателствата и повишения поток от пътници във връзка с Председателството. Според тях институциите ни нямат все още изградена качествена стратегия за привличане на повече туристи. Инфраструктурата не е в недобро състояние, а в София продължава да не се мисли в посока привличане на индивидуални туристи, а се разчита на груповите пътувания, организирани през туристически агенции. Що се отнася до предстоящото Председателство на Съвета на ЕС, става дума по-скоро за бизнес пътувания. Предвид навиците на европейските граждани, трябва да се мисли повече за улесняване на техните индивидуални пътувания, вместо да поставяме все повече пречки пред тях, като спирането на много авиокомпании, улесняващи този тип пътувания, коментираха експертите. България е атрактивен пазар, хората през последните години се научиха да летят, да изискват качествени услуги, на адекватна цена, така че има какво да се желае от местната администрация, за да се развиваме в тази посока. За момента ключов фактор е това, че сме евтин пазар и че имаме възможност да предоставяме други алтернативни услуги, с които други градове и държави не разполагат, като Витоша например, но на този етап тя е съсипана и не предлага почти нищо, коментират анализаторите. На днешния Sky Forum бе представена официално и най-новата авиокомпания на Азербайджан - \"Бута Еъруейс\", която от 16 януари 2018 г. започва седмични полети директно от София до Баку. Джамил Манизаде, зам.-изпълнителен директор на авиокомпанията, подчерта, че България е първата авиодестинация за Европейския съюз на превозвача и тя ще има огромна роля за свързването на хора, идеи, стоки и услуги между двете страни. Линията ще допринесе за засилване на туристическите връзки, улесняване на комуникацията на дълги разстояния, увеличаване на товара, икономическо развитие, укрепване на транзитния потенциал на двете страни и др.", "date": "2017.12.07", "title": "Близо 70 на сто от туристите, които посещават София, идват със самолет"}
{"url": "https://www.24chasa.bg/novini/article/6599086", "text": "До 2100 година Земята може да се затопли с допълнителни 15 процента, а това е значително повече от най-мрачните прогнози на експертите на ООН, констатира най-ново проучване, цитирано от Ройтерс и Франс прес. Прогнозите на Междуправителствената експертна група по изменение на климата - уважаван научен орган за климатичното затопляне, излезе с публикация през 2014 година с няколко сценария за промените в климата в края на XXI век. Те бяха в пряка зависимост от изпусканите в атмосферата емисии от газове с парников ефект. Най-мрачният сценарий на междуправителствените експерти предвиждаше повишаване на глобалните температури между 3,2 и 5,9 градуса по Целзий до 2100 година в сравнение с прединдустриалния период, предава БТА. Но климатолозите Патрик Браун и Кен Калдейра от Станфордския университет твърдят в свое изследване, че \"климатичното затопляне значително ще превиши най-песимистичните сценарии, които се разглеждаха досега\". Това означава, че вредните емисии газове ще трябва да се намалят в значително в по-големи обеми, за да се постигне набелязаната цел от ООН климатичното затопляне да остане под 2 градуса по Целзий. Според американските учени \"най-вероятното повишение на глобалните температури ще бъде с 0,5 градуса по Целзий по-високо от най-песимистичните сценарии, изготвени досега\".", "date": "2017.12.07", "title": "Земята може да се затопли с 15 % до 2100 г."}
{"url": "https://www.24chasa.bg/novini/article/6599103", "text": "Днес в Берлин се решава съдбата на евентуалната бъдеща голяма коалиция между социалдемократи и християндемократи. Успоредно с това на карта е поставена и политическата кариера на лидера на германските социалдемокати Мартин Шулц. На конгрес на партията, който започна днес, ще бъдат гласувани кандидатурата му отново да поеме председателския пост и политиката му на диалог с консерваторите. Точно в 12 часа Мартин Шулц излезе на трибуната и се обърна към близо 600 делегати на конгреса на социалдемократите в Берлин. В продължение на 76 минути той ги убеждаваше в историческата отговорност на партията да поеме шанса да промени Европейския съюз и социалната политика в Германия, като влезе в преговори з асъставяне на голяма коалиция. „Най-късно през 2025 година трябва да имаме Обединини Европейски щати. Искам да имаме един европейски конституционен договор, който да създава обединените щати на Европа и да е съставен от всички граждани. А който не желае такъв, трябва да напусне Европейския съюз“, заяви той. Шулц се извини прeд делегатите за исторически катастрофалния резултат на парламентарните избори в Германия през септември, на които ГСДП взе едва 20,5% от гласовете. Това бе причина и председателят на партията да обяви, че социалдемократите в никакъв случай няма да участват в нова голяма коалиция. Сега трудността пред него е да убеди съпартийците си ,че преговори вс епак трябва да има. Ако въпреки това социалдемократите гласуват против, е възможно той да се откаже от председателския пост. „Най-голямата ни грешка е, че изгубихме профила си. Най-важното за нас е да се обновим и намерим отново. Хората вече не ни възприемат като част от тях, ние не представляваме проблемите им. Трябва да се върнем към тях. ГСДП трябва да е партията, която се грижи за тях“, заяви Шулц.", "date": "2017.12.07", "title": "Мартин Шулц: До 2025 година да има Европейски съединени щати"}
{"url": "https://www.24chasa.bg/novini/article/6599098", "text": "Актовете на КЕВР не подлежат на обжалване от гражданите и обмислям да атакувам това в Конституционния съд. Това каза омбудсманът Мая Манолова пред журналисти преди днешното открито заседание на Комисията за енергийно и водно регулиране /КЕВР/, където се обсъди доклад за изменение на одобрените цени на ВиК услуги за 2018 г. Според омбудсмана регулаторът определя в интерес на монополистите цените на водата, а гражданите са длъжни да плащат, но нямат възможност да обжалват. \"Това са текстове от закона, които не дават възможност на гражданите да обжалват, а има проблеми, недостатъци, пороци в действията на КЕВР\", обясни Мая Манолова. Тя даде за пример, че КЕВР за пореден път не прави обществено обсъждане по важните за гражданите въпроси, визирайки днешното заседание за цената на водата. Освен това, по думите на Манолова, определяйки социалната поносимост, КЕВР е имала възможност да определи цената на водата по две методики на НСИ, които дават различни числа, като второто е на места на 100 процента по-високо от първото. Според Манолова КЕВР е взела в предвид изследването на НСИ, което дава по-високи стойности и по този начин социалната поносимост се вдига, съответно и цената на водата. Омбудсманът припомни, че при определяне на цената на водата се определя и спрямо размера на инфлацията. От КЕВР обаче вместо да отчетат инфлацията от 1-ви януари до 31-ви октомври 2017 г., отчели тази от декември 2016 г. до 31 октомври 2017, като разликата била повече от 1 процент. \"В единия случай става дума на 0,7 на сто инфлация, а в другия за инфлация 1,937\", обясни Манолова. Малко по-късно, по време на откритото заседание, Манолова се закани да се обърне към прокуратурата по този въпрос. Омбудсманът информира още, че според закона КЕВР трябва да определи общите условия в договорите, само че вместо с договори ВиК операторите определят цената на водата със заповеди. \"КЕВР не определя общи условия на договорите, а общи условия на водоснабдителната услуга, което е също нарушение на закона. Проблемът е, че действията на регулатора са необжалваеми\", заяви Мая Манолова. Затова тя ще настоява да се изпълнява законът, в който е казано, че трябва да има договори при общи условия, а не заповеди. Манолова ще иска и ВиК дружествата да използват възможността в закона, където е предвидено, че могат определят по-ниски цени на водата на местата с гравитачно водоснабдяване. По време на днешното заседание КЕВР обяви, че ще определи цената на водата в София, Пловдив, Варна, Бургас и още 11 области в страната на закрито заседание на 15 декември.", "date": "2017.12.07", "title": "Мая Манолова: Гражданите трябва да могат да обжалват актове на КЕВР"}
{"url": "https://www.24chasa.bg/novini/article/6599109", "text": "Жена даде бебето си на непозната жена на улицата в Перник и избяга, съобщава  Пеленачето попаднало в ръцете на случайно срещната учителка, след като майката помолила непознатата да го гушне за момент. Секунди по-късно жената побягнала. Стъписаната учителка отнесла детето в близкото Основно училище „Св. Иван Рилски\". На място били повикани екипи на полицията и социалната служба.", "date": "2017.12.07", "title": "Майка изостави бебето си, хвърли го на непозната жена на улица в Перник и избяга"}
{"url": "https://www.24chasa.bg/novini/article/6599081", "text": "“ “ спечели поредното си заслужено отличие. Този път при награждаването на най-успешните проекти в Балканския туризъм за 2017 година в хотел Premier Best Western в София,под вещата организация на агенция Vip Communication. Трикратната световна шампионска по бокс - завърналата се от Щатите Дейзи Ланг - Десислава Кирова, която прославя България във всички краища на света със силата, красотата и смелостта на българката, връчи специалната награда Best Cosmetic Brand in Tourism 2017 на козметичния лидер REFAN, който също рекламира страната ни по света със своите над 400 бутика в Европа и в други континенти. Компанията предлага стотици висококачествени козметични и парфюмни продукти, базирани на даровете от щедрата природа. Пловдивската фирма се утвърди като   не само на българите, а и в много държави по света. “Рефан България“ четири пъти е удостоена с наградата на Forbes Business Awards. Освен световните отличия от Париж и Барселона брандът получи и приза „Най-добър български франчайзинг в Европа“, защото предлага разпознаваеми продукти с перфектно качество, създава успешен  , стимулиращ малкия и средния бизнес, оценен на национално и световно ниво. Всеки нов продукт на фирмата бързо се превръща в хит и печели безапелационно все повече почитатели в цял свят.   на REFAN се е наложила като красива визитка на страната ни и магичен символ с незабравим аромат.", "date": "2017.12.07", "title": "Трикратната световна шампионка по бокс Дейзи Ланг връчи на REFAN туристически Оскар"}
{"url": "https://www.24chasa.bg/novini/article/6599117", "text": "Съотношението на данъците и социалните вноски към брутния вътрешен продукт (БВП) леко е нараснало през 2016 година в ЕС - до 40 на сто спрямо 39,7 на сто предходната година, сочат данни на Евростат, цитирани от БТА. В еврозоната делът на данъчните и социални постъпления е бил 41,3 на сто от БВП спрямо 41,3 на сто през 2015 година. През предходната година бе отчетен лек спад. Най-голям е делът на вноските във Франция (47,6 на сто), следвана от Дания (47,3 на сто), Белгия (46,8 на сто) и Швеция и Финландия - съответно 44,6 и 44,3 на сто. България и Румъния са сред страните с най-нисък дял на данъчните постъпления в икономиката - съответно 29 и 26 на сто, след Ирландия (23,8 на сто). В Германия показателят е 40,4 на сто. Делът на данъците върху производството и вноса е най-голям в Швеция (22,6 на сто) и най-малък в Германия (10,9 на сто). Данъците върху доходите и богатството са особено тежки в Дания (30 на сто от БВП) и най-слаби в България (5,4 на сто от БВП). Във Франция са най-високи социалните вноски (18,8 на сто), следвана от Германия (16,7 на сто), спрямо 1 процент в Дания, където социалните вноски се финансират от данъците. В България този процент е 7,8 на сто от БВП, а в Румъния - 8,1 на сто.", "date": "2017.12.07", "title": "България сред страните в ЕС с най-нисък дял на данъчните и социални постъпления"}
{"url": "https://www.24chasa.bg/novini/article/6599138", "text": "Лозанският договор (24 юли 1923) е мирен договор подписан по време на Лозанската конференция, който анулира Севърския договор от 1920 г. между Османската империя и държавите победителки в Първата световна война. По силата на Лозанския договор, Източна Тракия и гр. Смирна (днешен Измир) са присъдени на Турция. Черноморските проливи се демилитаризират и стават свободни за преминаване на търговски и военни кораби. Турция трябва да изплати дългове на османските народи. До подписването на Лозанския договор се стига след война между Гърция и Турция. В хода на войната Турция изтласква гърците от Анадола и печели войната. В Лозана се свиква конференция и се стига до мирния договор, който се подписва от една страна от част от победителките в Първата световна война. САЩ не подписват този договор. С него се уреждат границите и териториите на Гърция и Турция. Особено интересно е, че в този договор има раздел, който е посветен на малцинствата. Текстовете са напълно в духа на Версайската система. Турция поема задължения по отношение на немюсюлманските малцинства на нейна територия - равенство пред закона, право на собственост и сдружаване, широк обем езикови права. Любопитно е, че договорът определя границата между България и Турция, макар България да не е страна по него.", "date": "2017.12.07", "title": "Какъв е Лозанският договор, заради който се поскараха Ердоган и Павлопулос"}
{"url": "https://www.24chasa.bg/novini/article/6599106", "text": "„Между България и Китай има отлични политически отношения, основаващи се на взаимно доверие и уважение. Нашето желание е тези отношения да намерят израз и в практически измерения, включително и чрез осъществяването на големи инвестиционни проекти“. Това заяви държавният глава Румен Радев, който прие днес на „Дондуков“ 2 заместник-председателя на Китайската народна политическа консултативна конференция Чен Юан и водената от него делегация, предават от прессекретариата на президента. Политическият консултативен съвет на китайския народ е държавен орган, който посредством политически консултации и сътрудничество участва активно в управлението на държавата. В България има консенсус и политическа воля за всестранното развитие и задълбочаване на приятелското партньорство и сътрудничество с Китай и изпълването им с конкретно съдържание. „България подкрепя инициативата на президента Си Дзинпин „Един пояс, един път”, която цели подобряване на свързаността между Европа и Азия и желае да бъде част от нея. Обща беше позицията, че е необходимо двустранният потенциал за сътрудничество да се реализира по прагматичен и ефективен начин чрез инвестиции в български индустриални и технологични зони, логистични бази, производствени мощности и научно-развойни центрове. По думите на държавния глава предстоящото Българско председателство на Съвета на ЕС е и възможност за задълбочаване на всеобхватното стратегическо партньорство ЕС-Китай. „България подкрепя и високо оценява инициативата за сътрудничеството между Китай и страните от Централна и Източна Европа „16+1” и участва в различните й формати“, каза Румен Радев и допълни, че нашата страна ще бъде домакин на следващата такава среща през 2018 г. Сред основните приоритети на двустранното сътрудничество държавният глава и Чен Юан откроиха и разширяването на туристическия обмен. „Желаем повече китайски туристи да посетят страната ни и вярваме, че ако китайската държава открие директна самолетна линия до България, това ще доведе до засилване на туристическия поток“, заяви още президентът. Президентът Радев изрази задоволство от отпуснатите допълнителни 52 стипендии за обучение на български студенти в Китай и покани повече китайски студенти да изберат да се обучават в българските университети.", "date": "2017.12.07", "title": "Радев: Отличните ни отношения с Китай трябва да намерят израз и в практически измерения"}
{"url": "https://www.24chasa.bg/novini/article/6599147", "text": "Най-старата и отдалечена черна дупка, наблюдавана някога, 800 пъти по-голяма по размери от Слънцето, разкрива на учените изненади от зората на Вселената, предадоха Ройтерс и Асошиейтед прес. Астрономите откриха, че черната дупка, намираща се в центъра на силно осветен небесен обект, наречен квазар, е на около 13,1 милиарда светлинни години от Земята, предаде БТА. Според учените, квазарът датира от около 690 милиона години след Големия взрив, който създал Вселената. Тогава космосът е бил само на 5 % от настоящата си възраст. \"Така, ако Вселената беше 50-годишна личност, ние виждаме снимка на този човек, когато е бил на 2-2,5 години\", каза астрономът Едуардо Банадос от института за наука \"Карнеги\" във Вашингтон. Новооткритият квазар J1342+0928 съществувал по време на фундаментална промяна в ранните години на Вселената, когато тя е преминавала от \"тъмните си години\" към възникването на първите звезди. Откриването на свръхмасивна черна дупка, съществувала толкова отдавна в историята на Вселената, изненадва учените. То подлага под въпрос настоящите схващания за формирането на тези обекти", "date": "2017.12.07", "title": "Астрономи се натъкнаха на свръхмасивна \nчерна дупка от зората на Вселената"}
{"url": "https://www.24chasa.bg/novini/article/6599160", "text": "Зачитането на международното право и териториалната цялост на страните е предпоставка за стабилни двустранни отношения между двете страни на Егейско море, заяви гръцкия премиер Алексис Ципрас по време на срещата си с турския президент Ердоган. „Различията винаги са съществували. Съществуват и днес. Важно е да изразяваме несъгласието си конструктивно, без провокации В последно време се появи напрежение относно бежанската криза в евро-турските отношения. Наша отговорност е да намерим решения. Ето защо насърчих президента на република Гърция да ви покани, защото поканата е историческа. Целта е да изградим мостове, а не да се строят стени. Ако днес направим това, посещението ви ще бъде не само историческо, но и ще отвори нова глава в нашите отношения“, каза Ципрас. \"Имам честта да бъда втория турски президент, който посещава Гърция. Както казах по време на разговорите си с г-н Павлопулос смятам, че Турция и Гърция трябва да се фокусират върху пълната част на чашата. Нашите народи имат много общи черти, достатъчно, за да изолираме тези, които имат идеологични мании. Като държава, като турска република, никога не гледаме на земите на друга държава. Като близки народи ние имаме наши граждани, които живеят в гръцки земи и обратно, вие имате ваши, които живеят в турски земи. Иска ми се да не бяха ставали грешки, които да доведат до оттеглянето на гражданите от земите им, но направените грешки са част от историята. Трябва да изградим бъдещето на много силни основи. Мисля, че можем да го постигнем ако се съгласим с принципите на здравия разум\" отговори на свой ред турския президент.", "date": "2017.12.07", "title": "И Ципрас притисна Ердоган след \"клането\" с Павлопулос"}
{"url": "https://www.24chasa.bg/novini/article/6599156", "text": "Софийската градска прокуратура /СГП/ внесе в Софийския градски съд /СГС/ обвинителен акт срещу пет лица за извършен на 23 март 2016 г. грабеж от служител на дружество, извършващо дейност по инкасо, съобщиха от държавното обвинение. Обвинени за грабежа са Красимир Б., Николай К., Георги И., Кирил М. и Борислав А., като на първите двама са повдигнати обвинение за съизвършителство, а останалите са били помагачи. Те са откраднали 35 000 лв. След задържане на извършителите част от противозаконно отнетата сума е открита у тях. Предстои съдът да насрочи разглеждането на делото.", "date": "2017.12.07", "title": "Обвиниха петима за грабеж на 35 000 лева"}
{"url": "https://www.24chasa.bg/novini/article/6599173", "text": "ЧЕЗ Разпределение България приключи най-мащабния си проект за 2017 г. – подмяната на кабел 110 kV в София „Енос“. С реализацията му компанията повиши сигурността на електрозахранването на 9 столични района. Това включва както домакинства, така и държавни институции, болници, производствени и офис сгради, трамвайната и тролейбусната мрежа на градския транспорт. Инвестицията е в размер на 3,2 млн. лв. В рамките на проекта ЧЕЗ Разпределение България подмени стар маслен кабел с 3 километра и 930 метра нов сух кабел 110 киловолта. В резултат на ремонта ще бъде намален броят на авариите и ще се съкрати значително срокът за тяхното отстраняване. По-висока ще бъде сигурността на електрозахранването в 9 столични района – Триадица, Красно село, Средец, Лозенец, Красна поляна, Възраждане, Илинден, Младост и Искър. „Благодарим на Столична община за подкрепата и съдействието, които ни оказаха при реализацията на проекта. Ще продължим да следваме своя общ план за развитие електроенергийната инфраструктура в съответствие с нарастващите нужди на гражданското общество и бизнеса. Още през 2018 г. планираме подмяната на още един кабел 110 kV в София“, каза Карел Крал, регионален мениджър на ЧЕЗ за България. „Проектът беше изключително сложен и мащабен, като ние създадохме необходимата организация, за да осигурим непрекъснатост на електрозахранването по време на изпълнението на проекта. 39 хиляди клиенти в 45 столични квартала ще могат да разчитат на по-качествено и сигурно електрозахранване в навечерието коледните и новогодишни празници. Благодаря на всички служители, които спомогнаха успешната реализация на проекта“, допълни Петър Холаковски, изпълнителен директор на ЧЕЗ Разпределение България. Подмяната на кабела е част от програмата на ЧЕЗ Разпределение за модернизиране на електрозахранването на столицата. През 2017 г. компанията реализира най-мащабната инвестиционна програма, а с реализирането на всички проекти през 12-те години от стъпването й на българския пазар, дружеството подмени една трета от съоръженията, а загубите по мрежата намаляха наполовина.", "date": "2017.12.07", "title": "ЧЕЗ Разпределение повиши сигурността на електрозахранването на клиенти в 9 столични района"}
{"url": "https://www.24chasa.bg/novini/article/6599172", "text": "Съединените щати са заложили бомба в Близкия изток с решението си да признаят Ерусалим за столица на Израел, заяви турският премиер Бинали Йълдъръм, цитиран от Ройтерс и БТА. \"САЩ задействаха бомба, която е готова да избухне в региона\", заяви Йълдъръм на конференция в Анкара, като добави, че мнозинството от турците вече изпитват антипатия към Съединените щати. Американският президент Доналд Тръмп вчера ревизира дългогодишната американска политика, като призна Ерусалим за столица на Израел и обеща да премести американското посолство там. Стотици хора протестираха пред американското консулство в Истанбул след това решение. \"Днес над 80 процента от нашите граждани имат хладно отношение към САЩ и имат право\", посочи още Йълдъръм.", "date": "2017.12.07", "title": "Йълдъръм: САЩ задействаха бомба с решението си за Йерусалим"}
{"url": "https://www.24chasa.bg/novini/article/6599166", "text": "\"Европа\" е ключовата дума в дебатите на двудневния конгрес на Германската социалдемократическа партия в Берлин. Това е разбираемо, тъй като темата за бъдещето на Европа е и в центъра на разговорите между двете най-големи политически сили в Германия. Конгресът ще обсъди резолюция, която да даде отворен мандат на ръководството на партията за разговори по конкретни политики при евентуално участие в бъдещо правителство. В силна реч Шулц очерта червените линии за левицата: бъдещето на Европа, труда и околната среда. Това съобщиха от пресцентъра на председателя на ПЕС Сергей Станишев. \"Ние не трябва да управляваме на всяка цена, но и не трябва да останем в опозиция на всяка цена. Важно е да видим какво можем да постигнем. Нашата държава трябва да стане по-силна, а затова е необходима Германската социалдемократическа партия.\", продължи той. \"Глобализацията се нуждае от правила, които да отидат отвъд националното. За постигането на тази цел ПЕС и Прогесивният алианс ще имат ключова роля.\", посочи Мартин Шулц. \"Предадох на нашите приятели - немските социалдемократи - загрижеността на левите лидери и премиери, че без тяхното участие в бъдещото правителство на Германия, промяната в Европа не би могла да се случи. Само тяхното присъствие би постигнало реални действия по социалния стълб и по предстоящата политическа битка за новия бюджет на Европа.\", заяви Станишев, който е специален гост на конгреса.", "date": "2017.12.07", "title": "Станишев към Шулц: Европа има нужда от вас"}
{"url": "https://www.24chasa.bg/novini/article/6598664", "text": "Израелската армия съобщи, че праща подкрепления на силите си на окупирания Западен бряг днес след решението на президента на САЩ Доналд Тръмп да признае Йерусалим за столица на Израел, за да се справя с протестите и вълненията на палестинците, предизвикани от решението на Вашингтон, предаде Ройтерс, цитирана от БТА. Там ще бъдат дислоцирани още няколко армейски батальона, части за бойно разузнаване и териториална отбрана. Отделно от това ще бъдат поставени в готовност допълнителни сили в случай на необходимост в зависимост от развитието на събитията, се казва в съобщението на армейското командване, цитирано от ДПА.", "date": "2017.12.07", "title": "Израел увеличава войските си на Западния бряг след решението на Тръмп за Йерусалим"}
{"url": "https://www.24chasa.bg/novini/article/6598681", "text": "Турската прокуратура иска максималната присъда от една година затвор за бивша кралица на красотата, която бе лишена от короната си заради пост в социална медия, приет като оскърбителен за жертвите от миналогодишния опит за преврат, предаде Асошиейтед прес. Анадолската агенция съобщи днес, че истанбулски прокурори са обвинили 18-годишната Ътър Есен в \"публично оскърбяване на част от обществото\" със забележка, публикувана в Туитър по време на честванията на годишнината от преврата, информира БТА. Есен, която ден след конкурса през септември бе лишена от титлата Мис Турция 2017, след като туитът излезе наяве, отрича да е имала намерение да нанесе обида. Публикацията предизвика гневни реакции в социалните медии. Съдът трябва да приеме обвинителния акт, преди да бъде насрочен съдебният процес.", "date": "2017.12.07", "title": "Турската прокуратура иска затвор за бивша кралица на красотата"}
{"url": "https://www.24chasa.bg/novini/article/6598692", "text": "Единият от двамата младежи, влетяли в столичния механотехникум с качулки и сгъваеми метални палки, е установен от полицията, но все още не е открит. Това казаха за \"24 часа\" 2 независими отлично информирани източници. Те обясниха, че момчетата не били маскирани, а били със суитшърти с качулки. Влезли през главния вход на гимназията и търсели десетокласник. Основните версии за конфликта са спор за момиче или футболни препирни. Има още 2 хипотези, които засега разследващите предпочитат да пазят в тайна. Въпреки версията за бухалки източниците ни бяха категорични, че е имало само метални палки. \"Нали знаете за компютрите и компотите\", обясниха с усмивка на лице разследващи. Нападателите са един пълнолетен и един непълнолетен. Въпреки нахлуването младежите не са успяли да се саморазправят с десетокласника. Те побягнали и се издирват.", "date": "2017.12.07", "title": "Разпознаха единия от влетялите с палки в училище, било заради момиче и футбол"}
{"url": "https://www.24chasa.bg/novini/article/6598700", "text": "Двама души са задържани на ГКПП – Лесово във връзка с контрабанда на анаболни стероиди. Това съобщиха от пресцентъра на МВР. В хода на гранична проверка на автобус „Темса“ с българска регистрация, пристигнал в късните часове на 5 декември т.г. за влизане в страната през ГКПП – Лесово, гранични полицаи преценили необходимостта от извършване на щателна митническа проверка на превозното средство. При последвалите действия в автобуса били установени различни количества препарати – общо 174 шишенца с различна вместимост, 267 опаковки с по 100 таблетки и 33 опаковки с по 50 таблетки. На място са били извикани експерти за изясняване вида им. Двама жители на Разград – 30-годишен с инициали А.А., шофирал автобуса, и мъж с инициали И.И., са задържани и конвоирани до ГПУ – Елхово. Превозното средство също е било задържано, пътниците са били прехвърлени на друг автобус. За случая е уведомена прокуратурата, работата продължава в рамките на образуваното по описа на митническите власти досъдебно производство.", "date": "2017.12.07", "title": "Задържаха двама на Лесово за контрабанда на анаболни стероиди"}
{"url": "https://www.24chasa.bg/novini/article/6598716", "text": "Европейската комисия отчете днес спад от 63 процента в броя на незаконно проникналите в ЕС мигранти спрямо данните за миналата година, предава БТА. Комисията представи днес предложение за постигане на всеобхватно споразумение до юни догодина за постигането на устойчива политика в областта на миграцията. Европа излиза от периода на управление на кризи, затова е необходимо споразумение за стабилна и насочена към бъдещето политика на ЕС в областта на миграцията и предоставянето на убежище в дългосрочен план, отбелязва ЕК. През последните три години се очерта нов подход на ЕС към управлението на миграцията - подпомагане на най-застрашените държавите, укрепване на защитата на външните граници и повишено сътрудничество с държавите партньори. Очакванията за идните години, промените в природата, въпроса със сигурността и демографските тенденции в ЕС и в съседните държави показват, че миграцията остава предизвикателство за десетилетия напред, отчита комисията. ЕК препоръчва на ръководителите от ЕС да осигурят условия за бързо постигане на напредък по реформата на общата европейска система за убежище, като например осигурят законни възможности за влизане в Европа. Комисията предлага задължителните квоти за разселването на мигранти да бъдат прилагани при \"сериозни кризи\", докато в останалото време тези действия да бъдат на доброволна основа. До юни догодина комисията очаква да бъдат разгледани предложенията за промяна на Дъблинския регламент. До март ЕК очаква напредък по осигуряването на необходимите служители за дейността на Фронтекс. ЕК отчита нуждата от допълнителни ресурси по миграционното споразумение с Турция и фонда за Африка, както и от допълнително сътрудничество с държавите от Африканския съюз. Според комисията е необходимо в ЕС да бъдат разселени още 50 000 \"уязвими бежанци\" до май 2019 година. Държавите от ЕС трябва да осигурят бързо връщане на мигрантите, които нямат право да останат в Европа. До юни догодина ЕК очаква връщанията да увеличат с 50 на сто в сравнение с тази година. От Либия се предвижда да бъдат върнати до февруари догодина още 15 000 мигранти на доброволни начала.", "date": "2017.12.07", "title": "Незаконните мигранти в ЕС са с 63% по-малко през 2017 година"}
{"url": "https://www.24chasa.bg/novini/article/6598735", "text": "Европейската комисия реши днес да предяви иск пред Съда на ЕС срещу България, Испания, Люксембург и Румъния заради липса на уведомление за цялостно прилагане в националното законодателство на тези държави на общностните разпоредби в областта на съвместното управление на авторското право и сродните му права, и на многотериториалното лицензиране на правата върху музикални произведения за използване онлайн, което бе предвидено да се извърши до 10 април миналата година. Комисията призовава Съда да наложи финансови глоби на тези четири държави, като за България сумата е 19 121 евро на ден, за Испания е 123 928 евро на ден, за Люксембург е 12 920 евро на ден и за Румъния е 42 377 евро на ден. Процедурите за нарушение бяха открити през май миналата година. До днес комисията не е получила уведомление, че са предприети необходимите мерки за прилагане на директивата в съответното национално законодателство, предаде БТА. Директивата цели да подобри начина, по който се ръководят всички организации за съвместно управление чрез създаването на общи стандарти за управление, прозрачност и финансова дисциплина. С нея се определят общи стандарти за многотериториалното лицензиране на правата върху музикални произведения за използване онлайн на вътрешния пазар. Директивата е важна част от законодателството за авторското право в Европа, отбелязва ЕК. Всички организации за съвместно управление трябва да подобрят своите стандарти за управление и за прозрачност, се посочва в съобщението. Директивата беше приета на 4 февруари 2014 година. С неприемането на всички законови, подзаконови и административни разпоредби, необходими за спазването на директивата, или с неуведомяването на ЕК за подобни разпоредби до 10 април 2016 година, България, Испания, Люксембург и Румъния не са изпълнили своите задължения, установява комисията.", "date": "2017.12.07", "title": "Еврокомисията ще съди България заради законодателството за авторското право"}
{"url": "https://www.24chasa.bg/novini/article/6598695", "text": "Стотици каталунци започнаха да се събират в белгийската столица Брюксел, за да организират марш в подкрепа на отстранения от длъжност председател на Женералитета Карлес Пучдемон и да призоват ЕС да подкрепи стремежите им за независимост от Испания, предава AFP. Със скандирания „Събуди се, Европа!\" и издигане на каталунското знаме, демонстрантите се събират в близост до седалището на ЕС в Брюксел, откъдето по-късно в четвъртък ще започнат шествието си през града, предаде \"Фокус\".  „Не можем да изоставим лидера си, който е в изгнание тук\", заяви пред агенцията един от участниците в акцията, допълвайки: „Ние сме тук, за да продължим борбата за нашата независимост и да изискаме свободата на нашите политически затворници\". Полицейски служители са изпратени на място, но към настоящия момент протестът преминава спокойно, уточнява агецията. Пучдемон и четирима бивши министри от кабинета в Барселона избягаха в Брюксел през ноември, след като Испания ги обвини в размирици и бунт заради едностранното обявяване на независимост на автономния регион.", "date": "2017.12.07", "title": "Каталунци на протест в Брюксел: Събуди се, Европа! (СНИМКИ)"}
{"url": "https://www.24chasa.bg/novini/article/6598745", "text": "Турското правителство ще вземе нужните мерки, ако банковата му система бъде повлияна от съдебно дело в САЩ за избягване на санкциите срещу Иран, заяви в интервю за Ройтерс финансовият министър Наджи Агбал. Агбал каза, че Анкара ще направи всичко необходимо, за да защити интересите на своите банки. Коментарите му имаха за цел да успокоят безпокойствата на инвеститорите около възможните последици от процеса срещу зам. директора на държавната банка Халкбанк, предава БТА. \"Заявяваме, че ако нещо се случи, в такава ситуация ние ще застанем редом до банките\", каза той снощи. \"Не трябва да допускаме никакви вероятности, които ще отслабят банковата ни система\", добави той. Заместник-директорът на турската държавна банка Халкбанк Мехмет Хакан Атила е обвинен в заобикаляне на американските санкции срещу Иран. Първоначално обвиняем по делото бе и турско-иранският бизнесмен Реза Зараб, но по-късно той стана ключов свидетел в процеса. Атила и Халкбанк заявяват, че са действали в съответствие с турското и международното право. Правителството на Ердоган представя случая като \"заговор срещу Турция\", организиран от мрежата на живеещия в САЩ ислямски проповедник Гюлен.", "date": "2017.12.07", "title": "Турция: Ще вземем мерки, ако банковата ни система бъде повлияна от дело в САЩ"}
{"url": "https://www.24chasa.bg/novini/article/6598740", "text": "Българка започна дело срещу Столичната община, отказала да признае еднополовия брак между нея и съпругата й. През 2016 г. Д. К. сключва брак с Лилия Бабулкова във Великобритания, където хомосексуалните имат това право, предаде  . Скоро след това подава искане в Столичната община, район Люлин, като желае да бъде отразено актуалното ѝ семейно положение - \"женена\". Институцията отказва, мотивирайки се със Семейния кодекс и Конституцията. Д. К. решава, че ще обжалва това решение пред съда, а с него се заема адвокат Деница Любенова от Младежката ЛГБТ организация Действие. \"Ще се аргументирам с Кодекса за международното частно право. Той очертава ясно основанията за международна компетентност на органите на чужда държава. Ако те са налице, такава компетентност се учредява и въпросният брак трябва бъде признат у нас\". Това означава, че ако община във Великобритания има право да сключва брак между двама души, той е законен. А в КМЧП ясно е написано, че \"(3) Българските граждани в чужбина могат да сключат брак пред компетентен орган на чуждата държава, ако това е допустимо по нейното право.\" Хомосексуалните бракове са допустими по британското право. Според адвокат Любенова, ако българският съд признае брака на двете жени, те трябва да получат всички права на семейство, които имат и двуполовите брачни двойки. Това ще отвори вратите и за други такива случаи.", "date": "2017.12.07", "title": "Българка съди Столичната община, че не й признава брака, сключен с жена в Англия"}
{"url": "https://www.24chasa.bg/novini/article/6598767", "text": "Френската актриса Бриджит Бардо в писмо до руския президент Владимир Путин излезе с апел руските санитарни власти да преразгледат своите методи за справянето с бездомните кучета, предаде ТАСС, цитирана от БТА. Бардо призова руския държавен глава лично да се намеси за решаването на този въпрос. \"Вие знаете, че изпитвам любов към Русия и уважение и дружба към вас. Но съм принудена да потърса вашата помощ във връзка със сериозния проблем, свързан със срамното унищожаване на кучетата\", изтъква актрисата в своето писмо. По нейните думи \"дивите методи\", използвани от сътрудниците на специализираните служби за избавянето от бездомните кучета и котки, не трябва да се използват в Русия. \"Аз се обръщам към вас с призив за помощ, защото само вие сте в състояние да сложите край на тези практики!\", счита Бардо. Тя препоръчва в Русия да се проведат мащабни кампании по стерилизация на бездомните животни с участието на ветеринари и цялото общество.", "date": "2017.12.07", "title": "Бриджит Бардо прати писмо на Путин, иска да защити бездомните животни"}
{"url": "https://www.24chasa.bg/novini/article/6598704", "text": "Европейската комисия съобщи, че е решила да прекрати процедурата срещу България по повод прилагането на директивата за автоматичен обмен на данъчни становища в ЕС. Комисията приветства мерките от нашата страна, Кипър и Португалия. Със същото решение е открита процедура срещу Белгия. Държавите в ЕС трябваше да въведат тези мерки до 31 декември миналата година. Новите правила са предвидени така, че да помогнат за ограничаване на трансграничното избягване на данъчно облагане, на агресивното данъчно планиране и на вредната данъчна конкуренция.  Европейската комисия съобщи днес, че е решила да предяви искове пред Съда на ЕС срещу България, Финландия и Гърция за това, че не са я уведомили или са направили само частично уведомяване за националните мерки за прилагане на правилата на ЕС за установяване на рамка за морско пространствено планиране. Държавите в ЕС трябваше да въведат директивата в националното си законодателство до 18 септември миналата година. Комисията ще поиска Съдът да наложи дневна санкция от 14 089,60 евро на България, 7739,76 евро на ден на Финландия и 31 416 евро на Гърция, от датата на постановяване на съдебното решение до момента, в който директивата бъде напълно въведена. Производствата срещу България, Финландия и Гърция за установяване на нарушение започнаха през ноември миналата година, а през юли тази година в рамките на тези производства бяха изпратени мотивирани становища. България и Гърция не са уведомили комисията за приемането на мерките, необходими за прилагането на директивата. Конкуренцията за морското пространство - за съоръжения за възобновяема енергия, корабоплаване, риболов, водни култури и други видове употреба - подчерта необходимостта от съвместно и по-съгласувано управление на водите в Европа, уточнява ЕК. Морското пространствено планиране действа в трансграничен и междусекторен план, за да осигури ефикасно, безопасно и устойчиво осъществяване на човешките дейности в морето, допълва комисията.", "date": "2017.12.07", "title": "ЕК прекратява производството срещу България в областта на данъчното облагане"}
{"url": "https://www.24chasa.bg/novini/article/6598781", "text": "Евакуация на площадка на метрото се извършва в момента в района на бул. България” и „Академик Гешов”, научи   Вероятната причина е напукала се витрина при строежа на метрото. На мястото има поне дузина полицейски екипа, екипи на Гражданска защита, на Контрол на автомобилния транспорт и аваийно-спасителни екипи. Очаквайте подробности!", "date": "2017.12.07", "title": "Евакуация в района на бул. \"България\" в София"}
{"url": "https://www.24chasa.bg/novini/article/6598762", "text": "Боксьорът Любо Циганина е десетокласникът, когото двамата младежи с палки и качулки са търсили в столичния техникум по механоелектротехника.  Двамата не успели да го открият, тъй като бързо ги спряли. Поводът за конфликта е момиче или футбол. Полицията вече знае единия от нападателите и го издирва. ", "date": "2017.12.07", "title": "Нахлулите с палки в училище търсили боксьора Любо Циганина"}
{"url": "https://www.24chasa.bg/novini/article/6598774", "text": "След кратко затишие в края на миналата седмица, последвано от колебания на едно по-стабилно ниво, курсът на криптовалутата Bitcoin възобнови стремителния си ръст, предаде  .  Едва вчера цената на в BTC бе $12 000, а вечерта скочи до $13 000. Но днес най-популярната криптовалута покори върха от $14 000. Данните на Coindesk показват, че в нощта на 7-ми декември цената на биткойна е достигнала $14 хиляди за една цифрова монета и е продължила да расте. Максимумът бе фиксиран на $14305,85. Към момента на подготвяне на този материал, биткойнът се търгуваше на ниво $14141,97. Авторитетният ресурс CoinMarketCap съобщи за по-високи показатели и максимум от $14863,30. Пазарната капитализация на биткойна превиши $247 милиарда. В същото време, в някой борси на Южна Корея биткойнът усилено се търгува по курс над $17 000 (според данните на CoinMarketCap). Тези борси използват корейския вон и може да има някои неточности от конвертирането на валутата. ОБНОВЕНО: докато материалът се подготвяше, CoinMarketCap обяви, че цената на биткойна е прескочила $15 000 и към момента е на ниво $15098,40. При тази цена, пазарната капитализация на най-популярната криптовалута достигна сериозните $ 252 милиарда.  Да обобщим, че само за един ден - на 6 декември цената на биткойна преодоля 12 000 долара, същата вечер прехвърли 13 000 долара, след това премина 14 000 долара и сега 1 BTC струва над 15 000 долара. ", "date": "2017.12.07", "title": "Биткойнът вече струва над 15 000 долара"}
{"url": "https://www.24chasa.bg/novini/article/6598678", "text": "Гръцкият президент Прокопис Павлопулос приветства пристигането на турския му колега в Атина, акцентирайки, че визитата, направена след 65-годишна пауза, трябва да остане историческа за отношенията между двата народа и, разбира се, относно мира и сигурността в региона и европейския път на Турция, който Гърция подкрепя. \"Ние сме тук, за да си стиснем ръцете и да създадем мостове на приятелства, а не на разделение и сме готови да превърнем Турция в прозорец на ЕС. Това изисква обаче пълно зачитане на международното право и спазването на достиженията на всеки европейски член и кандидат член\", заяви гръцкият президент. \"Договорът от Лозана не се нуждае от преразглеждане, тъй като регламентира проблемите на малцинствата, визирайки, че в Гърция има мюсюлманско малцинство\", допълни още  Павлопулос. По-рано Ердоган призова за такава ревизия. Лозанският договор засяга и България, тъй като определя границата й с Турция. \"Тъй като знам интереса ви към европейското бъдеще на балканските страни, ние подкрепяме европейската перспектива, но има и предпоставки за това подкрепяне. Обиждането на историята не е приемливо. Държавите от ЕС трябва да зачитат правата на човека. И за да се стигне до тема, която не е двустранна, знаете колко много ние, гърците, искаме кипърският въпрос да бъде решен. Решението трябва да зачита суверенитета на държава-членка на ЕС, както е добре известно\", каза гръцкият президент, като завърши речта си с думите \"Добрите сметки, създават добри приятели\". \"В Западна Тракия не приемат нито една дума написана на турски, дори на училищен знак. Когато говоря за актуализация, говоря за тези въпроси. Считам, че трябва да преодолеем тези проблеми\", започна речта си турския президент в отговор на гръцкия си колега относно категоричната му позиция, че Договорът от Лозана не подлежи на актуализиране. Когато напуснахте НАТО, ние ви подкрепихме, тъй като една страна не може да предотврати опозицията на друга. Но ние не го оценихме по този начин тогава. Същото важи и за кипърския въпрос. Вие не участвахте в разговорите, тъй като Гърция е гаранционна държава, такава е и Турция, но аз присъствах на окончателните разговори. Разрешихме този процес заедно с Кофи Анан. Тези решения обаче никога не се реализираха. На турския референдум кипърските турци гласуваха с \"Да\", докато кипърските гърци - с \"Не\". Ние сме ангажирани с всички тези въпроси. Нашата цел е да намерим жизнено важно решение по казуса Кипър, каза още турския президент. По въпроса за актуализиране на договора от Лозана, Ердоган каза, че от тогава са изминали 94 години и много неща са се променили. \"Ако разгледаме всички въпроси и двете страни ще приемем факта, че някои неща трябва да бъдат променени. И въпросът за защитата на хората в Западна Тракия е въпрос от изключително значение за нас. След 65 години дойдохме с много различни тревоги. Исках да посетя Западна Тракия, за съжаление някои хора се притесняват. Различни плакати бяха закачени, в домовете на региона. Но не трябва да забравяме, че един Президент показа смелостта да направи това посещение и тези неща са под контрол. Можем да обсъдим всички тези въпроси по-подробно. Моето собствено желание е да имам положителни резултати. Трябва да засилим връзките, които имаме. С поглед към развитието на туризма много хора посещават и двете страни трябва да се съсредоточим и върху тези въпроси. Трябва да продължим да подкрепяме Върховния съвет за сътрудничество. Желанието ми е да гледаме в пълната част на чашата, а не в празната и да укрепим връзките между двете държави. Мисля, че с това посещение ще го постигнем\", завърши речта си турския президент. Отговорът ще бъде даден от развитието нашите отношения, за да го подкрепим в приятелство. Само една забележка като преподавател, тъй като говорите за актуализиране. Договорът от Лозана не се нуждае от преразглеждане и актуализиране, това се нарича тълкуване. Съществуват методи за тълкуване, ако някои мнения не съвпадат, отговори гръцкия президент. \"Аз не съм юрист, но познавам много добре политическото право, а там има термин, който говори за актуализация и ние го правим, ако има споразумение. Говорих по тези въпроси, защото вие ги засегнахте. Ще ги обсъдя и на срещата с премиера Ципрас. В Турция имаше различни проблеми, затова променихме системата на следващите избори\", допълни в отговор турския президент.", "date": "2017.12.07", "title": "Кавга на живо между Павлопулос и Ердоган за Лозанския договор, който засяга и България"}
{"url": "https://www.24chasa.bg/novini/article/6598795", "text": "Председателят на парламента Цвета Караянчева и заместник-председателят на Китайския народен политически консултативен съвет Чън Юан са обсъдили развитието и задълбочаването на отношенията между България и Китай в сферите на инфраструктурата, науката, технологиите, културата и туризма. Това съобщиха от пресслужбата на Народното събрание. Има голям потенциал за развитие на отношенията между България и Китай, е казала Караянчева. Тя е заявила още, че се полагат усилия да бъде облекчена процедурата за предоставяне на визи на китайски граждани, които желаят да посетят България като туристи. Председателят на Народното събрание Караянчева е допълнила, че подкрепяме и активно участваме в инициативите на Китай \"Един пояс, един път\" и \"16+1\" за сътрудничество между Китай и страните от Централна и Източна Европа и е уточнила, че България с удоволствие ще бъде домакин на срещата на \"16+1\" през следващата година. За Китай приоритет е развитието на сътрудничеството с държавите от Централна и Източна Европа, е подчертал Чен Юан. Разчитаме на България и очакваме нейната помощ за това, както и за още по-успешното сътрудничество между Китай и ЕС, отбелязал той. Желанието на Китай е двустранният диалог с България да бъде още по-активен в сферите на икономиката, културата, образованието и науката, защото той е в интерес на двата приятелски народа, е допълнил Чен Юан. Той е подчертал, че Китай оценява усилията, положени от България, за улесняване на китайските туристи, които искат на посетят страната.", "date": "2017.12.07", "title": "Караянчева: Има голям потенциал за развитие на отношенията между България и Китай"}
{"url": "https://www.24chasa.bg/novini/article/6598404", "text": "Председателят на Върховния касационен съд Лозан Панов и главният прокурор Сотир Цацаров поискаха среща с премиера Бойко Борисов заради тясната сграда на специализираните съдилища и прокуратури на столичната ул. \"Черковна\" 90. В делегацията ще се включат и членовете на Висшия съдебен съвет (ВСС) Боян Магдалинчев, който е представляващ, и Евгени Диков - председател на комисията по собствеността. Висшите магистрати ще настояват за разговор и с министрите на финансите и правосъдието. Това се реши днес във ВСС, където на изслушване са поканени съдии и прокурори от спецструктурите. \"Съдии четат дела в коридора. Аз пиша мотиви от 17 ч до 2 през нощта\", оплака се шефът на спецсъда Георги Ушев и поясни, че на \"Черковна\" 90 се гледат най-тежките процеси в държавата. Той посочи още, че положението е отчайващо и съдии прескачат томове дела, за да стигнат до бюрата си. Даде за пример, че там е внесено мегаделото КТБ, което като размер е 863 тома с 18 подсъдими. Спецсъдиите задедават в 4 зали. Колежката му Даниела Росенова, която оглавява апелативния спецсъд, каза, че условията тса под санитарния минимум. Едно от решенията, което стои на масата във ВСС, е Държавната комисия за сигурността на информацията (ДКСИ) да бъде преместена от сградата на съда и прокуратурата, за да се освободят места за кабинети. Обсъжда се също така и възможност за надстрояване на сгради за съдебни зали. ", "date": "2017.12.07", "title": "Панов и Цацаров искат среща с премиера за теснотията в спецсъда"}
{"url": "https://www.24chasa.bg/novini/article/6598409", "text": "За да научите повече за пазара на алкохол в Европа и България, потребителските тенденции и защо двете компании решиха да подновят договора си, прочетете ексклузивното интервю с Ренато Юрич – генерален мениджър на Diageo пазарите на Партньорите от Европа, Близкия Изток и Северна Африка. Ренато Юрич работи в Diageo от януари 2015 г., когато се присъединява към компанията, за да ръководи един от най-големите пазарни региони в структурите на Diageo – пазарите на Партньорите от Европа, Близкия Изток и Северна Африка. Този регион се състои от 60 държави на 3 континента в Континентална и Западна Европа, Източна Европа, Русия, Турция и ОНД, а от октомври 2017 г. и Близкия Изток и Африка. Юрич започва международната си кариера в The Coca Cola Company and Bottlers, където за период от 10 години заема ръководни длъжности като директор продажби в няколко европейски страни. През 1997 г. е назначен като директор за Европа на оперативния маркетинг на The Coca Cola Company със седалище в Брюксел. След това през 2002 г. Ренато Юрич се премества в ИнБев и работи в областите VP Strategic Marketing and Business Development за Централна и Източна Европа. По-късно става главен изпълнителен директор и председател на Управителния съвет на водещата държавна пивоварна в Хърватия, където ИнБев е основен акционер. Наскоро, преди да се присъедини към Diageo, Ренато работи и за Syngenta, най-голямата световна агро-бизнес компания. Първоначално е главен изпълнителен директор за Турция, а след това ръководител на стратегията за Европа, Африка и Близкия Изток. Ренато е с хърватска националност, живее в Швейцария, но е истински човек на света, който досега е живял и работил в 8 различни страни. - За първи път бях София още през 1995 г. Тогава градът изглеждаше различно, всъщност беше средата на зимата, също като днес, късно вечерта и търсех приятно място да хапна и пийна нещо след изтощителното пътуване. Намерих малък ресторант и очаквах, че в такъв ден най-вероятно ще бъда единственият гост там, защото всеки си е у дома. За огромна изненада, когато влязох, видях, че поне 50 души говорят, пеят, танцуват, гръмко се провикват и се смеят. Те ме поканиха на масата и аз попитах какъв е случаят, като очаквах, че това е някакво специално семейно събитие. Грешах. Това бяха просто група приятели, които се бяха събрали заедно, за да се почерпят. Така бе първият път и от тогава, мислейки за България, винаги виждам гостоприемството, сърдечността и откритостта. Всеки път, когато съм тук, се уверявам че тези черти са дълбоко вкоренени в българската душа! -   Успехът на Johnnie Walker, Guinness, Smirnoff, Tanqueray и много други доведе до създаването на нашата компания през 1997 г. Тази година празнуваме 20 години от основаването на Diageo, но всъщност работим с марки, които са фаворити по света от векове! Марки, които се предпочитат от потребителите в 180 държави, разнообразни в категориите си и на всякакви цени, за да се отговори адекватно на потребителското търсене. През последните шест години ние целенасочено и методично се превърнахме в наистина глобална компания. Нашата фирма се развива чрез иновации и непрекъснато се стремим да предлагаме новости на милионите европейци, които се наслаждават на нашите марки всяка година.  Постоянно изпълняваме целите, които сме си поставили. През финансовата 2016 г., която завърши на 30 юни 2016 г. Diageo Глобъл представи ръст на обема, органично движение нагоре 1.1% -> ЕС 242.2м, нетен ръст на продажбите, органично движение нагоре 4.3% -> GBP 12.050м, оперативна печалба, органично движение нагоре 5,6% -> GBP 3,559м и по-силно представяне в целия ни глобален бранд. -   Имаме над 11 000 талантливи асистенти, които продават нашите марки в 23 държави в Европа. Ние сме една жива и еластична компания, в която всеки има възможност да гради своята кариера на всеки етап от професионалното си развитие. През 2017 г. Diageo е обявен за 11-тото най-добро място за работа в света. Това е седмата поредна година, в която заемаме 8 място сред 25-те най-големи компании в световен мащаб. През изминалата година заехме 19-то. През 2016 г. Diageo бе поставен на 18-то място в списъка на LinkedIn на най-търсените глобални компании. Амбицията ни е да бъдем най-добре представящата се, най-надеждната и уважавана компания за потребителски стоки в света и всеки ден работим, за да я постигнем, печелейки доверие и уважение, като гарантираме, че алкохолът може да бъде част от балансирания начин на живот.   Само през изминалата година подкрепихме 85 отделни програми в повече от 20 страни в цяла Европа, включително важни КСО програми, инициирани от Асоциация на производителите, вносителите и търговците на спиртни напитки в България (за предотвратяване на употребата на алкохол от непълнолетни и шофиране в нетрезво състояние). - В Европа 450 милиона потребители на алкохол се радват на любимите си напитки. Според най-новите данни от доклада на IWSR от 2016 г., продължаваме да виждаме  , която играе роля в растежа на престижа на спиртните напитки. Това е особено важно за бизнеса на Diageo – залагаме на високото качество и насърчаваме потребителите да пият по-малко, но по-добри напитки. Фокусираме се върху разширяването на пазарите си, но стремежът ни към търговски успех не е в разрив с ангажираността ни да насърчаваме отговорната култура на пиене и предотвратяването на злоупотребата с алкохол. Diageo Europe осъществява 25% от всички продажби на Diageo, които през 2016 г. са нараснали до 2,5 милиарда. Ежедневно в цяла Европа нашите брандове са в центъра на 3 милиона събития. В Европа всеки месец работим директно с 100 000 бара, ресторанта, магазина и супермаркета, като им помагаме да растат и да развиват бизнеса си. В последната финансова година (приключваща на 30 юни 2017 г.) нетните продажби в Европа са нараснали с 7%, като Johnnie Walker, Baileys и Captain Morgan се представят много добре. В повечето страни в Европа Tanqueray имаше двуцифрен ръст, а Reserve продължи с 9% нагоре. Накратко за най-близкия регион.   е едно от най-големите тържища на Diageo Europe, разнообразен и широк регион, включващ развити и развиващи се пазари, дом на 968 милиона души, живеещи на 3 континента в общо 60 държави. Diageo сътрудничи активно с 54 държави, в които се осъществява модел за разпространение на бира, 32 държави с модел за дистрибуция на спиртни напитки и 6 държави от групата на MENA. Партньорските пазари на Diageo Europe работят с високоефективен дистрибуторски модел, като осигуряват съдружничество с най-ефективните и опитни бизнес партньори на даден пазар. Партньорските пазари на Diageo Europe постигат изключителен ръст на пазарните дялове в съпоставка с конкуренцията и ни превърнаха в най-бързо развиващата се компания, предлагаща бира, ром, водка и ликьори. - През последните 16 години Diageo работи в България в партньорство с Avendi Limited. Бизнесът ни потръгна още от първите дни, защото България има голям потенциал да осигури пазарни възможности и в същото време печели със социалната култура, която много приляга на мисията на Diageo: „Да се радваме на живота всеки ден и навсякъде“. Това, което е особено важно за амбицията ни за дългосрочни бизнес резултати – през последните години в България се наблюдава стабилен растеж на БВП (3,5% реален % за последователните години до 2016 г.), намаляване на безработицата (7,6%), висок ръст на реалните заплати и растеж на силно потребителско търсене. Смятаме, че това са основополагащи условия за утвърждаване на средната класа и заможните потребители в страната, които ще празнуват малки и големи поводи като вдигат наздравица с чаша Johnnie Walker, пинта Guinness или изберат измежду многото други марки, които Diageo може да предложи. -  , според последните данни на IWSR (2016) се състои от 71,8% бира, 17,3% вино и 10,9% спиртни напитки. Когато разглеждаме тези три категории алкохол, е интересно да се види тенденцията от последните 3 години. От 2014 г. насам потреблението на бира в България намалява с 1,9%, докато това на вино и спиртни напитки се е увеличило (вино с 1,6% и спиртни напитки с 0,3%). Що се отнася до пазара на спиртни напитки и по-специално категориите вносни спиртни напитки, което касае Diageo – най-голямата категория в България е уискито, а втората – водката. Тук, отчитайки динамиката, отново в перспективата на тригодишната тенденция от 2014 г. до 2016 г., можем да забележим, че категорията водка в България е намаляла с 3,4%, докато категорията уиски е нараснала точно със същия процент (+3,4). Други категории, които все още са малки, но започват да растат, са ром и джин. Също така наблюдаваме интересна тенденция в България, която е традиционно винена страна – през последните години потребителите започнаха да преминават от вино към различни категории алкохолни напитки, по-специално ликьорите (включително Baileys) и джина (в това число Gordons и Tanqueray). Уискито в България най-често се избор на 35-45-годишни мъже с високо образование и високи доходи. Това, което може да се отбележи, ако искаме да сравняваме средните потребители на уиски от Източна Европа и България, е, че в България имаме малко по-голяма група от жени, които пият уиски, отколкото в други източноевропейски страни (36% пиещите уиски жени в България, 32% в Европа). Средният потребител на ликьор в България са жени, на възраст между 19 и 34 години, с високо образование и високи доходи. Групата на потребителите на ликьори е забележимо по-заможна отколкото в други европейски пазари (68% в България, 44% в други страни от Европа). Питате къде пият потребителите? Тук числата от България са идентични с другите страни в Европа – потребителите пият повече вкъщи, отколкото в питейни заведения. В България – 69% вкъщи, а 31% – извън дома (в сравнение със съответно 63% и 37% в Европа) - В България Diageo е лидер на пазара в категорията вносни спиртни напитки, като Johnnie Walker е безспорен пазарен лидер. Най-големите ни марки в страната след Johnnie Walker са уиски J&B и водка Smirnoff. Виждаме също така нарастващия потенциал за развитие на Baileys, който до голяма степен ще се вмести в предпочитанията на потребителите на ликьори. Също така е важно да споменем, че портфолиото на Diageo Reserve има непропорционално високи дялове в България – страната е най-големият пазар на Diageo Reserve в района Южна и Източна Европа. - Diageo работи с Avendi Limited в България с последователно годишно увеличение на обемите и пазарните дялове на всички марки през последните 16 години. Avendi получи наградата Diageo Distributor за 2005 г. и 2010 г. сред европейските партньори. Дългосрочното и успешно сътрудничество между двете компании в България доведе до петнайсетократно увеличение на бизнеса със спиртни напитки на Diageo и Avendi в страната от 2001 г. насам. Avendi успешно приложи бизнес модела на спиртни напитки в България, стана безспорен лидер във вноса на спиртни напитки, с 35% пазарен дял в категорията \"уиски\" и натрупване на непропорционално високи дялове за марките на Diageo Reserve. По време на сътрудничеството с Diageo Avendi се превърна в най-големия пазар в района Diageo Europe Partner Markets. - Нашата амбиция е да се превърнем в най-добре представящите се, най-надеждните и уважавани сред потребителите компании, навсякъде, където работим. В близко бъдеще в Европа възнамеряваме: • По-добро позициониране на нашите първокласни марки (световните марки в Европа нараснаха с 4,7% през миналата година). • Новаторство в мащаб: иновациите продължават да бъдат от изключителна важност за Европа, в която в момента са 11% от продажбите ни. • Спечелване на Reserve: Reserve представлява около 12% от общите ни нетни продажби днес. В рамките на Reserve удвоихме бизнеса си с луксозни спиртни напитки през последните четири години и сега притежаваме 19,5% от общите луксозни спиртни напитки (Луксозни спиртни напитки – IWSR; суперпремиум, ултрапремиум и престиж) и имаме 7 от 20-те най-големи луксозни марки в Европа. • Изграждане на път към потребителите: увеличихме продажбите с 1/3, което ни позволи да разгърнем този допълнителен ресурс, за да удвоим броя на изнесените продажби. Преминахме от малко над 40 000 до над 100 000 през последните четири години. • Електронна търговия: удвоихме бизнеса през последните две години. Това е постигнато чрез значително увеличаване на инвестициите в специализиран екип за дигитална търговия с подходящи възможности и опит. • Управление на производителността, което ни позволява да инвестираме отново в бизнеса: работихме по-ефективно, затова можем да инвестираме в растеж, като при това увеличаваме печалбите си. Сигурни сме, че всички споменати по-горе амбиции скоро ще се материализират и в България – пазар с огромни възможности и светло бъдеще. Така че Keep Walking, България, за да могат българите да се радват на живота всеки ден и навсякъде! Diageo е водещата световна компания за спиртни напитки с изключителна колекция включваща Johnnie Walker, Baileys, Smirnoff, Guinness, J&B, Captain Morgan, Gordons и Tanqueray. Diageo търгува на около 180 пазара по света и е регистриран както на Нюйоркската фондова борса така и на Лондонската фондова борса. За повече информация относно Diageo, неговите сътрудници, брандове и работни планове посетете www.diageo.com и www.DrinkIQ.com Avendi е водеща компания в България, специализирана в маркетинга и дистрибуцията на потребителски стоки с годишен оборот от 138 милиона лева. Дистрибутор на водещи международни марки, сред които са Baileys, Bushmills, Captain Morgan, Dom Perignon, Efes, Guinness, Hennessy, Hellmann's, HiPP, J&B Rare, Johnnie Walker, Knorr, Kotanyi, Lipton, Moet&Chandon, Monin, Nestle Purina, Perrier, Sanpellegrino, Smirnoff, Tabasco, Vittel. Avendi е част от ВМ Финанс Груп, състояща се от 11 компании. (www.vmfgroup.com).", "date": "2017.12.07", "title": "Diageo, водеща световна компания за висококачествен алкохол, е решена да развива бизнеса си в България и подновява договора за изключителна дистрибуция с Аvendi"}
{"url": "https://www.24chasa.bg/novini/article/6598412", "text": "София бе официално обявена за столица на спорта през 2018 г. по време на церемония в Брюксел. Това съобщиха от пресслужбата на Столична община. Кметът Йорданка Фандъкова е приела символичната щафета и знамето от Марсилия в присъствието на трима български шампиони - Тереза Маринова, Екатерина Дафовска и Йордан Йовчев. На церемонията са присъствали и председателят на Столичния общински съвет Елен Герджиков, евродепутатът Андрей Ковачев, общински съветници и спортисти. \"София ще бъде успешна европейска столица на спорта, защото всички вярвахме, мечтахме и работихме за това\", е казала Фандъкова по време на церемонията. Тя е посочила, че за няколко години в София са били изградени 44 площадки с фитнеси на открито и 17 площадки за спорт и игра. \"Изградихме 78 физкултурни салони в детски градини, както и 14 плувни басейна. В училищата реконструирахме 7 и изградихме 10 физкултурни салона. В момента, с разширението на Първа английска гимназия и 112 ОУ, изграждаме и спортен салон. През 2018 г. продължаваме с изграждането на физкултурни салони към 4 детски градини и 2 училища\", е казала още Фандъкова. През следващата година София ще бъде домакин на повече от 200 спортни събития.", "date": "2017.12.07", "title": "София бе официално обявена \nза столица на спорта през 2018 година"}
{"url": "https://www.24chasa.bg/novini/article/6598418", "text": "Министър-председателят на Израел Бенямин Нетаняху продължава с приветствията към американския президент, след като Доналд Тръмп обяви решението на Вашингтон официално да признае Йерусалим за столица на страната, предава AFP. Противоречивото решение на Тръмп му навлече ожесточена критика от международната общност, но в Израел изглеждат доволни, че искането им, което издигат в продължение на десетилетие, е получило външна подкрепа и признание. „Президентът Тръмп се свърза завинаги с историята на нашата столица. Името му сега ще бъде гордо записано в славната история на града\", коментира Нетаняху, цитиран от \"Фокус\".", "date": "2017.12.07", "title": "Нетаняху: Тръмп свърза себе си завинаги с историята на Йерусалим"}
{"url": "https://www.24chasa.bg/novini/article/6598425", "text": "Голяма част от терасата на четвъртия етаж на жилищна сграда в центъра на София се е откъснала и паднала върху тротоара на оживен булевард. На място са пристигнали пожарна, обезопасили са мястото и в момента разчистват каменните блокове. По чудо няма пострадали. Инцидентът е станал на бул. \"Мария Луиза\" , непосредствено след Лъвов мост, в посока центъра.  Според очевидци от близки денонощни заведения, през нощта, около 3 часа, е започнала да се руши терасата. \"Добре че стана в малките часове и нямаше хора\", разказа пред \"24 часа онлайн\" един от очевидците - Чак сега дойдоха да ги махат бетона, добави още той.  \"Сградата е много стара, от много време се руши\", каза мъж, работещ в близост до мястото.", "date": "2017.12.07", "title": "Част от тераса се срути и падна върху оживен булевард в София"}
{"url": "https://www.24chasa.bg/novini/article/6598465", "text": "Още миналата година на среща държавните и правителствени ръководители беше приет план от 15 точки, който да подобри свързаността в региона. За последните 10 г. търговията на държавите в балканския регион се удвои, но търговията вътре в региона не се увеличи, и това е неизползван потенциал. Това каза комисарят за европейската политика за съседство и преговори за разширяване Йоханес Хан, предава  Необходима е повече гъвкавост в правните аспекти. Благодарен съм, че по време на българското председателство ще имаме силна подкрепа и тя ще продължи и по време на председателството на Австрия. Така че започва ползотворна година за интеграцията на Западните Балкани, подчерта още комисар Хан.", "date": "2017.12.07", "title": "Йоханес Хан: Започва ползотворна година за интеграцията на Западните Балкани"}
{"url": "https://www.24chasa.bg/novini/article/6598468", "text": "Момиче на 19 години и момче на 18 са загубили живота си в пътен инцидент тази сутрин. Около 5.40 часа в РУ-Ловеч бил получен сигнал за тежка катастрофа на пътя между града и с. Баховица. По първоначална информация водачът на лек автомобил \"Форд\", пътуващ в посока Ловеч, загубил контрол над управлението. Превозното средство напуснало платното и се ударило в крайпътно дърво, предаде  . Вследствие на сблъсъка на място починали двамата младежи, а 27-годишен от същия автомобил, е настанен в ловешката болница в тежко състояние. И загиналите, и пострадалият са от Ловеч. Образувано е досъдебно производство и работата по случая продължава.", "date": "2017.12.07", "title": "Момче и момиче загинаха при тежка катастрофа край Ловеч"}
{"url": "https://www.24chasa.bg/novini/article/6598483", "text": "Да се въведе наказателна отговорност за реекспорт на лекарства. Това предложи БСП, а другата седмица ще внесе такива промени в Наказателния кодекс. Подкрепяме предложенията на главния прокурор Сотир Цацаров за това, коментира соцлидерката Корнелия Нинова. След извънредна среща при премиера Бойко Борисов миналата събота от МВР и прокуратурата се похвалиха с разбита престъпна група за износ на лекарства. Проверявани са болници и аптеки на територията на София, Шумен, Сливница и Пловдив. Нелегалният износ на лекарства бе погнат и от главния прокурор Сотир Цацаров в сътрудничество със министрите на здравеопазването Кирил Ананиев и на вътрешните работи Валентин Радев. Фармацевтичната индустрия също поиска промени в Наказателния кодекс срещу нелегалната търговия на лекарства. БСП представи и другите си предложения за промяна на здравния модел. След тях са мораториум върху лицензирането на частни болници, пререгистриране на държавните и общинските болници от търговски дружества в такива по закона за лечебните заведения, ново и обективно ценообразуване по клиничните пътеки. Ще проведем консултации и до края на март трябва да се постигне национално съгласие за изцяло нов модел на здравеопазването, обясни Нинова. От \"Воля\" пък по искаха децентрализация и премахване на монопола на здравната каса. Трябвало да се изготви и регистър на заболяванията в България и на база неговата статистика да се вземат решенията. Хората на Веселин Марешки се обявиха в подкрепа на идеята за криминализиране на реекспорта на лекарствата. Резултатите от мащабната кампания показаха, че спекулациите, свързани с \"Воля\" и Марешки са фалшиви новини, коментира Пламен Христов.", "date": "2017.12.07", "title": "БСП иска криминализиране на реекспорта на лекарства"}
{"url": "https://www.24chasa.bg/novini/article/6598478", "text": "В 10:40 часа самолетът на турския президент Тайип Ердоган и съпругата му Емине, кацна на летище \"Елефтериос Венизелос\" в гръцката столица с 10 минути закъснение. От момента на навлизане в гръцкото въздушно пространство самолетът на турския президент бе придружават от военен F-16 на гръцките военновъздушни сили, който го съпроводи до летище \"Елефтериос Венизелос\". Турският президент слезе от самолета, хванат за ръка със съпругата си. На летището бе посрещнат от гръцкия външен министър Никос Коциас, придружен от турския му колега Мехмед Чавушоглу. След кратката церемония на летището процесията на бронираните превозни средства тръгна по предварително одобрен маршрут за площад Синтагма, където турският президент ще поднесе венец пред паметника на Незнайния воин и ще започнат плануваните му срещи с президента и премиера на Република Гърция.", "date": "2017.12.07", "title": "Ердоган кацна в Атина, хванат за ръка с президеншата"}
{"url": "https://www.24chasa.bg/novini/article/6598511", "text": "Председателят на Парламентарната група на ГЕРБ и на Комисията по вътрешна сигурност и обществен ред Цветан Цветанов проведе работна среща в Агенцията за борба с наркотиците на САЩ.  По време на срещата с регионалния директор за Европа и Близкия Изток Джозеф Кип беше обсъдено двустранното сътрудничество и новите регионални предизвикателства. Цветанов представи пред Кип приоритетите на българското председателство на Съвета на ЕС, като подчерта задълбочаването на връзките между държавите от Западните Балкани и тяхната европейска перспектива.  Със задоволство беше отбелязано, че отличното сътрудничеството от предходните години между българските правоохранителни органи и ДЕА продължава и днес. В качеството си на председател на Комисията по вътрешна сигурност и обществен ред в Народното събрание Цветан Цветанов постави въпроса за увеличаване на броя на обучаващите се в Академията на ДЕА български правоохранителни служители. Беше специално отбелязано, че по този начин най-добре се изграждат кадри за успешно трансатлантическо сътрудничество.", "date": "2017.12.07", "title": "Цветанов на работна среща в Агенцията за борба с наркотиците на САЩ"}
{"url": "https://www.24chasa.bg/novini/article/6598520", "text": "Не само Меркел, но и вие г-н Борисов, сте човека към когото гледаме с голяма надежда, поне през тези 6 месеца. Това каза министър-председателят на Албания Еди Рама на форум, който поставя началото на инициатива в подкрепа на регионалната интеграция на Западните Балкани, предаде  „Фокус“. „Не преди 300 или 30, а едва преди 3 години започна процесът на регионална интеграция. Преди 3 години дори този процес изглеждаше невъзможен. Европейските надежди на нашите граждани събраха заедно всички лидери от Западните Балкани. Това е процес, който ни учи да взаимодействаме заедно. Самият процес силно допринася за постигането на помирение и за обръщането на погледа напред. Убеден съм, че българския министър-председател има всички аргументи и цялата наша подкрепа. В същото време е натоварен с нашите очаквания да се бори за толкова необходимото ускоряване на процеса на интеграция. Тъй като много силно подкрепяме факта, че Сърбия и Черна гора водят преговори, смятаме, че и за Албания и Македония е време да започнат своите преговори. Това противоречие между това да си отдаден толкова в процеса на интеграция, а в същото време да не започват преговорите е нещо много неприятно“, заяви Рама. Той благодари на всички от Западните Балкани, но главно и преди всичко на министър-председателя на България. „Не бихме могли дори да си го представяме преди 3 години. Наводненията, които ни сполетяха, всички тук ни помогнаха без дори да сме ги молили. Това беше наистина удивително. Мисля, че е много красноречив пример.Чувстваме потребността да бъдем един до друг и особено в такива тежки моменти. Разбираме ясно, че има потенциал и ние можем да го разгърнем в голяма степен. Надяваме се, че берлинският процес в частта инфраструктура ще стане по-реален и конкретен, а не просто да се превърне в една мечта“, каза още Еди Рама.", "date": "2017.12.07", "title": "Албанският премиер: Борисов е човекът, към когото гледаме с голяма надежда"}
{"url": "https://www.24chasa.bg/novini/article/6598526", "text": "Министерството на транспорта, информационните технологии и съобщенията (МТИТС ) изрази подкрепа за участие на повече селища, независимо от тяхната големина, в инициативата за безплатен достъп до безжичен интернет WiFi4EU. По този начин, над 5000 български градове и села, където няма безплатен достъп до публична интернет мрежа, ще могат да кандидатстват за финансиране пред Европейската комисия, съобщиха от Министерството на транспорта, информационните технологии и съобщенията. Инициативата Wifi4EU ще осигури до 2020 г. безплатен достъп до световната мрежа на жителите и туристите на 8 хиляди местни общности в Европейския съюз. Първият конкурс се очаква да бъде обявен през 2018 г. Общинските ръководства трябва да предложат място, където ще се предоставя безжичен интернет – административна сграда, общинска болница, библиотека, площад или парк. Инициативата бе обсъдена на поредица от срещи между министъра на транспорта, информационните технологии и съобщенията Ивайло Московски и комисаря по цифровата икономика и общество Мария Габриел. По време на тези разговори бе подчертано, че е изключително важно да има баланс в географското разпределение на европейското финансиране. МТИТС участва активно през последната година в подготовката на инициатива за безплатен достъп до интернет и съдейства за постигане на благоприятно за страната ни разпределяне на средствата. През 2017 г. в поредица информационни дни, експерти от министерството разясняваха на общините и заинтересованите оператори условията на процедурата за кандидатстване , които са известни към момента.", "date": "2017.12.07", "title": "Над 5000 български селища могат да получат европейско финансиране за безжичен интернет"}
{"url": "https://www.24chasa.bg/novini/article/6598518", "text": "На прав път сме да докажем, че Балканите могат да изглеждат и работят по много по-различен начин. Това каза министър-председателят на Сърбия Ана Бърнабич по време на форум на българското правителство и Световната банка за регионалната интеграция на Балканите, предава Фокус. По думите на сръбския премиер днешната среща допринася за различните връзки на Балканите, за различния и по-добрия имидж на Балканите пред ЕС. „На прав път сме да докажем, че Балканите могат да изглеждат и работят по много по-различен начин отколкото в миналото. Премиерът на България Бойко Борисов лично има много голям принос за изграждането на този много различен имидж на Балканите”, допълни Бърнабич. Тя благодари и на своя предшественик Александър Вучич за личните му усилия в същата тази посока. Бърнабич препотвърди ангажиментите на сръбското правителство, че ще работят много усилено за поддържането на темпото на диалога на Западните Балкани, както и комуникациите и съвместните проекти. „Що се отнася до сътрудничеството със Световната банка – тя е много силен и стабилен партньор на Сърбия, много е правила в улесняването на икономическите ни реформи. Благодаря на Кристалина Георгиева за цялата подкрепа в полза на Сърбия”, каза още Ана Бърнабич. Регионалното сътрудничество, взаимната свързаност и дигиталната интеграция са на челно място сред приоритетите на сръбското правителство, посочи тя. „Ще намерите в лицето на Сърбия един силен партньор в това начинание”, подчерта Бърнабич. По думите ѝ ключовите инфраструктурни проекти на Сърбия са завършването на Коридор 10, за постигане на по-добри връзки с България, Източния коридор, Македония. Друг важен проект е Коридор 11, който ще свърже страната им с Босна и Херцеговина и с Черна гора. Сръбският премиер смята, че Коридор 10 е този, които ще бъде приключен по-рано. „Извънредно важно за нас по отношение на Берлинския процес и с оглед политическите послания това е т.нар. Магистрала на мира „Ниш – Прищина – Тирана – Торес”. Там финализираме техническата документация, надявам се разрешението за строежа да излезе в първото тримесечие на 2018 г. и да започнем първите строителни дейности от Ниш. Надявам се, че и това ще се превърне в силно послание за Западните Балкани за посока, в която искаме да вървим”, каза още Ана Бърнабич. По отношение на връзките в IT сектора тя посочи, че ще има повече инвестиции в IT магистралите. „Смятам, че регионът се сплотява по начин, който не сме виждали в миналото. Това е много положително развитие. Ще продължим да бъдем много силен партньор в този процес. Радваме се да сме един от най-силните поддръжници на по-нататъшната европейска интеграция и с нетърпение очаквам българското европредседателство на ЕС. Благодаря на България и Бойко Борисов за категоричния ангажимент по отношение на разширяването и интегрирането на Западните Балкани в ЕС”, каза още премиерът на Сърбия Ана Бърнабич.", "date": "2017.12.07", "title": "Ана Бърнабич: Борисов има много голям принос за новия имидж на Балканите"}
{"url": "https://www.24chasa.bg/novini/article/6598531", "text": "Дори терминът Западни Балкани на мен не ми харесва, има едни Балкани. Нито без нашите приятели от Гърция, нито без Румъния, нито без България, които вече сме в ЕС. Разбира се – Словения, Хърватия. Всички сме едно. Това заяви премиерът Бойко Борисов по време на брифинг след форума на българското правителство и Световната банка за регионалната интеграция на Балканите, предава „Фокус“. Премиерът Бойко Борисов отчете и необходимостта от изграждането на дигитална инфраструктура. „Не може да имаме роуминг с Македония 20-30 лева за минута разговор. Това е абсурд. Всичко това трябва да го изградим сега – комисията, комисарите, Световната банка. Искам през медиите да се обърна от хората към региона – политически вече сме се научили уроците. Знаем, че това е пътят“, заяви Борисов. „Сега хората искат да видят втори етап – след като сте си научили урока, какво имаме ние като полза? Затова Световната банка, Европейската банка за възстановяване и развитие, Европейската инвестиционна банка, ни дават днес инструмент, както казва Томислав Дончев – хибриден. Една част от европейски фондове, една част от вътрешните бюджети, една част от заемни пари, които ще ни осигурят банките. Те ще ни осигурят и експертиза“, допълни още той. Според премиера трябва да убедим Европа и Брюксел, че Балканите не носят проблеми, а просперитет. „Най- красивият регион са Балканите. Страхотна природа, ресурси, морета, р. Дунав и др. Рядък шанс имаме“, заяви премиерът Борисов.", "date": "2017.12.07", "title": "Борисов: Да убедим Брюксел, че Балканите носят просперитет, а не проблеми (Видео)"}
{"url": "https://www.24chasa.bg/novini/article/6598543", "text": "Затвор от 5 до 15 г. грозят всеки, който заплаши или принуди орган на властта, представител на обществеността или на чужда държава да извърши престъпление с цел да създаде смут и страх в населението, което се приема за тероризъм. Това реши парламентът, който прие на второ четене промени в Наказателния кодекс. Когато е причинена смърт, се предвижда затвор от 15 до 30 г., доживотен затвор или доживотен затвор без замяна. Ако деянието е извършено спрямо бременна жена, малолетно или непълнолетно лице, или такова, ползващо се с международна защита, се предвижда лишаване от свобода от 3 до 10 г. Промените в НК засягат и финансови престъпления. Така служител, ако използва противозаконно вътрешна информация, за да придобие или да се разпорежда за собствена сметка или за сметка на трето лице, пряко или косвено, с финансови инструменти, от което са настъпили значителни вредни последици, се наказва за злоупотреба с лишаване от свобода до 4 г. и с глоба от 1000 до 3000 лева. Затвор до 6 г. и глоба от 1000 до 20 000 лв. за добив на подземни богатства без предоставена концесия или когато действието на действащата предоставената концесия е спряно, разписа ха още депутатите. На санкция подлежи и онзи, който държи, съхранява, транспортира, преработва или отчуждава незаконно добити подземни богатства. Ако предметът на престъплението е в особено големи размери и случаят е особено тежък, се предвижда лишаване от свобода от 3 до 10 г. и глоба от 10 до 100 хил. лева. Наказанието важи и за деяние, извършено от лице, което действа по поръчение или в изпълнение на решение на организирана престъпна група.", "date": "2017.12.07", "title": "Затвор до 15 г. за принуда на длъжностно лице към тероризъм"}
{"url": "https://www.24chasa.bg/novini/article/6598548", "text": "Западните Балкани никога не са били в по-удобна позиция да засилят общия си процес за интеграция в ЕС. Това каза президентът на Косово Хашим Тачи по време на форум на българското правителство и Световната банка за регионалната интеграция на Балканите, предаде „Фокус“. Тачи благодари на българския министър-председател и на организаторите на форума от Световната банка, както и на останалите лидери от Западните Балкани. „Като се има предвид какво се случва на Балканите и с всички тези пречки, с които се срещаме днес е факт, че Западните Балкани никога не са били в по-удобна позиция да засилят общия си процес за интеграция в ЕС. Това ще помогне на нашата обща стабилност“, заяви Хашим Тачи. „Всъщност ние заедно трябва да инвестираме във всеки един общ проект“, заяви той и допълни, че Косово ще направи всичко възможно за по-бърза интеграция към ЕС. „В последно време Косово наистина работи за своята инфраструктура, свързвайки Прищина с останалите държави от Балканите, особено с Македония. Искам да подчертая, че свързаността с останалите държави от Балканския полуостров е също толкова важно за нас“, каза още президентът на Косово. „Искам да кажа на всички правителства от Балканите, че нашите бюджети трябва да са насочени така, че за приоритет да имат една всеобща интеграция на страните от Западните Балкани“, заяви Хашим Тачи и добави, че държавите от региона имат нужда от това, както и останалите, които вече са членове на ЕС. „Благодаря още веднъж на министър-председателя Борисов за тази покана и за това, което прави за Западните Балкани“, уточни Тачи.", "date": "2017.12.07", "title": "Косовският президент: Западните Балкани никога не са били в по-удобна позиция"}
{"url": "https://www.24chasa.bg/novini/article/6598549", "text": "Учени откриха динозавър, чиято външност била чудат микс от черти на гъска, крокодил, щраус и лебед, предадоха Асошиейтед прес и Ройтерс. Halszkaraptor escuilliei живеел преди 75 милиона години в реки и езера в Монголия. Той е бил висок 46 сантиметра, ходел изправен на два крака, подобно на щраус, но прекарвал доста време във водата, като използвал дългия си като на лебед врат да улавя дребни рибки, насекоми, мекотели и ракообразни. Имал клюн като на патица и крокодилски зъби, както и нокти на хищник, предава БТА. \"Той съчетава характеристики от различни групи динозаври в странен микс. Прилича на кръстоска между велосираптор и гъска\", каза ръководителят на проучването Андреа Кау, палеонтолог от Геоложкия музей в Болоня. Изследователите мислят, че Halszkaraptor, който е предшественик на птиците, бил покрит с пера. Но перата рядко се запазват във фосилизираните останки и в случая не са открити. В сравнение с птиците, предните крайници на динозавъра били относително малки и не служели за криле, според палеонтолога Филип Къри от университета на Албърта, Канада. Вероятно животното ги е използвало за маневриране във водата. Останките от скелета на новооткрития динозавър са сравнително добре запазени. Те били открити в южната част на Монголия. Изследванията бяха публикувани в сп. \"Нейчър\".", "date": "2017.12.07", "title": "Откриха чудат динозавър, микс от гъска,\nщраус и крокодил (Видео)"}
{"url": "https://www.24chasa.bg/novini/article/6598560", "text": "Трябва да направим съвместими нашите икономики и да бъдем обединени. Това каза македонският министър-председател Зоран Заев на форум, който поставя началото на инициатива в подкрепа на регионалната интеграция на Западните Балкани, предаде репортер „Фокус“.  „Възможността за постигане на по-високи резултати за развитие на инфраструктурата е причина за нашата връзка, както и връзките ни с ЕС. Вярвам, че Коридор 8 и 10 и всичко, което значи свързване, ще представлява допълнителна възможност на икономическото развитие на този регион и ЕС. Председателството на България ще помогне. Няма да пропуснем възможността да засилим тези възможности с цел да се изпълнят очакванията на ЕС и нашето присъединяване към него“, заяви Заев, цитиран от \"Фокус\".  Той подчерта, че е убеден, че преминаването на стоки и хора ще бъде улеснено за гражданите и компаниите, но и улеснение за електронно плащане на пътните такси, което представлява модернизация на този регион.  „Тези дебати и финансовите възможности, които ни позволява Световната банка показва сериозен интерес към този регион. Трябва да направим съвместими нашите икономики и да бъдем обединени. Съвместно да кандидатстваме на другите пазари“, каза още Зоран Заев.", "date": "2017.12.07", "title": "Зоран Заев: Трябва да направим съвместими нашите икономики"}
{"url": "https://www.24chasa.bg/novini/article/6598571", "text": "Предложението на БСП за мораториум върху частните болници е противоконституционно. Това предложение на пръв поглед трудно може да бъде определено по друг начин освен като противоконституционно. Това каза пред журналисти в Народното събрание депутатът от ГЕРБ и председател на парламентарната здравна комисия д-р Даниела Дариткова в отговор на въпрос подкрепя ли ГЕРБ идеята на БСП за мораториум върху частните болници, предава  „Фокус“. „Учудвам се на отношението на колегите, които не подкрепиха идеята за следващата година да не се финансират новите дейности. В никакъв случай не разделяме видовете собственост. Решихме следващата година, за да се прецизира националната здравна карта да може 1 година касата да не финансира такива структури“, коментира тя. Във връзка с предложенията на БСП за криминализиране на реекспорта на лекарства и пререгистриране на болниците от търговски дружества в лечебни заведения Даниела Дариткова заяви: „Нямаме нужда от поредния опит за политическа употреба на проблемите в здравеопазването, които така или иначе са безспорни“. „Факт е, че лечебните заведения са натрупали дългове, че имат проблеми, но това не се изчерпва само с търговския характер на функционирането им“, посочи тя. „Важно е да видим елементите на тези предложения на БСП. Винаги съм се въздържала от квалификации, но преди няколко дни Корнелия Нинова смело излъга, че в Закона за бюджета на НЗОК и на държавата те били предложили вече да отпадне функционирането на лечебните заведения за болнична помощ като търговски дружества. Такова предложения нямаше и това може да бъде проверено“, обясни д-р Дариткова. „Това са фактите и реалностите, всичко останало е опит за политическа употреба, без особен смисъл за позитивно развитие на процесите в българското здравеопазване“, каза още депутатът от ГЕРБ.", "date": "2017.12.07", "title": "ГЕРБ: Предложението на БСП за мораториум върху частните болници е противоконституционно"}
{"url": "https://www.24chasa.bg/novini/article/6598550", "text": "Гръцкият премиер Алексис Ципрас в интервю за Анадолската агенция изтъква необходимостта да бъде продължен диалогът между ЕС и Турция, съобщава в. \"Катимерини\". Ципрас се обявява в подкрепа на европейския присъединителен процес. Ние, гърците, винаги ще подкрепяме демокрацията в Турция и една Турция, ориентирана към Европа. Вярвам, че и ЕС трябва да е ясен в своите позиции и ангажименти, и Турция следва да намери своя път в тази посока след период на големи предизвикателства, казва Ципрас, цитиран от БТА. Той подчертава значителната роля на Турция по миграционния проблем, като наред с това окачествява започналата днес визита на турския президент Реджеп Тайип Ердоган в Гърция като \"шанс, за да бъдат направени смели стъпки напред\". Алексис Ципрас смята, че дипломатическата активност на Турция по инициативи, целящи решаването на международни въпроси и регионални предизвикателства въз основа на международното право, е от решаващо значение за нашия регион. Той се спира и на преговорите за уреждане на проблема с етнически разделения Кипър, като изтъква необходимостта от продължаване на преговорния процес за острова. Миграционната криза доказа колко е важно както двустранното ни сътрудничество, така и сътрудничеството между ЕС и Турция. В същото време ние следим с голям интерес инициативата от процеса в Астана за постигане на мир в Сирия, в който Турция участва активно, казва още Ципрас, посочвайки, че той вярва в необходимостта да бъде разширен регионалният диалог по бързо растящия брой на въпроси от общ интерес. Във връзка с турските военни, получили убежище в Гърция след опита за преврат в Турция, Ципрас заявява, че не може да коментира решения на съдебната власт. Тя е независима от изпълнителната власт и решенията й по конкретни казуси следва да бъдат уважени. Моята позиция винаги е била ясна, че превратаджиите са нежелани в Гърция. По тази линия ние продължаваме да си сътрудничим, пояснява гръцкият премиер. ", "date": "2017.12.07", "title": "Ципрас: Диалогът между ЕС и Турция е важен"}
{"url": "https://www.24chasa.bg/novini/article/6598612", "text": "Един човек е изчезнал днес след сблъсък на ферибот с рибарска лодка в пролива Дарданели, съобщи турската телевизия СиЕнЕн-Тюрк, цитирана от БТА.  Сблъсъкът е станал малко след полунощ недалеч от град Галиполи. Рибарската лодка е потънала при инцидента. Един от мъжете, които са били в лодката, е бил спасен от персонала във ферибота. Собственикът на лодката обаче е изчезнал. Водолази и екипи на бреговата охрана с две лодки издирват изчезналия мъж.", "date": "2017.12.07", "title": "След сблъсък на ферибот с рибарска лодка \nв пролива Дарданели, един е изчезнал"}
{"url": "https://www.24chasa.bg/novini/article/6598588", "text": "Главният прокурор Сотир Цацаров заминава днес на двудневна официална визита в Сърбия по покана на сръбския главен прокурор Загорка Доловац. Това съобщиха от прокуратурата. По време на посещението ще бъде подписан Меморандум за разбирателство и сътрудничество между българската и сръбската прокуратури. В програмата се предвиждат срещи на българската делегация с представители на сръбската прокуратура и в парламента на Сърбия. Цацаров ще бъде придружен от заместник-главния прокурор Ася Петрова и от завеждащия отдел \"Международен\" във ВКП Цветомир Йосифов.", "date": "2017.12.07", "title": "Сотир Цацаров заминава на двудневно посещение в Сърбия"}
{"url": "https://www.24chasa.bg/novini/article/6598569", "text": "Собственикът на частната космическа компания \"Спейс екс\" Илон Мъск възнамерява да изпрати към Марс своята червена кола \"Тесла\" кабрио с помощта на новата тежка ракета на корпорацията - \"Фалкон хеви\", предаде Франс прес, цитирана от БТА. Първият полет на ракетата е предвиден най-рано за месец януари догодина. Мнозина се запитаха дали милиардерът говори сериозно, когато огласи проекта си в Туитър миналия петък. Тогава той написа, че първият товар на борда на \"Фалкон хеви\", ще бъде собственият му автомобил . \"Дестинацията ще бъде орбитата на Марс. Автомобилът ще остане в далечния космос в продължение на милиард години, ако не се случи авария по време на старта!\", написа Мъск. Тази информация на първо време беше опровергана от самия Мъск, който каза, че се е шегувал. Но сега тя бе потвърдена пред АФП. \"Мога да потвърдя, като се запази моята анонимност, че кабриото на борда на \"Фалкон хеви\" ще бъде факт\", заяви служител на \"Спейс екс\". Астрономът Филип Плейт, който е разговарял с Илон Мъск, написа в блога си, че милиардерът възнамерява да изстреля своето возило на издължена елиптична орбита, равна на разстоянието между Земята и Слънцето, по посока на Марс. \"Фалкон хеви\" се счита за \"най-мощната ракета-носител на света\" в наше време и е предназначена за полети до Луната и Марс. Нейната товароподемност е 54 тона.", "date": "2017.12.07", "title": "Илон Мъск изпраща към Марс колата си"}
{"url": "https://www.24chasa.bg/novini/article/6598628", "text": "Държавният департамент на САЩ предупреди за опасност от терористични атаки в цял свят. Ведoмството обнови документ, публикуван през септември, в който се посочва, че опасността от нападения, политическо насилие и престъпна дейност спрямо американци в чужбина остава, предава  Призивът към тях е да бъдат особено бдителни и да предприемат всички необходими мерки за безопасността си когато пътуват, както и да избягват обществени места със струпване на много хора и популярни туристически обекти.", "date": "2017.12.07", "title": "Държавният департамент на САЩ: Има опасност от терористични заплахи"}
{"url": "https://www.24chasa.bg/novini/article/6598605", "text": "С бързи темпове приближава приключването на строителните работи по изграждането на канал на река Марица край град Одрин, които започнаха през 2015 г. По данни на представителя на областната дирекция по водите и горите в Одрин Серкан Генч каналът ще бъде с дължина 7 800 метра, ще е широк 50 метра и висок 4,5 метра, информира БТА. Съоръжението включва диги, пътни артерии за МПС и пешеходци, четири моста, които ще свързват Одрин с квартал Къраач. Този крайградски квартал, край който протича Марица, най-силно страда от прииждането на водите на Марица при топенето на снеговете на българската страна и изпускането на водата от язовирите. Тук още помнят пролетта на 2014 г., когато Марица преля от коритото си и турски войници с хеликоптери и танкове спасяваха хората от квартала. Общата стойност на съоръжението възлиза на 31 200 000 турски лири и се предвижда да влезе в експлоатация през 2018 г. Рехабилитират се и терените около канала, които ще бъдат превърнати в паркове и градини за разходка и отдих, велосипедни и пешеходни пътеки за жителите на Одрин и гостите на града, със заведения, допълни турският представител. Според специалистите с новото съоръжение дебитът на Марица е бил увеличен на 2 562 кубични метра в секунда срещу 1000-1200 куб.м.в секунда, както е сега, което означава, че дори да има риск от преливане, това може да се случи веднъж на 500 години. В същото време каналът край Одрин ще премахне опасността от наводнения на гръцката страна, които в предишни години доведоха до бедствена ситуация в редица гръцки градове,отбелязват турските представители. Преди време представители на пограничните общини в Турция, България и Гърция сключиха договор за сътрудничество във връзка с наводненията на реките Марица, Арда и Тунджа, които извират от България, но преминават през Турция и Гърция. Каналът на река Марица край Одрин се очаква да оживи икономиката на Одринския регион, а също да активизира търговско-икономическите връзки, както и туристическите пътувания между Турция, България и Гърция, чиито граници се събират край Одрин. По думите на валията на Одрин Йоздемир, градът се посещава годишно от около три милиона туристи, главно от съседните България и Гърция. Градските пазари през уикенда се пълнят с клиенти от съседите. Турските пазари са изключително предпочитани от комшиите поради високите курсове на долара и еврото. Това пък от своя страна радва местните търговци.", "date": "2017.12.07", "title": "Канал, който ще се строи на река Марица\nкрай Одрин, ще спира наводненията"}
{"url": "https://www.24chasa.bg/novini/article/6598652", "text": "Европейската комисия съобщи днес, че приканва настоятелно България, Кипър, Гърция, Люксембург, Малта, Холандия, Полша и Румъния да приложат директива за борба с изпирането на пари в националното си законодателство, предаде БТА.  Новите правила на ЕС ще укрепят действащите изисквания за борбата с изпирането на пари и с финансирането на тероризма. Всички държави в ЕС трябваше да въведат тази директива до 26 юни. Посочените осем държави не са уведомили комисията за предприети мерки за прилагане и законопроектите им все още се разглеждат в рамките на националните законодателни процедури. Затова, след като даде възможност на тези държави да представят съображенията си в отговор на официалните уведомителни писма, изпратени през юли, комисията настоятелно призовава тези държави да вземат необходимите мерки за пълното спазване на директивата. Ако през следващите два месеца тези държави не приведат законодателствата си в съответствие с правото на ЕС, комисията може да се обърне към Съда на ЕС, се отбелязва в съобщението", "date": "2017.12.07", "title": "ЕК: България и още седем държави от ЕС да приложат директивата срещу пране на пари"}
{"url": "https://www.24chasa.bg/novini/article/6598638", "text": "Най-рисково, включително и по празниците, е пазаруването от търговци, които се появяват за кратко в интернет пространството, предупреди председателят на Комисията за защита на потребителите (КЗП) Димитър Маргаритов по  . „От края на ноември до Нова година е най-активният период на пазаруване и рисковете за потребителите са по-големи. Има приповдигнатост, еуфория и по-лесно могат да бъдат измамени от недобросъвестни търговци. Потребителите да бъдат подозрителни в добрия смисъл на думата, особено когато забелязват нови онлайн магазини. По никакъв начин не искам да кажа, че не трябва да възникват такива. Но обръщаме внимание, че е лесно и бързо да проверите, ако се съмнявате, че може да има проблем“, каза Маргаритов и препоръча потребителите да имат предвид отзивите на други клиенти, но да не им се доверяват безпрекословно. В „България сутрин” той посочи, че с предстоящи законодателни промени на европейско ниво скоро КЗП ще има възможност да сваля съдържание от електронни магазини на некоректни търговци. „Това са нови постановки, залегнали в Регламент, одобрен преди две седмици от Европейския парламент. Предстои да бъде имплементиран в националните законодателства на държавите-членки в следващите най-много две години“, обясни председателят. Маргаритов добави, че когато тези промени са факт, КЗП ще има възможност при установяване на административно нарушение или нелоялна търговска практика да блокира съдържанието до отстраняване на несъответствията. На този етап това този резултат се постига във взаимодействие с ГДБОП. „Въпреки традиционния скептицизъм на българина, че намаленията не са реални, че някой използва момента, за да продаде залежала стока или отправи нереална оферта, се оказа, че доста хора се втурнаха да пазаруват по време на „Черния петък. Видяхме големите опашки пред търговските центрове, виждаме и статистиката на онлайн магазините, която показва значително активизиране на потребителите в точно този момент“, коментира Маргаритов и добави, че извършените над 200 проверки във връзка с кампанията при около 30 случая са установени нарушения. Маргаритов изрази наблюденията си, българският потребител все повече се интересува и става все по-взискателен и към себе си, и към търговците. „Покрай „Черния петък“ в социалните мрежи имаше коментари как хората следят динамиката на цените в определен период от време и все по-трудно биха могли да бъдат излъгани с нещо, което е увеличено вчера и е намалено днес“, посочи той. Председателят на КЗП потвърди, че текат засилени проверки в туристическите обекти в зимните курорти. С падането на снега съвместно с Държавната агенция по метрологичен и технически надзор ще бъдат проверени информационната обезпеченост на ски пистите и техническата изправност на съоръженията.", "date": "2017.12.07", "title": "КЗП: Внимавайте с новопоявили се интернет търговци по празниците"}
{"url": "https://www.24chasa.bg/novini/article/6598648", "text": "Два глигана, щурмували японско училище, предизвикаха паника и голям безпорядък, след като проникнаха в класните стаи и изкачваха стълбища, предаде Франс прес, цитирана от БТА. Необичайната случка се разиграла в учебно заведение в град Киото. Японската телевизия показа аматьорски кадри с дивите животни. Едното беше заснето в класна стая, която за щастие беше опразнена. Глиганът няколко пъти блъскаше своята зурла в остъклени врати, в опит да избяга. В други кадри се виждаше как неговият другар рови в кошчетата, преди да се изкачи шеметно по стълбите на училището. През цялото време на щурма учениците се стояха заключени в класните стаи. Когато започнали набезите, те държали изпити в учебното заведение, разположено в близост до гориста местност. Единият глиган си позволил лукса да се потопи в басейна на училището. Двете диви животни били ликвидирани от властите с пистолети с електрически заряди.", "date": "2017.12.07", "title": "Глигани влязоха в училище в Япония, държаха децата заключени в стаите"}
{"url": "https://www.24chasa.bg/novini/article/6598796", "text": "Ефективната съдебна система е един от основните елементи за гарантиране на върховенството на закона и демократичните принципи на обществото. Това заяви министърът на правосъдието Цецка Цачева при откриването на Петата конференция за „Върховенствата на закона“ на министрите на правосъдието от страните в Централна Азия и Европейския съюз (ЕС), която се провежда днес в Брюксел. „Стремежът към постигане на международните стандарти за достъп до правосъдие за гражданите и бизнеса е важна стъпка в желаната посока. Въвеждането на алтернативните способи за решаване на спорове допринася за по-бързо и достъпно правосъдие, както и облекчава работата на съдилищата. С течение на времето алтернативни способи за решаване на спорове стават все по-популярни и в България също се търсят различни решения за подобряване на законодателната и организационната рамка“, каза министър Цачева пред гостите на конференцията. По думите й 10 години след приемането на стратегията на ЕС за Ново партньорство със страните от Централна Азия, днешният форум е повод за равносметка на постигнатото през изминалия период след срещата в Астана през 2014 г., както и за очертаване на следващите стъпки. За пример министър Цачева даде създадените по-тесни партньорски взаимоотношения, основани на взаимно доверие, споделеният опит между страните, възприемането на подходящи добри практики, използването на обучителни програми и специализации и реализирането на конкретни проекти. Конференцията е организирана в рамките на Естонското председателство с подкрепата на Европейската комисия и цели да направи преглед на актуалното развитие в областта на достъпа до правосъдие в страните от Централна Азия и от ЕС със специален акцент върху механизмите за Алтернативно решаване на спорове (АРС). В следобедните часове министър Цачева ще вземе участие и в съвместната сесия на министрите на ЕС в Съвета по „Правосъдие и вътрешни работи“.", "date": "2017.12.07", "title": "Цачева: Нужен е достъп до правосъдие\nза гражданите и бизнеса"}
{"url": "https://www.24chasa.bg/novini/article/6598818", "text": "Френският президент Еманюел Макрон каза днес, че не одобрява решението на правителството на американския президент Доналд Тръмп да признае Йерусалим за столица на Израел, определяйки го като едностранно, предаде Асошиейтед прес, цитирана от БТА. Макрон заяви, че статутът на Йерусалим би трябвало да бъде част от международно решение между Израел и палестинците. \"Не споделям това решение и не го одобрявам\", каза той при посещение в Катар. По думите му Франция продължава да подкрепя решение с две държави - израелска и палестинска, с Йерусалим като столица и на двете. Макрон подчерта, че въпросът за Йерусалим е въпрос на международната сигурност. \"Решението може да бъде намерено само чрез преговори межди израелците и палестинците под егидата на ООН\", заяви той.", "date": "2017.12.07", "title": "Макрон: Не одобрявам решението на Тръмп за Йерусалим"}
{"url": "https://www.24chasa.bg/novini/article/6598822", "text": "Гугъл завърши прехода към възобновяеми източници на електрическа енергия. Сега всички обекти и на корпорацията се захранват с помощта на слънчеви и вятърни електроцентрали, предаде  . Интернет гигантът увеличи количеството консумирана енергия от възобновяеми източници до 3 гигавата и с това изцяло удовлетвори потребностите на корпорацията от електричество. По този начин Гугъл стана най-големият в света корпоративен купувач на възобновяема енергия. Сумарните инвестиции на корпорацията в областта на чистата енергетика достигнаха $3,5 милиарда, като две трети от тях са за обектите в САЩ. Предполага се, че този интерес към чистата енергетика допълнително е предизвикан от падането на цените на слънчевата и вятърната енергия с 60-80% през последните две-три години. Гугъл започна своя път към пълен отказ от традиционните източници на енергия през 2010 година, когато интернет гигантът сключи първия договор за изкупуване на природна енергия от щата Айова, откъдето започнаха да постъпват 114 мегавата чиста енергия.  През следващите години Гугъл стана лидер по количеството използвана възобновяема енергия. Плановете бяха цялостно преминаване към слънце и вятър през 2016 година, но това стана сега.", "date": "2017.12.07", "title": "Гугъл премина към възобновяема енергия"}
{"url": "https://www.24chasa.bg/novini/article/6598858", "text": "В четвъртък от Европейската комисия заявиха, че все още „няма бял дим“* в преговорите за постигане на споразумение за Брекзит, но е налице готовност за среща с премиера на Обединеното кралство Тереза Мей за по-нататъшни преговори, предава Франс прес, цитирана от Фокус. „Засега няма бял дим. Оставаме в готовност да приемем министър-председателя Мей във всеки един момент, когато такъв настъпи“, увери говорителят на ЕК Маргаритис Схинас пред репортери в Брюксел. *Изборът на нов папа се известява с бял дим от комин над Сикстинската капела ", "date": "2017.12.07", "title": "ЕК: Все още няма \"бял дим\" в преговорите за Брекзит"}
{"url": "https://www.24chasa.bg/novini/article/6598878", "text": "Председателят на Парламентарната група на ГЕРБ и заместник-председател на партията Цветан Цветанов проведе работна среща с председателя на македонския парламент Талат Джафери. Двамата разговаряха по време на политическите консултации извън официалната част на 10-та Интерпарламентарна конференция по въпросите на сигурността, която се провежда във Вашингтон, предават от пресцентъра на ПП ГЕРБ. По време на срещата Цветанов запозна Джафери с парламентарната проекция на предстоящото европейско председателство на България. Заместник-председателят на ГЕРБ специално изтъкна важността, която страната ни отдава на държавите от Западните Балкани европейската перспектива пред тях. Допълнително Цветанов информира за предстоящата ратификация от българския парламент на Договора за приятелство с Македония. От своя страна Талат Джафери увери, че подобна процедура е задействана и от македонска страна. В тази връзка той заяви, че пред двете държави се открива светло бъдеще, бъдеще на две приятелски държави. \"Нашите деца ще живеят като приятели и ние ще се гордеем с това!\", заяви Джафери. В хода на разговора двамата държавници обсъдиха различни регионални инициативи, като изказаха високо мнение за развиването на различни инфраструктурни проекти. И двамата се обединиха около мнението, че развитието на съвместни икономически и културни проекти е от взаимен интерес на всички народи от региона.", "date": "2017.12.07", "title": "Цветанов се срещна с председателя на македонския парламент във Вашингтон"}
{"url": "https://www.24chasa.bg/novini/article/6598959", "text": "В рамките на провеждащия се в Берлин конгрес на Германската социалдемократическа партия (ГСДП), председателят й Мартин Шулц представи визията си за Обединени европейски щати до 2025 г., съобщава националният ежедневник Die Frankfurter Allgemeine Zeitung. Страните от Общността, които не се съгласни да гласуват приемането на федерална конституция, следва да напуснат организацията, подчерта лидерът на германските социалдемократи, предава \"Фокус\". Идеята за трансформация на Европа по модела на САЩ е отдавна залегнала в програмата на социалдемократите. За първи път те излагат визията си по този въпрос още през далечната 1925 г. Сега обаче за първи път Шулц поставя конкретна дата за реализирането й – 2025 г., 100-годишнината от издигането на идеята.", "date": "2017.12.07", "title": "Шулц: Страните, които не искат федерална конституция, следва да напуснат ЕС"}
{"url": "https://www.24chasa.bg/novini/article/6598974", "text": "Председателят на Парламентарната група на ГЕРБ и заместник-председател на партията Цветан Цветанов проведе своите традиционни срещи с ръководни представители на мозъчните тръстове на Републиканската и Демократическата партия на САЩ. Това съобщиха от пресцентъра на ПП ГЕРБ. По време на срещите във Вашингтон бяха представени приоритетите на българското председателство на Съвета на ЕС през първата половина на 2018 г. От американска страна беше изказана много висока оценка за включването на Западните Балкани сред основните приоритети на българското председателство. В момента представянето на ясна европейска перспектива пред тези държави е от съществена важност. Беше заявено, че България, чрез членството й в ЕС и НАТО, е положителен пример за целия регион. По време на срещите беше специално изтъкнато, че трябва да се използва всяка възможност за извеждане на нови евроатлантически перспективи пред държавите от Западните Балкани. За тази цел бяха договорени конкретни съвместни дейности и проекти между американските аналитични звена, ПП ГЕРБ и европейски фондации. Тези събития ще бъдат проведени в рамките на българското председателство на Съвета на ЕС. Заместник-председателят на ГЕРБ Цветан Цветанов използва възможността и запозна американската страна с резултатите от последните парламентарни избори у нас през месец март 2017 г., както и с усилията и успехите на българското правителство в областта на външната политика и икономическото развитие. От американска страна беше изказано високо мнение за усилията на българското правителство в тези области. Утре срещите на Цветан Цветанов във Вашингтон продължават по програма.", "date": "2017.12.07", "title": "Цветанов представи в САЩ приоритетите на председателството ни"}
{"url": "https://www.24chasa.bg/novini/article/6598985", "text": "Fibank (Първа инвестиционна банка) и световният лидер в бързите парични преводи Western Union стартираха предлагането на преводи „Пари за минути“ (Money in minutes). Това ново партньорство позволява на всяко физическо лице в клонове на Fibank, от понеделник до петък от 9 ч. до 17, 30 ч., да изпраща и получава парични преводи („Пари за минути“) от и към България, както и международни до над 500 000 Western Union локации в над 200 държави и територии. Преводите могат да бъдат в левове и евро в максимален размер до 10 000 лева или тяхната равностойност в евро по курса за деня на Western Union. Извършването на преводи в клоновете на Fibank чрез Western Union е в няколко лесни стъпки, като не се изисква наличието на сметка от изпращача или получателя. Таксите се заплащат от изпращача и получателят разполага с цялата сума на превода, като е необходимо представянето само на валиден документ за самоличност. При получаване на превод се съобщава и контролния му номер (MTCN), както и имената на изпращача, държавата, от която се получават парите, и приблизителната сума. Всеки клон на Fibank предлага паричните преводи на Western Union, което гарантира бързо и качествено обслужване на всеки клиент. Благодарение на сътрудничеството с Fibank паричните преводи на Western Union се предлагат в над 1900 локации на територията на България.", "date": "2017.12.07", "title": "Fibank вече предлага преводи „Пари за минути“ на Western Union"}
{"url": "https://www.24chasa.bg/novini/article/6598994", "text": "Мъж се втурва в пламъците на бушуващия в Калифорния пожар, за да спаси диво зайче. От няколко дни в щата бързо се разраства горски пожар. Хиляди са евакуирани, а десетки къщи са застрашени от пламъците. Огнената стихия вече е погълнала 150 постройки, предаде  Има опасения обаче, че щетите са далеч по-големи, а пожарът ще се разраства. Огромните горски пожари в Калифорния застрашават скъпите имоти на знаменитости край Лос Анжелис. ", "date": "2017.12.07", "title": "Мъж спаси зайче от пожарите, бушуващи в Калифорния (Видео)"}
{"url": "https://www.24chasa.bg/novini/article/6598999", "text": "Нелегални маркови стоки задържа полицията при изненадваща предколедна акция в Русе, съобщиха от ОД на МВР в дунавския град. Служители на сектор „Противодействие на икономическата престъпност“ при ОДМВР-Русе са провели специализирана полицейска операция за нелегално разпространение в търговската мрежа на стоки, обект на изключителното право на известни търговски марки, без съгласието на правопритежателите им. Действията на органите на реда са били реализирани на 5 декември, в навечерието на Никулден и Коледните и новогодишните празници, на територията на град Русе. В хода на операцията са били проверени различни търговски обекти, при което служителите на реда установеновили голямо количество стоки - часовници и конфекция, брандирани с различни, известни търговски марки. Артикулите са били нелегално разпространявани от търговците, без те да притежават нужните документи за произход и без съгласието на носителите на изключителното право. Според експертите, иззетото количество стоки, при спазване на закона, би достигнало обща стойност над 860 000 лева. Установените нарушения на закона са били документирани от органите на разследването в ОДМВР – Русе, като са образувани 4 досъдебни производства. Дознанията са за престъпление по чл.172б от НК и се водят под наблюдението на Русенска районна прокуратура.", "date": "2017.12.07", "title": "Нелегални маркови стоки задържаха при предколедна акция в Русе"}
{"url": "https://www.24chasa.bg/novini/article/6599024", "text": "Готови сме да финансираме проект за търговия и транспорт в региона на Западните Балкани - в размер на до 200 млн. долара. Това каза изпълнителният директор на Световната банка Кристалина Георгиева по време на форум на българското правителство и Световната банка за регионалната интеграция на Балканите, предаде „Фокус“. „Благодаря на премиера Бойко Борисов затова, че ни събра, че повече напред нашия регион към по-голяма интеграция. Има огромен потенциал в интегрирането на Западните Балкани и с поемането на председателството на ЕС, България има възможност да допринесе да усвои този потенциал“, обясни Георгиева. „Днешната среща има съвсем ясна и конкретна задача – да погледнем по-сериозно на транспортните връзки и на потенциала на IT сектора в региона. По отношение на транспортните връзки – това, което искаме да видим е движението на стоки и хора в нашия регион, да се ускори с по-качествена инфраструктура и с въвеждането на интелигентни технологии да превърнем физическите опашки във виртуални. Да създадем възможности за едно гише на всяка граница и процедури, които позволяват търговията да върви по-бързо и така да стане по-голяма. Ние конкретно сме готови да финансираме проект за търговия и транспорт, който да помогне на страните в региона да отстранят пречките, които днес съществуват. Вероятно в размер на 150 до 200 млн. долара, така че 6-те страни да могат да постигнат това, което днес на ГКПП „Капитан Андреево“ България и Турция показват“, каза още тя и допълни, че така ще се стимулират по-добри икономически връзки, повече работни места и по-високо качество на живота на хората в региона.", "date": "2017.12.07", "title": "Световната банка дава до 200 млн. долара за транспорт и търговия в Западните Балкани"}
{"url": "https://www.24chasa.bg/novini/article/6599043", "text": "Общо 1000 души се очаква да работят до края на годината в новия завод на \"Язаки България\" в Димитровград, който вече работи, предаде  . Това е третото и най-голямо предприятие в страната на японския производител на автомобилни кабелни системи Yazaki. Инвестицията в него е 50 млн. евро, а основният клиент на продукцията е Mercedes-Benz, пише \"Капитал Daily\" във водещия си материал днес. Досега в новото производство са наети 800 души, а до края на 2018 г. броят ще надхвърли 1500 души, а впоследствие ще станат 3000 в зависимост от поръчките. \"Язаки\" продължава да наема хора в отделите производство, контрол на качеството, инженеринг, програмен мениджмънт, логистика, финанси, човешки ресурси и информационни технологии, казаха от компанията. Най-голям брой ще бъдат наети на позицията оператор производство, която не изисква професионална квалификация и предишен опит, тъй като всички служители преминават през теоретично и практическо обучение. Стартовата заплата на операторите е около 750 лв. на месец, като сумата включва бонус възнагражденията и пакета социални придобивки (ваучери за храна, транспорт и т.н.).", "date": "2017.12.07", "title": "\"Язаки\" отвори трети завод в България"}
{"url": "https://www.24chasa.bg/novini/article/6599168", "text": "Франция ще изпрати в последния му път най-популярния в страната рок изпълнител и композитор Джони Холидей на 9 декември. В центъра на Париж на „Шанз-Елизе“ ще има траурна церемония, съобщиха от Елисейския дворец. Президентът Еманюел Макрон и сътругата му Брижит също ще участват в церемонията. Траурният кортеж ще тръгне от Триумфалната арка, ще премине по булевард „Шанз-Елизе“ до площад „Конкорд”, откъдето ще се отправи към църквата „Ла Мадлен” за религиозна служба, се казва в съобщението на Елисейския дворец.", "date": "2017.12.07", "title": "Франция се прощава с Холидей в събота с траурно шествие по „Шанз-Елизе“"}
{"url": "https://www.24chasa.bg/novini/article/6599266", "text": "Под предлог, че не се чуства добре съпругата на турския президент Емине Ердоган отложи плануваните срещи в Атина. По програма първата дама на Турция имаше насрочена за среща със съпругата на гръцкия президент Прокопис Павлопулос и партньорката на премиера Алексис Ципрас, с която трябваше да посетят Акропола. В същото време дипломатически източници посочват, че Турция е изразила неудобството си от отношението на гръцкия президент и не се изключва възможността отменянето да е от съображения за сигурност. Публични коментари предизвика и желанието на турската страна вечерята на Султана (както наричат Ердоган) да бъде приготвена от неговия турски готвач. Предложението обаче е отказано от гръцка страна, тъй като се смята за обида към гръцкия шеф, който ще приготвя храната за вечерята. Гърците трябва да бъдат много внимателни с менюто, например не бива да се сервира свинско, тъй като делегацията се състои от мюсюлмани. Освен това турският президент ще се задоволи само с вода или студен чай като напитка, докато поканените гърци ще консумират вино. На официалната вечеря освен премиера Ципрас и съпругата му, ще присъства и лидерът на опозицията Кирияку Мицотакис със съпругата си. Президентската двойка на Турция пристигна с неизброим брой куфари и костюми за президента. Впечатление правят разположените турски командоси по центъра, сред които има и млади момичета.", "date": "2017.12.07", "title": "Дипломатическа болест пипна Емине, девойки-командоси пазят Ердоган (Снимки)"}
{"url": "https://www.24chasa.bg/novini/article/6599249", "text": "\"Учредяването на Група за приятелство с България в парламента на Канада е стъпка към обогатяването на двустранното парламентарно сътрудничество, която дава тласък на отношенията ни в много сфери\". Това заяви заместник-министър Георг Георгиев пред представители на Групата за приятелство с България в канадския парламент. Той се срещна с канадските парламентаристи в рамките на работната си визита в северноамериканската страна, съобщи Пресцентърът на Министерството на външните работи. Група за приятелство с България в Парламента на Канада е създадена за пръв път през 2014 г, предаде БТА.  По време на разговора заместник-министър Георгиев подчерта, че отпадането от 1 декември 2017 г. на визите за всички български граждани, както и започналото предварително прилагане на СЕТА, ще имат изключително благоприятен ефект за двустранните търговско-икономически контакти. По думите му съществен принос за развитието на приятелството между страните има и българската общност в Канада, която наброява около 80 000 души. \"Високо оценяваме подкрепата на Групата за приятелство към проекта за признаване на българския език като кредит за завършващите гимназиален курс в Британска Колумбия\", заяви още Георг Георгиев. Той допълни, че включването на българския език в програмата на провинциалното министерство на образованието ще издигне статута му. От своя страна съпредседателят на Групата Йоана Мартин сподели, че има желание да организира посещение на канадска парламентарна делегация в София в периода април-май 2018 г. във връзка с Българското председателство на Съвета на ЕС.", "date": "2017.12.07", "title": "Георг Георгиев: Нашата общност в Канада е с голям принос за приятелството ни със страната"}
{"url": "https://www.24chasa.bg/novini/article/6599291", "text": "Обвинен в блудство с 12-годишно момиче 72-годишен пенсионер бе пуснат днес от следствения арест срещу гаранция от 1000 лв. Това гласи окончателното решение Хасковският окръжен съд, пише \" \". 3-членният състав на Темида взе под внимание съществените изменения на обстоятелствата по случая с Касим Османов от маджаровското село Долни Главанак. Обвинението срещу 72-годишния дядо бе променено от изнасилване в по-лекия текст за блудство с малолетна. Това изтъкна пред магистратите и защитникът на Османов - адвокат Добри Рангелов. Първоначално старецът бе арестуван през април т.г. с по-тежко обвинение, че е изнасилил 12-годишно момиче. Впоследствие обаче прокуратурата преквалифицира обвинението срещу Касим в по-леко - за блудство с малолетна. Ако вината на възрастния мъж бъде доказана впоследствие пред съда, предвиденото наказание е от 2 до 8 години затвор. Според разследващите възрастният мъж заплашил с нож и завлякъл насила в къщата си детето, което играело пред дома му. Родителите на малолетната жертва са дървосекачи, които работили в района. В началото на лятото Османов даде втора ДНК проба. Тя беше взета по искане на разследващ полицай от Харманли. Процедурата се наложила, след като бил смачкан етикетът с името на обвиняемия от първия тест, преди да бъде изследван. Тогава от задържания под стража дядо беше иззета епителна тъкан от вътрешната страна на бузата му.", "date": "2017.12.07", "title": "Пуснаха от ареста дядо, блудствал с 12-годишна в Хасковско"}
{"url": "https://www.24chasa.bg/novini/article/6599303", "text": "Група учени, спечелили Нобелова награда за 2017 г., коментираха липсата на жени сред тазгодишните лауреати преди церемонията за връчване на отличията в Стокхолм, съобщи Асошиейтед прес, цитирана от БТА.  Седмината тазгодишни Нобелови лауреати за физика, химия и икономика - всичките бели мъже - увериха, че положението в науката се променя. Жак Дюбоше, който спечели Нобелова награда за химия, каза пред репортери: \"Науката се прави от мъже за мъже. Това се променя, необходимо е време, но ще видите, те (жените в науката) идват.\" Физикът Кип Торн насочи вниманието към увеличаващия се брой на момичетата, записващи се да учат природонаучни специалности в университетите в сравнение с времето, когато той е бил студент.  \"Има промяна, но изминава много време от записването в университет до Нобеловата награда\" - каза той.", "date": "2017.12.07", "title": "Нобелови лауреати заявиха, че положението на жените в науката се променя"}
{"url": "https://www.24chasa.bg/novini/article/6599298", "text": "Над 70 000 лева ще похарчи парламентът за сигурността на депутатите, която се гарантира от проверката на багажа, който внасят служителите и посетителите на Народното събрание. През металните рамки минават всички, които влизат в двете сгради на парламента. Чантите им също минават на проверка с рентген. Изключение от това правило са само депутатите, за които проверките не са задължителни. За обслужване на системата парламентът ще наеме фирма. На сайта на Народното събрание е обявена обществена поръчка за извънгаранционно сервизно обслужване и ремонт за 8 рентгенови системи и осем металдетекторни рамки, предназначени за контрол на ръчен багаж, разположени в двете сгради на Народното събрание. Стойността на поръчката е 69 000 лв. без ДДС, а договорът с фирмата, която ще спечели поръчката, ще е за 12 месеца. Задължително два пъти годишно рентгенови системи и металдетекторни рамки ще бъдат проверявани, а при повреда тя трябва да бъде отстранена до 24 часа.", "date": "2017.12.07", "title": "Дават над 70 000 лева за металдетектори в парламента"}
{"url": "https://www.24chasa.bg/novini/article/6599315", "text": "\"Останаха двама пострадали при катастрофата край село Микре, които до края на следващата седмица също ще бъдат изписани\". Това каза на брифинг началникът на „Травматологичен комплекс“ и IV клиника по ортопедична травматология проф. д-р Диян Енчев, съобщи „Фокус“. „Всички тежки тазови фрактури от катастрофата край село Микре минаха през травматологията на „Пирогов“. Средното оперативно време на тези операции беше 5 часа и половина. Един от пациентите, който беше опериран преди 10 дни беше с 9 часа и половина оперативна интервенция. Ние го изписахме в прекрасно здраве. Остават двама души, които в момента са на кинезитерапия и рехабилитация в клиниката и предполагам, че края на другата седмица ще бъдат изписани и вкъщи“, съобщи проф. Енчев.", "date": "2017.12.07", "title": "Изписват скоро от \"Пирогов\" и последните двама пострадали край Микре"}
{"url": "https://www.24chasa.bg/novini/article/6599350", "text": "Турският президент Ердоган днес говори с гръцките си колеги за съдбата на „мюсюлманската общност“ в Тракия. Това написа зам.-председателят на ВМРО Искрен Веселинов във Фейсбук. И продължава: Не за пръв път турската държава претендира за някакви права върху тази общност, странно защо разглеждайки я като част от своето културно пространство на Балканите. Турският президент даже искал да посети въпросните райони на Западна Тракия в хода на посещението си в Гърция. Става дума за района на Ксанти, Гюмюрджина (Комотини) и Дедеагач (Александруполис), където в склоновете на Родопите до Бяло море живеят хора с български майчин език, известни като помаци, и всеки български турист в този райно добре знае това. Разбира се, днес духовната връзка на тези хора с България е почти прекъсната. А гръцката държава не показва с нищо да се вълнува от произхода на тези хора. Вместо това, тя – съзнателно или не – допуска турцизация. Явно това им изглежда по-безопасно в сравнение с историческата истина и възстановяването на историческата справедливост. За съжаление, южната ни съседка допуска изучаване на турски език в тези райони, в които местните хора не знаят и дума турски. ВМРО напомня, че внимателно следи и ще продължи да следи и занапред съдбата на това население. ВМРО от години се опитва да полага грижа за запазване на езиковите връзки от двете страни на родопската граница. Затова и днес напомняме, че България не трябва да остане безучастна, ако някой се опитва да пренаписва историята, да вменява на тези хора чуждо съзнание и да ги откъсва от българското културно землище.", "date": "2017.12.07", "title": "Зам.-шефът на ВМРО: Ердоган говори за съдбата на \"мюсюлманската общност\" в Тракия"}
