{"url": "https://www.24chasa.bg/novini/article/7070470", "text": "Таванът на пенсиите да отпадне напълно от началото на следващата година, а не само за новоотпуснатите пенсии. Това ще обсъжда социалната комисия на парламента с организации на пенсионери, социалния министър Бисер Петков и Националния осигурителен институт, съобщи председателят на комисията Хасан Адемов. Според сегашните текстове в Кодекса за социално осигуряване след 1 януари 2019 г. няма да има таван за новите пенсии, но за старите той само се увеличава от 910 на 1040 лв. Така около 30 000 пенсионери пак ще останат ограничени в максималния размер на пенсията си. Дискусията се организира, след като пролетта в комисията бе внесена петиция на пенсионерски организации, обясни Хасан Адемов. Депутатите не можели да вземат сами решение дали таванът да отпадне напълно. “В резултат на обсъждането обаче е възможно в бюджета за следващата година правителството да предложи промяна в Кодекса за социално осигуряване. Или това да бъде направено от народен представител”, коментира Адемов. Пълното отпадане на тавана на пенсиите вече бе подкрепено от осигурителни експерти като бившия социален министър Иван Нейков. Според него парите, нужни за плащане на реалните пенсии, били пренебрежимо малко.", "date": "2018.09.24", "title": "Обсъждат пълно премахване на тавана на пенсиите"}
{"url": "https://www.24chasa.bg/novini/article/7070514", "text": "Книга със статии на бившия премиер Симеон Сакскобургготски, писани между 2010 и 2016 г., озаглавена \"Една цел - България\", беше представена тази вечер в двореца \"Врана\", предава БТА. Пред присъстващите Сакскобургготски първо говори за актуалността на написаното в книгата, а след това изрази огорчението си от отношението към него. \"За съжаление, за мен тези дни атмосферата е извънредно тягостна и ме боли да го кажа - донякъде стига до момента да прелее чашата\", каза Сакскобургготски. Той сподели, че му е болно след решението на съда за двореца \"Врана\" и от \"това ожесточение, систематизирано преследване, като се има предвид, че в нашата страна всеки има право на собственост, още повече че това са наследствени имоти трето поколение\". \"Би било много грозно да ме принудят да напусна пак и да съм във второ изгнание и то една република, която е от ЕС и е демократична\", коментира Сакскобургготски по-късно пред журналисти и посочи, че това ще се отрази лошо на имиджа на България. Той отбеляза, че е възпитаван да служи, а не да се облагодетелства, не да консумира властта. Бих искал да намекна за хората, които ме мерят с един по-специален аршин, че моите предци са внасяли милиони, а днес в някои страни се вижда, че политиците изнасят немалко пари в други страни, каза Сакскобургготски. Председателят на ДПС Мустафа Карадайъ, който заедно с депутати от Движението, беше гост на събитието, коментира, че казусът трябва да се реши по един достоен начин. Въпросът за собствеността на имотите, отнети от държавата, вероятно стои в полето на законодателния орган, посочи той. Съпредседателят на НДСВ Станимир Илчев коментира, че \"комбинация от неграмотност, завист, алчност и парвенющина днес чука на вратата на този парк и на този дворец\". За книгата той посочи, че статиите в нея са написани в типичния за Симеон Сакскобургготски \"успокоен, сдържан стил, в който прозира една ненатрапчива, но многозначителна дълбочина\". Журналистката Красина Кръстева, която е написала единия предговор към книгата, посочи, че във всички тези статии я няма злобата на деня, а звучат благо и мъдро. Ако някой ги чете разбъркани, няма да познаете кога точно са писани, защото в тях винаги се призовава за трите \"Р\" - разум, работа, родолюбие, коментира тя. Автор на другия предговор е почетният председател на ДПС Ахмед Доган. Книгата със статии е издание на Алианса на либералите и демократите в Европа. На премиерата й присъстваха и евродепутатът Илхан Кючюк, настоящи депутати и бивши министри от НДСВ.", "date": "2018.09.24", "title": "Симеон Сакскобургготски: Би било много грозно да ме принудят да напусна пак"}
{"url": "https://www.24chasa.bg/novini/article/7070281", "text": "До края на годината инфлацията може да достигне по-високи стойности от предварително планираните 2,1%, прогнозират експертите на БНБ. Като причина те посочват по-високото от очакваното поскъпване на храните, задържането на цените на петрола на високи нива и по-висок ръст на административно регулираните цени. Тези три фактора могат да добавят 1,5 процентни пункта към досега очакваните стойности и да вдигнат инфлацията до над 3,6%, очакват от БНБ. Търговската война между САЩ и Китай и влиянието на Брекзит могат да забавят темповете на растеж на БВП с около 0,6%, смятат от БНБ. Тези външни фактори ще свият търсенето на български стоки и услуги. По-слабо от очакваното външно търсене ще доведе до понижаване на вътрешното търсене на кредити. Допълнителен риск от забавяне на кредитния растеж може да дойде от трудността при продажба на кредитни портфейли и отписването на необслужвани кредити, смятат още от БНБ. ", "date": "2018.09.24", "title": "БНБ чака по-висока инфлация от 2,1%"}
{"url": "https://www.24chasa.bg/novini/article/7070432", "text": "Дългове към държавата на стойност 55 227,16 лв. е опростил президентът Румен Радев за първите 6 месеца на годината. Това става ясно от отчет на Комисията по опрощаване на несъбираеми държавни вземания към държавния глава. Новите постъпили молби от физически и юридически лица за периода са общо 130. Комисията, начело на която е секретарят на президента по социални и здравни въпроси Гълъб Донев, е разгледала общо 93 преписки за около 8 млн. лв. От тях 68 са за държавни вземания. Одобрение за опрощаване на дълговете обаче е дадено само по 22 преписки. Най-много са случаите на опростени неправилно получени обезщетения за отглеждане на дете до 2 г. – 8 броя. Най-често става въпрос за жени, които или са записали детето си на ясла, без да уведомят НОИ, или са започнали работа след първата година на майчинството си, но не са го декларирали и така са продължили да вземат пълния размер на обезщетението си. От “Дондуков” 2 обаче не дават подробности за случаите заради защитата на личните данни. Сред преминалите ситото има и два случая за неправомерно получени пенсии – при единия не са покрити изискванията за стаж, а при другия става въпрос за добавка от починал съпруг. На шестима са опростени невнесени данъци за недвижими имоти. Обикновено това са възрастни хора или социално слаби без близки, които са в изключително затруднено материално положение и не могат по никакъв начин да покрият задълженията си. На двама са опростени дългове за неплатени данъци за МПС. Също на шестима са опростени невнесени здравни вноски. Има и случай на неправомерно получена сума за помощни средства и съоръжения – медицински изделия, която също е била опростена. Интересни случаи има и сред тези, които са получили отказ от президента. Отхвърлените преписки са 46 и са на обща стойност 7,5 млн. лева. Сред тях има искане за опрощаване на взета неправомерно добавка за пенсия от починал съпруг, тъй като след това е сключен нов граждански брак. Има отхвърлени случаи с присъдено обезщетение за неизползван платен годишен отпуск и за безработица. Три отказа са получили длъжници на ДДС. Не са одобрени искания за опрощаване на невнесени данъци за имоти на 8 души, и за МПС-та – на четирима. Комисията е разгледала и 25 преписки за недържавни вземания на обща стойност над 376 хиляди лева, но не е одобрила нито една от тях. Става въпрос за случаи на банкови кредити, неплатени сметки за използване на топлинна и еленергия, потребена студена вода, наеми за недвижими имоти на частна общинска собственост, такса битови отпадъци и др.", "date": "2018.09.24", "title": "Радев опростил 55 хил. лв. на майки, пенсионери и за данъци"}
{"url": "https://www.24chasa.bg/novini/article/7070474", "text": "  Българите пият средно по 12,7 л чист алкохол на година според данни, публикувани в последния доклад на Световната здравна организация (СЗО) за влиянието на спиртните напитки върху здравето. Българите се нареждат на едно от челните места сред всички държави в Европа. - Молдова (15,2 л), Литва (15 л), Чехия (14,4 л), Германия (13,4 л), Ирландия (13 л), Люксембург (13 л) и Латвия (12,9 л). Плътно след България се нареждат Румъния, Франция и Словения с по 12,6 л. Данните в доклада са за 2016 г. В Русия, където от години високата консумация на алкохол е смятана за национален проблем, годишно се изпиват по 11,7 л алкохол. В Полша средната консумация за 12 месеца е 11,6 л, а във Финландия - 10,7 л. Основното количество алкохол в България се пада на мъжете - по 21 л следно на човек, докато жените поглъщат по 4,9 л средно. 2,3% от българите имат алкохолна зависимост, а 6,9% страдат от заболявания, свързани с алкохола. 43% от пиещите българи предпочитат твърдия алкохол, 39% наблягат на бирата, а 17% са любители на виното. 33,4% от населението над 15 г. е имало отделни епизоди на тежко напиване. В световен план тревожните констатации на доклада са, че годишно от алкохол умират по 3 млн. души, като 2,3 млн. от тях са мъже. Казано иначе, спиртните напитки Това е повече от починалите от туберкулоза, СПИН или диабет, твърди СЗО. Пиенето носи вина за 13,5% от случаите на преждевременна смърт сред младите хора на възраст около 20 г.. 29% от свързаните с употреба на алкохол смъртни случаи са предизвикани от травми, 21% на болести на храносмилателната система, 19% на сърдечносъдови заболявания. ", "date": "2018.09.24", "title": "Последно броене! Българите пият по 12,7 л алкохол за 1 г., изпреварват руснаците"}
{"url": "https://www.24chasa.bg/novini/article/7070345", "text": "1,23 млрд. лв. са парите над пазарната цена на тока, които ще платят домакинствата и бизнесът за една година в полза на ВЕИ, американските тецове и тока на топлофикациите. Това става ясно от доклад на експертите на КЕВР за цените на тока и на таксата “задължения към обществото”. Най-много пари над прогнозната пазарна цена на тока ще отидат при възобновяемите енергийни източници - 796,69 млн. лв. 341,14 млн. лв. ще се доплащат на ТЕЦ “Ей и Ес Марица изток- 1”, а 207,17 млн. - на ТЕЦ “КонтурГлобал Марица-изток 3”. Топлофикациите, които имат високоефективно комбинирано производство на ток и топлинна енергия, ще получат 282,14 млн. лв., са изчислили експертите на Иван Иванов. Всичко това се формира като такса “задължения към обществото”, която струва по 36,75 лв. за всеки мегаватчас ток. Заради увеличаване на цената на газа от 1 октомври много от тези разходи трябва да се увеличат с 13,89%. За столичната топлофикация например процентът е 10,1, а за Пловдив - 28,6%. Въпреки това КЕВР не увеличава таксата “задължения към обществото”, защото тези разходи щели да се компенсират от поскъпналите емисии, пише в доклада.", "date": "2018.09.24", "title": "1,2 млрд. лева ни струва токът от ВЕИ, US централи и парното"}
{"url": "https://www.24chasa.bg/novini/article/7070551", "text": "\"С министъра на външните работи на Суадитска Арабия Адел Бин Ахмед Ал-Джубейр обсъдихме напредъка на двустранните ни отношения. Посещението на принц Мохамед Бин Салман Бин Абдулазиз Ал-Сауд се подготвя и когато имаме конкретни резултати, ще определим датата\". Това написа във фейсбук профила си премиерът Бойко Борисов. Той е в Ню Йорк, където днес участва в среща на ООН за борбата с наркотиците и проведе редица двустранни срещи, между които с президента на Египет, с премиера на Грузия, премиера на Канада и др. ", "date": "2018.09.24", "title": "Борисов се срещна с външния министър на Саудитска Арабия"}
{"url": "https://www.24chasa.bg/novini/article/7070357", "text": "ЕК ще посети България, за да ни помогне да подготвим 50% от отпадъците за рециклиране до 2020 г. Такава цел е заложена от комисията. Публикуван в понеделник от нея доклад сочи, че за страната ни и още 13 други членки на ЕС има риск да не успеят да се справят с изискването. В доклада се казва, че по време на визитата ЕК ще разговаря с националните, регионалните и местните власти, както и заинтересованите страни. ЕК ще продължи да оказва и техническа и финансова помощ. ", "date": "2018.09.24", "title": "ЕК идва на проверка заради боклука"}
{"url": "https://www.24chasa.bg/novini/article/7070455", "text": "      Ако ви звънне непознат и започне разговора с думите “Това домашен телефон ли е?”, веднага затворете - със сигурност са измамници. Репортерите на в. “24 часа” бяха налазени от мошеници, които позвъниха на редакционните телефони, но опитните колеги не се поддадоха и изслушаха и разпитаха бандитите, за да научат новостите в телефонните измами. Мошениците звънят на стационарни номера подред и разпитват първо дали е домашен, или служебен. Ако е служебен, веднага спират да си губят времето. Ако отговорите обаче, че е домашен, започват с опитите да разберат къде се намира адресът. Другият неописван още номер е, че ви карат да позвъните на номер 9112. Такъв телефон не съществува, но звучи като полицейски. Другата особеност е, че ви карат да наберете тези цифри, без да затваряте линията. След което вдига някой друг и макар връзката да не е прекъсвала, остава измамното чувство, че сте набрали спешен телефон.", "date": "2018.09.24", "title": "Пазете се, ако ви карат да звъните на тел. 9112 - измама е"}
{"url": "https://www.24chasa.bg/novini/article/7070487", "text": "Не само за президента Тръмп, но и за генералния секретар на ООН този форум е важен. Той би трябвало да цели едно нещо - тази зависимост, този бич да бъде изкоренен, да се бие здраво, не случайно ние сме съпредседатели, коментира пред журналисти в Ню Йорк премиерът Бойко Борисов днешния ден и проведената среща на ООН за борбата с наркотиците.  \"България по-твърда от сега не може да бъде. За смъртно наказание в Европа изобщо не може да се говори\", каза Борисов.  \"България тука е ценена много, не случайно и в борбата срещу контрабандата на цигари, ние сме на първите места по задържани трафиканти. Когато идвам в САЩ, срещам само приятели, заяви премиерът Борисов.  \"Аз не знам каква новина се очаква да се случи тук. Далеч съм от мисълта да се конкурирам с когото и да било, президентът Радев беше на срещата на върха на НАТО, догодина пак той ще бъде, така че аз не виждам какво трябва да се коментира тази тема\", коментира Борисов присъствието си в Ню Йорк. \"Трюдо ми благодари, че няма никакви проблеми с българите, които пътуват в Канада, с желание би дошъл в България, да стесним контактите\", каза Борисов за срещата си с премиера на Канада Джъстин Трюдо. ", "date": "2018.09.24", "title": "Борисов: Когато идвам в САЩ, срещам само приятели (Видео)"}
{"url": "https://www.24chasa.bg/novini/article/7070473", "text": "Армията вече няма достатъчно войници дори за провеждане на нормална подготовка. Този извод е записан в доклад на Министерството на отбраната за подготовката на военните за първите шест месеца на тази година. Към края на юни в армията имаше 8000 незаети места за войници, сержанти и офицери. Заради липсата на хора в армията военният министър Красимир Каракачанов предлага и въвеждането на доброволна казарма. Допълнителният проблем за нормалното провеждане на учения била липсата на изправно въоръжение, бойна техника и самолети, пише още в изводите на доклада. Въпреки това документът твърди, че се следвал планът за подготовка на въоръжените сили за годината. За половин година военните са изхарчили под 1/3 от бюджета си за подготовка. За цялата година са им отпуснати за учения 7,8 млн. лв., но до края на юни са оползотворени само 2,4 млн. лв. Военните пилоти са имали общо само 1950 часа тренировки във въздуха, става ясно от отчета на военното министерство. Още 155 летателни часа имат пилотите във военноморските сили. Военните моряци са изкарали за половин година средно по 15 дни обучение на море. С 19 учения на ниво рота или батальон и 26 полеви лагера пък се отчитат от Сухопътните войски. През първите шест месеца на годината военните са имали две операции за охрана на границата от мигранти. В първата са участвали 840 военни, които са осигурявали транспорт на граничните полицаи от техните бази до браздата и обратно. Във втората операция, която е била вече за истинска охрана на границата с патрули, са участвали 550 военни.", "date": "2018.09.24", "title": "Армията няма войници дори за учения"}
{"url": "https://www.24chasa.bg/novini/article/7070427", "text": "Над 650 млн. лв. са нужни на държавата, за да предостави месечни помощи на всички семейства с деца на възраст до 20 г. Това става ясно от писмен отговор на социалния министър Бисер Петков до депутати, които са го питали защо не бъде премахнат подоходният критерий за получаване на този вид социална помощ. Ако се премахне подоходният критерий, за да се изплатят детски на всички, ще са нужни над 650 млн. лв. За сравнение в момента за тази цел държавата е отпуснала 345, 866, 900 лв. общо за месечните помощи на деца, обяснява социалният министър в отговора си. В момента държавата предлага десет вида помощи на семейства с деца до 20 г., като само за четири от тях се гледа и критерият доход на родителите, обяснява Петков. За деца с един жив родител, сираци и такива с увреждания пък се предлагат друг вид помощи, които не зависят от дохода.", "date": "2018.09.24", "title": "Над 650 млн. лв. трябвали за детски"}
{"url": "https://www.24chasa.bg/novini/article/7070360", "text": "България е сред четирите държави в ЕС, в които измамите с ДДС са намалели с най-много - над 5% на годишна база, показва доклад на ЕК за 2016 г. Другите страни отличнички са Латвия, Кипър и Холандия. 150 млрд. евро годишно струва на ЕС укриването и източването на ДДС. Загубата е с 10,5 млрд. евро, или 12,3% по-малка спрямо 2015 г. Година по-рано спадът е бил с 13,2 на сто. ", "date": "2018.09.24", "title": "Брюксел: ДДС измамите в България намаляват"}
{"url": "https://www.24chasa.bg/novini/article/7069288", "text": "Секунди преди да бъде убита, 11-годишната Никол успяла да позвъни на майка си. Обаждането обаче било твърде кратко и без отговор, разкриха за първи път пред “24 часа” източници от разследването. По това обаждане е фиксирано времето на убийството. Позвъняването от телефона на Никол към майка ѝ е в 17,10 ч. След това връзката с четвъртокласничката прекъсва. Отказана целувка се оказва фатална за малката Никол Йончева от Бургас. Тя бе убита на 20 август, м.г., тялото ѝ е открито същата вечер в асансьора на вх. “Б” в бл. 108, в кв. “Меден рудник”. Детето било с прерязано гърло Патоанатоми установяват, че острието е срязало сънната артерия на момичето, издъхнало в адски мъки от остра кръвозагуба. 13 месеца по-късно Бургаският окръжен съд осъди за жестокото престъпление осмокласника с лека умствена изостаналост Иван Иванов. На 20 септември съдия Стефан Стойков прочете присъдата, определена единодушно от съдийския състав - 8 г. затвор при първоначален общ режим и 150 000 лв. кръвнина за майката на убитото дете Мими Ставрева. Наблюдаващият прокурор Ангел Ангелов пледира за 7 г. затвор при максимално наказание от 10 г., тъй като подсъдимият е бил непълнолетен по време на убийството. Съдът обаче счете, че заради обществената опасност наказанието трябва да е завишено. Присъдата не е окончателна, тя може да бъде обжалвана пред Апелативния съд. Тезата на защитата, че Иван е дете с умствена изостаналост и не е разбирал смисъла и значението на действията си, бе оборена от експертите. Съдебнопсихиатрична експертиза доказа, че осмокласникът е бил вменяем по време на деянието, а тестове показали доста висок коефициент на интелигентност. В училище с момчето работели ресурсни учители, които му помагали в усвояването на материала. В клас обаче той не е имал никакви прояви, които да подскажат, че е способен на опасна агресия. “Има известна степен на намален умствен капацитет, но според вещите лица и според начина, по който момчето живее и борави с техника, не става въпрос за сериозно изоставане. Напротив, коефициентът му на интелигентност е 82. Той е с гранична стойност, не е в тежка фаза на умствена изостаналост”, коментира съдия Стойков. Според магистрата у Иван липсвала онази ценностна база, свързана с живота на човека. “За него няма такава сигурна ценност, така е възпитан. Искал е да накаже момичето Спирачката, която трябва да я има в душата му, я няма. Лесно реагира. Но в този случай не става дума само за конкретната причина, че му е отказана близост. Една голяма част от разсъжденията му са резултат от изкривената представа на обществото за това как трябва да се развиват децата ни”, коментира съдия Стойков. Осмокласникът Иван и четвъртокласничката Никол се запознават в социалните мрежи. Активно общуват във фейсбук, където момичето има над 2000 приятелства. На живо се виждат два пъти - в началото на август и в деня на убийството. На 20 август убиецът и жертвата се срещат на площад “Тройката” и се отправят нагоре по ул. “Александровска” към Централната спирка до Бургаския свободен университет. Общински охранителни камери са запечатали как двамата се качват в автобус за “Меден рудник”, където живее Иван. Семейството му има апартамент в блок на около 5 минути от панелката, в която е убита Никол. Според първоначалната версия двамата искали да пушат наргиле, затова решили да се качат на покрива на блока. Малко след 17 ч Никол и Иван влезли в асансьора. Внезапно младежът се опитал да прегърне и целуне Никол, но тя се отдръпнала Уплашено, момичето опитало да обясни, че си има приятел, и че не иска да има нищо общо с Иван, защото той е много по-голям от нея. Точно в този момент Никол набрала номера на майка си, но повикването трае едва няколко секунди. Ядосан и същевременно обиден, Иван извадил кухненски нож с 20-сантиметрово острие от джоба на панталона си и го забил във врата ѝ. Докато бягал по стълбите, изхвърлил ножа на една от площадките между етажите. Окървавената кабина с мъртвото момиче останала горе. Около 17,30 ч дете от третия етаж извикало асансьора. Писъците му оглушили входа, когато отворило вратата. Преди да изостави смъртно ранената Никол 15-годишният Иван взел телефона и раницата ѝ. Апаратът бил с парола и в опитите си да го отключи, за да изтрие разговорите помежду им, набрал телефона на Никол от своя телефон. Това е станало в 17,14 ч - само 3-4 минути след убийството, установява една от техническите експертизи. Понеже не успял да счупи телефона, го хвърлил в контейнер близо до бл. 108. По време на разследването Иван посочва точното място и апаратът е открит там. След като заклал Никол, си купил снакс и поиграл на криеница с по-малките деца от квартала, с които обичайно общувал. Той избягвал контакти с тези на неговата възраст и по-големи, защото го биели, твърдят родителите му. Иван е арестуван часове след убийството и прави частични самопризнания. Обяснява, че искал само да “бодне” Никол, за да я накаже. Левичарят замахнал и нанесъл само един удар в дясната част на шията на момичето, но той се оказал фатален. По време на досъдебното производство Иван отговаря само с “да” и “не” на въпросите, без да признава за убийството. Едва в съдебната фаза на разследането той започнал да обяснява, че извършителят е непознат по-голям младеж, който влязъл в асансьора на 6-ия етаж. В кабината непознатият хванал ръката на Иван, пъхнал нож в нея и замахнал към Никол. Въпреки абсурдното звучене тази версия също е проверявана, но не е открита никаква следа  . Когато съдебният процес, който се гледа при закрити врата, приключва и на подсъдимия е дадена последна дума, Иван казва “Съжалявам” и допълва, че повече няма да прави така, разкриват източници на “24 часа”. Пред родителите си момчето продължава да отрича за убийството. От юни преместили Иван в Бойчиновци и оттогава редовно плачел по телефона на майка си, че го бият и тормозят психически. “Синът ми никога няма да тръгне с нож, той е бил на разходка. Няма причина да убива. Това за ревността... няма такива неща. Дай му работа, всичката ще я свърши. Една камара камъни да го накараш да премести, ще го направи. В училище не беше добър ученик, но никога не е бил агресивен”, сподели баща му Димитър Иванов. Майката Донка допълва: “Вярвам, че не е той. Никога не ме е лъгал, за всяко нещо е споделял. Някой по-голям е истинският убиец. Моят син от биология не разбира, нито знае къде са тези артерии, нито може сам с ножа да отреже нещо. За Никол ми каза само, че не я е познавал, а се срещнали в центъра и тя го накарала да го заведе до този блок.” Донка не се е срещала с майката на Никол. За първи път двете се видяха в съда. “Каквато и присъда да му дадат, тя ще е малка. За мен трябва да е до живот. Убил я, защото се издразнил?! Това не може да е оправдание за такова престъпление”, казва Мими Ставрева, майката на жертвата. Ден след убийството бащата на Никол - Любомир Йончев, пристигна от Лондон, където живее от няколко години. Пред “24 часа” той споделя, че в 16,18 ч на 20 август ѝ праща съобщение по мобилен чат. Вижда, че детето го е прочело, но не отговаря, което било абсолютно необичайно. “Имахме планове, Никол искаше да отидем в Дубай. Бяхме решили всяко лято да пътуваме. Само ако знаех, че това лято ще ни е последно. Бях готов да легна до нея в гробищата. Лежах и я прегръщах. Тя беше толкова студена, исках да я стопля”, казва в разтърсваща изповед пред “24 часа” бащата ден след погребението на Никол. “Беше направено и невъзможното, за да се изследва обстоятелство за трети човек. Иван е разказал това и по време на психиатрично-психологическото изследване. Самите вещи лица го изключват като вероятност, но го отразяват като негова позиция”, каза пред “24 часа” набюдаващият прокурор Ангел Ангелов от Бургаската окръжна прокуратура. “ В първия момент той е разказал и на свидетели, и като обвиняем версията, върху която почива обвинителният акт. Безспорно се доказа от всички други доказателства, че са били двамата с Никол в асансьора, той е посегнал да я прегърне или да я целуне, но тя го е отблъснала”, каза още прокурор Ангелов. Той определя версията на Иван за трети човек като защитна реакция. “Нормално е като всяко дете с такава психика да търси някакво оправдание. Измислил е това, но в делото няма никакви доказателства. Изключително внимателно е разследвано в тази посока. Делата, при които извършителите са непълнолетни, са особени. Те се разследват от специално подготвени хора, събира се много голям обем доказателствен материал относно личностната характеристика на подсъдимия, в случая на Иван, както и на родителите му. Жалкото е, че изобщо има такова дело”, коментира прокурор Ангелов. Зам. апелативният прокурор на Бургас Йовита Григорова допълва, че дела, при които подсъдимите са непълнолетни, се работят приоритетно и заради спецификата, и заради широкия обществен отзвук.", "date": "2018.09.24", "title": "Секунди преди да бъде  убита в асансьора,  Никол опитала да се обади на майка си"}
{"url": "https://www.24chasa.bg/novini/article/7070421", "text": "Западните Балкани се намират в сърцето на Европа и този регион е особено важен за противодействието на трафика на мигранти, организираната престъпност и тероризма. Затова е важно да държим тясно сътрудничество с тези страни и да ги приобщим към нашите общи ценности. Това ще спомогне да не позволим политически и ценностен вакуум в региона. Това заяви председателят на Комисията по вътрешна сигурност и обществен ред и председател на ПГ на ГЕРБ Цветан Цветанов по време дебатите по Многогодишното планиране на Европол за 2019-2021 г. в рамките на заседанието на Съвместната група за парламентарен контрол на Европол, съобщиха от пресцентъра на ГЕРБ.  Събитието се проведе в Европейския парламент в Брюксел, като в състава на водената от Цветанов българска делегация влизат още председателят на Комисията за контрол над службите за сигурност Димитър Лазаров и Филип Попов, също член на Комисията. По време на своето изказване Цветанов изрази мнение, че приобщаването на Западните Балкани към ЕС е най-естественият и правилен път. „Това може да се случи именно чрез присъствие, комуникация и взаимно полезни практически стъпки, които да носят видими ползи за тези държави и сигурността на техните граждани“, обясни той. В тази връзка председателят на Комисията по вътрешна сигурност и обществен ред приветства заявения ангажимент на Европол да продължи да развива приоритетно сътрудничеството с региона на Западните Балкани, с които вече има сключени редица оперативни споразумения. „Радостен съм от заявката на Европол, че ще продължи да подкрепя и регионалните инициативи в Западните Балкани“, сподели той. Цветан Цветанов подчерта, че е важно Агенцията да отчита ролята на сътрудничеството с Турция в контекста на миграционната и бежанска криза. Във връзка с Програмния документ на Европол за 2019-2021 г., Цветанов изрази мнение, че той представя една добре обоснована стратегическата визия за развитието на организацията. Той подчерта обаче необходимостта от осигуряване на достатъчен финансов ресурс за доброто функциониране на Агенцията. В края на своето изказване председателят на Комисията по вътрешна сигурност и обществен ред повдигна въпроса дали Европол има план за действие и какви са вариантите за оперативно сътрудничество с Великобритания след Брекзит. „Макар и този въпрос да не е залегнал в Програмния документ, той е от стратегическо значение, защото в общ интерес е да не се стигне до осезаема загуба на оперативни способности след излизането на Великобритания от ЕС“, коментира Цветанов.", "date": "2018.09.24", "title": "Цветанов: Приобщаването на Западните Балкани към ЕС е най-правилният път"}
{"url": "https://www.24chasa.bg/novini/article/7070423", "text": "Турските власти заловиха днес на турско-гръцката граница роднина на лидера на Кюрдската работническа партия (ПКК) Абдуллах Йоджалан, съобщи турската телевизия НТВ. Двадесет и осемгодишният мъж с инициали Х. Й. е бил задържан от войници и жандармеристи в окръг Одрин при опит да премине границата с Гърция. Смята се, че задържаният е член на въоръжена терористична групировка. Той е роднина на намиращия се в затвора лидер на ПКК Абдуллах Йоджалан, предава БТА.  ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2018.09.24", "title": "Заловиха роднина на Абдуллах Йоджалан на турско-гръцката граница"}
{"url": "https://www.24chasa.bg/novini/article/7070289", "text": "Цялата фасада на мола в Благоевград падна от силния вятър преди минути. Сградата е бившият градски универсален магазин, който преди няколко години бе основно ремонтиран и превърнат в мол. Към мястото пътуват линейки. Наблизо е имало много хора, но не се знае дали има пострадали. ", "date": "2018.09.24", "title": "Паника в центъра на Благоевград! Падна фасадата на мола (Снимки)"}
{"url": "https://www.24chasa.bg/novini/article/7070333", "text": "България е един от най-активните поддръжници на европейската и евроатлантическата перспектива на Грузия, като ще продължим да оказваме последователна подкрепа на Грузия в процеса на политическо асоцииране и икономическа интеграция с Европейския съюз. С тези думи българският министър-председател Бойко Борисов се обърна към премиера на Република Грузия Мамука Бахтадзе. Двамата проведоха двустранна среща в Ню Йорк, където водената от премиера Борисов българска делегация ще участва в 73-ата сесия на Общото събрание на Организацията на обединените нации. Това съобщиха от пресслужбата на кабинета.  В контекста на декларираната подкрепа от страна на България за европейската и евроатлантическата перспектива на Грузия, премиерът Борисов отбеляза, че нашата страна оценява много високо и съвместната работа на Грузия с ЕС за гарантирането на сигурността в Черноморския регион. „Потвърждаваме своя интерес за по-нататъшно интензивно сътрудничество с Грузия в областта на отбраната, както по двустранна линия, така и по линия на реализирането на Съдържателния пакет НАТО-Грузия“, подчерта българският министър-председател. Пред своя грузински колега, премиерът Бойко Борисов изрази своето удовлетворение от отличните двустранни отношения между двете държави, като подчерта, че Грузия е сред основните външнополитически партньори на България в региона на Черно море и Южен Кавказ. „Икономическите връзки между двете страни през последните години се характеризират с високи нива на стокообмен, но също така съществува и нереализиран икономически потенциал. За нас изпълнението на Споразумението на Грузия с ЕС за задълбочена и всеобхватна зона за свободна търговия (СЗВЗСТ) е нова рамка и възможност за развитие на експортния потенциал на двете страни“, посочи Бойко Борисов. В рамките на срещата министър-председателят Борисов съобщи, че България проявява интерес към задълбочаването на сътрудничеството в контекста на инфраструктурната свързаност между Европа и Азия, особено в изпълнението на проекти от общ интерес в областта на енергетиката и транспорта. „Българските компании имат интерес и биха могли успешно да участват в изпълнението на отделни дейности по приоритетни за Грузия проекти“, обяви Борисов. По думите на премиера Бойко Борисов растящото значение на Грузия и България за развитието на транзитните транспортни коридори между Азия и Европа обуславя приоритетната позиция на сектор „Транспорт“ в двустранното сътрудничество. „Българското правителство има интерес за развитието на морските превози между двете страни. Ще продължим да участваме активно в консултациите по създаването на нов мултимодален транспортен коридор „Персийски залив-Черно море” от Иран до България и Гърция, както и по развитието на Транскаспийския международен транспортен маршрут – през Варна и Бургас към Грузия, Азербайджан, Казахстан и Китай, или т. нар. „Нов път на коприната“.“, подчерта той. Министър-председателят Бойко Борисов отбеляза, че Грузия е стратегически партньор на ЕС по отношение на повишаването на сигурността на енергийните доставки, диверсификацията на маршрутите и източниците на доставки на газ за Европа и България. „България има силен интерес от изграждането на Южния газов коридор“, категоричен бе Борисов.", "date": "2018.09.24", "title": "Борисов: България има силен интерес от изграждането на Южния газов коридор (Снимки)"}
{"url": "https://www.24chasa.bg/novini/article/7070358", "text": "Германският канцлер Ангела Меркел няма да посети официалния банкет, който ще организира германският президент Франк-Валтер Щайнмайер по случай посещението в Германия на турския президент Реджеп Тайип Ердоган, съобщи сп. \"Шпигел\", като се позовава на германски правителствен източник. Изданието отбелязва, че германското президентство винаги изпраща на канцлера покани за подобни мероприятия. За последен път Меркел е била на държавен банкет в президентския дворец Белвю по време на официалното посещение на кралица Елизабет Втора през 2015 г., посочва ТАСС. По време на посещението на Ердоган в Германия (от 27 до 29 септември) се предвиждат разговори с канцлера Меркел, предава БТА. Посещението ще бъде осъществено на фона на влошените отношения между Анкара и Берлин.", "date": "2018.09.24", "title": "\"Шпигел\": Меркел няма да посети банкета по повод визитата на Ердоган в Германия"}
{"url": "https://www.24chasa.bg/novini/article/7070381", "text": "Стотици благоевградчани бяха на косъм от смъртта при  . Заради силния вятър се откърти цялата облицовка и падна на площада пред входа на големия магазин.  По това време много деца си играели отпред, други пък са седяли в кафето до централния вход, но за щастие никой не е пострадал. Целият площад е отцепен от полиция. На място има и авариен спасителен екип на пожарната.  \"Чухме някакво пропукване и докато погледнем нагоре, всичко се срути зад гърба ни\", казаха компания младежи. На място пристигна и областният управител Бисер Михайлов, за да координира акцията по обезопасяване на района. ", "date": "2018.09.24", "title": "Стотици на косъм от смъртта в центъра на Благоевград (Снимки)"}
{"url": "https://www.24chasa.bg/novini/article/7070394", "text": "Шведският парламент ще гласува утре вот на доверие на премиера Стефан Льовен след изборите от 9 септември, предадоха ТАСС и Ройтерс. По закон вотът трябва да се състои в срок от две седмици след първото заседание на новия законодателен орган, което се проведе днес. Новоизбраният председател на парламента Андреас Норлен съобщи, че на заседание на председателите на парламентарните групи е било решено вотът на доверие да се състои утре в 09. 30 ч. (10.30 ч. българско време), предава БТА. На изборите в Швеция на 9 септември левоцентристкият блок на Льовен получи 144 места, а десноцентристкият Алианс - 143, в 349-местния парламент. За сваляне на Льовен Алиансът се нуждае от подкрепата на националистическата антиимигрантска партия \"Шведски демократи\", която има 62 депутати.", "date": "2018.09.24", "title": "Шведският парламент ще гласува утре вот на доверие на премиера Стефан Льовен"}
{"url": "https://www.24chasa.bg/novini/article/7070395", "text": "\"Предприети са всички мерки за безопасност на хората и сега ще разширим зоната, защото вятърът продължава\", каза областният управител на Благоевград Бисер Михайлов, който пристигна на мястото в центъра,  .  Той увери, че е обходен целият магазин, всички хора са изведени и няма никой пострадал. Електричеството е спряно. \"Няма да започне разчистване на отломките, докато не спре вятърът\", увери Михайлов.  На място има линейка и пожарна. Очакват се още полицейски сили. Уведомен е собственикът, който пътува към града. Падналата фасада е ламаринена и тежи много. За щастие обаче плоскостите са вързани с въжета и не са успели да се разлетят по-надалеч. ", "date": "2018.09.24", "title": "Областният управител на Благоевград: Разширяваме зоната на безопасност около мола"}
{"url": "https://www.24chasa.bg/novini/article/7070415", "text": "Президентът на САЩ Доналд Тръмп обеща днес да се срещне отново със севернокорейския лидер Ким Чен Ун \"доста скоро\", предадоха световните агенции. Историческата първа среща между Тръмп и Ким се проведе на 12 юни в Сингапур. Дотогава американски президент и севернокорейски лидер не се бяха срещали. \"Имам усещането, че ще имаме втора среща на върха доста скоро\", заяви днес Тръмп в кулоарите на 73-ата годишна сесия на Общото събрание на ООН в Ню Йорк. Той похвали \"огромния напредък\", постигнат според него по въпроса за закриването на севернокорейската ядрена програма, предаде БТА. По-късно днес американският президент ще се срещне в Ню Йорк с южнокорейския си колега Мун Дже Ин, отбелязва ДПА. Очаква се Мун да запознае Тръмп с най-новото предложение на Северна Корея да се откаже от ядрената си програма. Южнокорейският президент посети Северна Корея от 18 до 20 септември. Според Мун Ким му е казал, че иска нова среща с Тръмп. Засега не са известни конкретни подробности кога и как Северна Корея ще закрие ядрената си програма, отбелязва ДПА.", "date": "2018.09.24", "title": "Доналд Тръмп обеща да се срещне отново с Ким Чен Ун \"доста скоро\""}
{"url": "https://www.24chasa.bg/novini/article/7070431", "text": "Генералният секретар на ООН Антониу Гутериш призова страните по света да надграждат наследството на Нелсън Мандела. Той заяви това на среща на върха за мир по случай 100-годишнината от рождението на \"иконата\" на борбата срещу бившия режим на апартейд в Република Южна Афика, която се проведе днес в централата на ООН, предаде ДПА. Нелсън Мандела е лежал 27 години в затвора за борбата си срещу расисткото правителство в РЮА. Срещата на върха за мир отбеляза и 70-годишнината на Всеобщата декларация за правата на човека, предава БТА.  РЮА откри статуя на Мандела в централата на ООН в Ню Йорк по повод срещата на върха. \"Днес си спомняме за един мъдър и достоен човек, който неуморно работеше за мир и достойнство за хората навсякъде. Това е целта на нашата организация, а като лидери това е нашата отговорност\", каза Гутериш. \"Нека се ангажираме да надграждаме наследството, за да могат всички хора навсякъде да се радват на мир, благоденствие и устойчиво развитие\", добави той.", "date": "2018.09.24", "title": "Гутериш за Нелсън Мандела: Днес си спомняме за един мъдър и достоен човек"}
{"url": "https://www.24chasa.bg/novini/article/7069369", "text": "До 2023 година в България ще има скоростни влакове. Дотогава трябва да са готови няколко от най-големите проекти за модернизация на железопътната инфраструктура. Това съобщи генералният директор на Национална компания “Железопътна инфраструктура” Красимир Папукчийски, който бе на най-голямото изложение за жп техника в света в Берлин. Само за модернизация на железните пътища у нас в следващите години лева. Повечето от най-важните проекти вече са в подготовка и затова на панаира “Инотранс” в Берлин от България имаше близо 100 посетители, включително и генералните директори на НКЖИ и БДЖ. “Тук съм, за да видим иновациите на фирмите, които са първенци в областта на железопътната инфраструктура, жп стрелки и контрол по състоянието на железен път, както и механизация на поддръжка на железопътната инфраструктура”, обясни пред “24 часа” Папукчийски. “Знаете, че този панаир се провежда на две години. От предното ми посещение забелязвам тенденция за много сериозно развитие в посока диагностиката и контрола на железопътната инфраструктура във водещи жп администрации като “Дойче бан”, френските и австрийските железници. Нас ни интересува механизацията, свързана с текущата поддръжка на железния път, и оптимизацията на ремонтите, за да намалим времето, в което ще се извършват тези ремонти”, посочи още директорът. Един от първите проекти, който трябва да премине към изпълнение, е До края на годината ще стане ясно кой е спечелил държавната поръчка за нея и ще се сключи договорът. Проектът е за около 250 милиона лева и предвижда модернизация на отсечката София-Волуяк, което включва двете големи гари София и Волуяк и изграждане на нова гара Обеля. Предвидено е тя да има топла връзка с метрото, за да има бърз и удобен транспорт за хората, пътуващи към София от Драгоман и околността, каза Папукчийски. Голям интерес има към модернизацията на жп линията Пловдив - Бургас, най-вече към изграждане на нови маршрутно-компютърни централизации и впоследствие “Това е бъдещето, защото нивото на сигурност на новите компютърни маршрутни централизации е по-голямо и ще доведе до намаляване на експлоатационния гаров персонал. Вече от няколко месеца в изградения участък между Пловдив и Свиленград имаме три гари, в които нямаме персонал, изцяло видеонаблюдение и диспечерско управление на тези гари. Тенденцията е до средата на следващата година да имаме поне още три гари без персонал и до края на годината да финализираме участъка Пловдив-Свиленград. Ще останат 4 гари с персонал от общо 11 гари в този участък, каза директорът. на един от сериозните проблеми в България - липсата на кадри. “Освен че няма хора, младите също не проявяват интерес към професията, така че преминаването към автоматизация е единственият адекватен отговор. Тя повишава много и сигурността на транспорта”, смята Папукчийски. Сигурността на жп транспорта е сред приоритетите, особено след тежките катастрофи в близкото минало. “Мога да кажа, че последните две години заложихме и ние много сериозно върху мониторинга и подобряването на състоянието на железопътната инфраструктура. Мониторингът определя местата, на които е необходимо да се вземат по-сериозни мерки за подобряване на състоянието, и затова акцентираме върху него. Автоматизацията намалява риска от човешка грешка. Хората, които досега са обръщали стрелките и са подготвяли маршрутите, вече са заместени от компютри, това го прави централизацията, която има сериозно ниво на сигурност и рискът от човешка грешка е минимизиран до нула”, обясни шефът на НКЖИ. Фирмите, които проявяват интерес към модернизацията на гари и жп инфраструктура, са “Талес”, “Бомбардие”, “Ансалдо”, “АЖД Прага”. “Това са големите фирми на пазара за сигнализации и телекомуникации. Това, което предлагат, е много добро за изграждане на компютърна централизация”, каза още той. Папукчийски посочи и че така че при изградена жп структура, позволяваща 160 км в час, машините по нея да са в състояние да я използват. Очаква се до 2023 година това да е факт и отсечката София-Бургас да се взема за 3 часа и половина или 3 часа и 45 минути, ако превозвачът намали броя на гарите по пътя и те са само в Пазарджик, Пловдив, Стара Загора, Карнобат, Бургас. Предстои да започне модернизацията и на най-тежкия участък - Елин Пелин - Костенец и Костенец - Септември, които са финансирани по две оперативни програми. “Амбицията ни е линията от сръбската до турската граница да се довърши с отсечката Волуяк - Драгоман - сръбска граница. В момента сме обявили процедура за избор на изпълнител за проектиране на участъка Радомир-македонска граница, имаме където също ще има скорост 160 км в час. “Горна баня” ще се свърже с метрото”, обясни още Папукчийски. Шест са кандидатите за модернизацията на жп линията Септември-Костенец, чиято прогнозна цена е 350 млн. лв., идващи основно от финансиране по Механизма за свързване на Европа. Участниците са: - Обединение ДЗЗД “Железници Костенец – Септември” - Консорциум “Булрейл 2019” - “Терна” АД - ДЗЗД “Жп Костенец – Септември” - “Интоса КС” ДЗЗД - ДЗЗД “Костенец – Септември 2018”. като “Трейс холдинг”, “Главболгарстрой”, “Автомагистрали Черно море”, а сред чуждестранните участници има португалски, испански и гръцки фирми. Модернизацията на тази точка бе свързана с многократното блокиране на тръжните процедури от току-що създадена фирма. В крайна сметка офертите бяха отворени, след като на 10 юли ВАС даде зелена светлина на проекта. Отсечките Елин Пелин - Костенец и Костенец - Септември предизвикаха огромен интерес сред български и чужди фирми. Участъкът Костенец - Септември е на стойност 1,024 млрд. лева и предвижда модернизация на двупътна жп линия, осигуряваща скорост от 160 км/ч за пътни и 120 км/ч за товарни влакове, монтаж на нова контактна мрежа, реконструкция на съществуваща тягова подстанция Белово, изграждане на 23 моста с обща дължина 2,401 км. Ще бъде изградена нова жп гара Костенец и реконструирана жп гара Белово. Ще бъдат изградени 3 железопътни тунела за двойна жп линия с обща дължина 4,568 км. Времето за изпълнение на ремонта е 5 години. Новосъздадена фирма “Рос бг” е блокирала с жалби общо пет големи държавни поръчки. Три са на НКЖИ, а две на община Велинград за строителство на пътища. Фирмата е създадена на 16 януари тази година с капитал от 1000 лева. Собственост е на радиожурналистката от Хасково Росица Александрова Кирева, а като адрес е посочен панелен апартамент в бургаския квартал “Меден рудник”. Росица Кирева претендира да получи от оперативните програми обществена поръчка за модернизацията на жп линията Пловдив - Бургас и сумата от 194 млн. лева. Тя е главен редактор на регионалната радиостанция на “Дарик” в Хасково. 39-годишната дама е едноличен собственик на дружеството, което участва в една от най-големите обществени поръчки в България. Родена е, живее и работи в Хасково. Не е известно някога да се е занимавала с друго освен с журналистика, както и да има инженерно или икономическо образование. Жалбите по поръчките на НКЖИ бяха отхвърлени. ", "date": "2018.09.24", "title": "След 4 г. - за 3 часа и половина с влак от София до Бургас"}
{"url": "https://www.24chasa.bg/novini/article/7070460", "text": "Египет е най-значителният търговско-икономически партньор на България сред държавите от Близкия изток и Африка, като нивата на този търговски стокообмен продължават да се развиват възходящо. Това заяви българският министър-председател Бойко Борисов по време на срещата си с президента на Република Египет Абдел Фатах Ас Сиси. Разговорът между двамата се състоя в Ню Йорк, където водената от премиера Борисов българска делегация предстои да вземе участие в 73-ата сесия на Общото събрание на Организацията на обединените нации, съобщиха от пресслужбата на кабинета.  В рамките на срещата министър-председателят Борисов декларира интереса на България за сътрудничество с Египет в областта на енергетиката. „Разглеждаме Египет като потенциален доставчик на природен газ и имаме интерес да се включим в газовия проект между Египет, Гърция и Кипър“, съобщи Борисов. Той подчерта, че освен в енергетиката, България е готова да развива пълноценни и взаимно изгодни отношения с Египет във всички останали области от взаимен интерес – икономика, земеделие, сигурност, туризъм, култура, образование и други. „България разглежда Египет като държава с ключова роля за постигането на стабилност в региона на Близкия изток и Африка“, заяви Бойко Борисов пред президента на Египет, като подчерта готовността на България за активно сътрудничество с Египет в борбата с тероризма, трансграничната престъпност и радикализацията на всички нива. „Борбата срещу тези явления е обща кауза за нашите две страни. Ето защо е необходимо задълбочаване на търговските връзки във военната и военнотехническата област“, посочи българският премиер. Министър-председателят Борисов увери египетския президент Абдел Фатах Ас Сиси, че българско правителство се стреми да поддържа интензивен политически диалог на всички нива с традиционните ни партньори в Близкия изток и Северна Африка. Като доказателство за тези свои думи българският премиер изтъкна редицата визити на най-високо равнище със Саудитска Арабия, Кувейт, Катар, ОАЕ, Израел, Алжир, Судан и Мароко.", "date": "2018.09.24", "title": "Борисов в Ню Йорк: Разглеждаме Египет като потенциален доставчик на природен газ"}
{"url": "https://www.24chasa.bg/novini/article/7070468", "text": "Заминаването от Русия на гръцкия посланик Андреас Фриганас, което се планираше за края на септември, се отлага, съобщи дипломатически източник, цитиран от ТАСС. През август Гърция обяви, че отзовава посланика си в Москва Андреас Фриганас и ще го замени с нов. Отлага се заминаването на гръцкия посланик Андреас Фриганас, което се планираше за края на септември. Сроковете за заминаването засега не са определени. Това може да стане до края на годината, посочи дипломатическият източник пред ТАСС. По данни на източника причина за забавянето е фактът, че все още не е намерен заместник на дипломата, предава БТА.  Отношенията между Русия и Гърция се обтегнаха, след като това лято Атина изгони двама руски дипломати и забрани на други двама да влязат в страната заради опит да подкупят официални лица и да предизвикат демонстрации срещу споразумението с Македония, което проправя пътя към членство в НАТО на бившата югославска република.", "date": "2018.09.24", "title": "Отлага се заминаването на гръцкия посланик Андреас Фриганас от Русия"}
{"url": "https://www.24chasa.bg/novini/article/7070312", "text": "Българският премиер Бойко Борисов за първи път се срещна и ръкува с американския президент Доналд Тръмп на срещата на високо равнище “Глобален призив за действие за справяне с проблема с наркотиците”. Срещата бе организирана от американския президент, а България и още 30-ина държави бяха съдомакини. На конференцията, уважена и от генералния секретар на ООН Антонио Гутериш, Тръмп представи своя програма за борба с наркотиците, която според публикации в “Ню Йорк Таймс” ще бъде подкрепена от 129 държави. Срещата за наркотиците е извън официалната програма на 73-ата сесия на ООН, на която Борисов води българската делегация. Всяка страна, подкрепяща инициативата на Доналд Тръмп, поема ангажимент за спиране на производството и трафика на незаконните наркотични вещества, съобщиха от българската правителствена пресслужба. Другите точки на американския план предвиждат приемането на стратегия за намаляване на употребата на наркотици чрез образование, кампании и превенция. Трябва да бъдат разширени и възможностите за лечение на наркозависимите и укрепване на международното сътрудничество в съдебния и правоприлагащия сектор. Инициативата на Тръмп засега е извън ООН и американски политици я приемат като част от неговата политика “Америка първа”. Тя се подкрепя от държави с коренно различна политика по отношение на наркотиците - от прилагащата смъртно наказание Саудитска Арабия до разрешаващата употребата на леки наркотици Португалия. Късно снощи Бойко Борисов бе поканен и на традиционната вечеря, която американският президент дава преди началото на всяка сесия на ООН в Ню Йорк. Вчера той участва и в среща на върха за мира. Борисов ще изнесе и реч пред сесията на ООН. В нея той възнамерява да обърне внимание към процесите на Западните Балкани и нуждата от подкрепа за страните от региона, за да се присъединят към Европейския съюз. Тази тема, която бе основна за българското председателство на Съвета на ЕС, стана и причина Бойко Борисов да оглави българската делегация за сесията на ООН, след като от 2010 г. насам начело на тези делегации винаги бе президентът. ", "date": "2018.09.24", "title": "Борисов се ръкува с Тръмп, включва се в кампанията срещу наркотиците (Обзор)"}
{"url": "https://www.24chasa.bg/novini/article/7070259", "text": "Италианското правителство прие указ за затягане на законодателството, регулиращо приема на мигранти и бежанци, който бе предложен от вицепремиера и министър на вътрешните работи Матео Салвини. Това съобщи днес самият Салвини, цитиран от ТАСС и Франс прес. \"Това е стъпка напред, която ще направи Италия по-сигурна страна\", написа той на страницата си във Фейсбук, предаде БТА.  По думите на Салвини мярката ще помогне за по-ефикасна борба с \"мафиотите и трафикантите, за намаляване на разходите за раздутата имиграция, за по-бързо експулсиране на престъпниците и фалшивите кандидати за убежище, за отнемане на гражданството на терористите, за даване на повече правомощия на силите на реда\". Според италианското вътрешно министерство указът увеличава от 90 на 180 дни времето, в което подлежащите на репатриране мигранти може да бъдат държани в центрове за задържане. Той премахва даването на \"хуманитарна закрила\" - статут, който според Салвини се е предоставял твърде свободно в миналото, предаде ДПА. От разгледани 23 000 молби за убежище през първата четвърт на годината над 61 процента са били отхвърлени, 21 процента от мигрантите са получили хуманитарна закрила, а 6 процента са придобили бежански статут, посочи неправителствена организация, правеща изследвания за миграцията.", "date": "2018.09.24", "title": "Италия прие указ за затягане на приема на мигранти, Салвини: Това е стъпка напред"}
{"url": "https://www.24chasa.bg/novini/article/7070221", "text": "Конституционният съд на Молдова временно отстрани днес от длъжност президента Игор Додон заради отказа му да одобри кандидати за министри, предадоха Асошиейтед прес и ДПА. Решението бе взето, след като Додон заяви, че няма да одобри предложени от премиера Павел Филип кандидатури за здравното и земеделското министерство, защото нямат нужната квалификация. С временното отстраняване от длъжност на президента правомощията му се поемат от председателя на парламента, който може да одобри номинациите на двамата министри, предаде БТА. Молбата за временно отстраняване от длъжност на Додон бе внесена в съда миналата седмица от Демократическата партия на Молдова на премиера Филип. \"Правителството има нужда от министри и не можем да допуснем институционално блокиране\", заяви един от внеслите молбата депутати. Проруски настроеният Додон често влиза в спорове с управляващата коалиция, която се стреми към по-тесни връзки с ЕС и САЩ, отбелязва АП. Това е четвъртият път, когато правомощията на Додон са временно замразени заради откази да одобри предложени от правителството кандидати за министри или да подпише приети от парламента закони.", "date": "2018.09.24", "title": "Президентът на Молдова Игор Додон е временно отстранен от длъжност"}
{"url": "https://www.24chasa.bg/novini/article/7070234", "text": "Ако изборите за парламент в Бавария бяха днес, Зелената партия би била втората по сила партия след Християн-социалния съюз, който традиционно печели вота. Това показва изследване на общественото мнение на института Civey. До вота в Бавария остават три седмици и Зелените печелят одобрението на избирателите ден след ден. 17,9% смятат да гласуват за тях според последното проучване, което е почти двойно нарастване на гласовете от последните избори. За Християн-социалния съюз гласа си ще дадат 36 на сто, което ще бъде най-лошият резултат в историята на партията и тя най-вероятно няма да може да състави сама правителство. Одобрението за социалдемократите е спаднало до 12%, а за либералите – до 5%. 13,2% са избирателите на „Алтернатива за Германия“, а 8,6% на дясното движение „Свободни избиратели“.", "date": "2018.09.24", "title": "Зелените - втора партия в Бавария?"}
{"url": "https://www.24chasa.bg/novini/article/7070231", "text": "Сигурността е в основата на запазването на нашите общи европейски и демократични ценности. Ето защо един от основните приоритети на Българското председателство на Съвета на ЕС бе именно сигурността. Географски и политически сигурността и стабилността на ЕС са свързани и с региона на Западните Балкани, затова и темата за сътрудничеството с тези държави трябва да остане в дневния ред на Европол. Това заяви председателят на Комисията по вътрешна сигурност и обществен ред и председател на ПГ на ГЕРБ Цветан Цветанов по време на заседание на Съвместната група за парламентарен контрол на Европол, съобщиха от пресцентъра на ГЕРБ. Събитието се проведе в Европейския парламент в Брюксел, като по време на него Цветан Цветанов направи отчет на приоритетите на българското европредседателство в сектор „Сигурност“ и тяхното изпълнение. В състава на водената от Цветанов българска делегация на заседанието на Съвместната група за парламентарен контрол на Европол, влизат още председателят на Комисията за контрол над службите за сигурност Димитър Лазаров и Филип Попов, също член на Комисията. В рамките на своето изказване, Цветан Цветанов благодари на Австрийското председателство на Съвета на ЕС за осигурената приемственост на българските приоритети в сферата на вътрешните работи. „Ние работихме усилено за постигането на консенсус по темите миграция, политика за убежище и ефективни политики за реадмисия. Също така работихме за балансиран подход между краткосрочни и дългосрочни мерки, насочени към източниците на миграцията, ефективен контрол по границите, като бе отчетен добър обмен на информация между отделните органи“, съобщи Цветанов. Председателят на Комисията по вътрешна сигурност и обществен ред изтъкна, че в рамките на Българското председателство бе постигнато съгласие по трите регламента за Шенгенската информационна система, с които се разширяват функционалностите на системата, както и бяха финализирани преговорите по регламента за разширяване правомощията на Европейската агенция за оперативно управление на широкомащабни информационни системи. „Също така започна прилагането на новия политически цикъл за борба с тежката и организирана престъпност 2018 – 2021, като в тази връзка бяха предприети множество инициативи. Бяха инициирани множество дискусии за противодействие на тероризма, на които беше направен преглед на добрите практики в тази област“, информира Цветанов. Той подчерта, че всички тези теми ще останат приоритетни за България и при осъществяването на контролните й функции в Съвместната група за парламентарен контрол на Европол.", "date": "2018.09.24", "title": "Цветанов в Брюксел: Западните Балкани трябва да останат в дневния ред на Европол (Снимки)"}
{"url": "https://www.24chasa.bg/novini/article/7069997", "text": "Всяка десета фирма у нас търси персонал. Според последното проучване на пазара на труда до края на годината 10% от компаниите в България ще наемат нови служители, а около 3 на сто ще съкращават персонал. Кадри се търсят основно с малките фирми - с до 10 души персонал, както и от големите предприятия, предаде NOVA. В момента официално регистрираните безработни до 29-годишна възраст са над 24 000. Почти половината от тях обаче са без специалност. Добрата новина е, че бизнесът отчита все повече млади предприемачи. А за безработните, държавата предлага редица курсове за квалификация.", "date": "2018.09.24", "title": "Всяка десета фирма у нас търси персонал"}
{"url": "https://www.24chasa.bg/novini/article/7070003", "text": "В участъците на магистралите, които са в ремонт, е позволено да се кара в аварийната лента, за да се облекчи трафикът, каза днес пред журналисти в София инспектор Илия Георгиев от \"Пътна полиция\". Той допълни, че шофирането по тази част от платното извън местата с ремонт се санкционира с взимане на книжката за 3 месеца и глоба от 1000 лева. При повторно нарушение глобата е 4000 лева, а свидетелството се отнема за половин година, предаде  . Инспектор Георгиев каза, че днес по пътищата се провежда полицейска операция, като контролът е насочен основно върху шофирането след употреба на алкохол и наркотици, карането без книжка, наличието на застраховка и т.н. Според представителя на \"Пътна полиция\" натоварването на трафика ще започне постепенно да се увеличава следобед и вечерта. Данните от инцидентите през почивните дни до момента сочат, че са загинали трима души – мотоциклетист, водач и пешеходец. Инспектор Илия Георгиев призова водачите да са толерантни, да спазват дистанция, да са търпеливи и да не извършват рисковани изпреварвания. От \"Пътна полиция\" и Агенция \"Пътна инфраструктура\" обявиха, че са направили нужната организация, за да се облекчи придвижването до столицата и големите градове в края на трите почивни дни.", "date": "2018.09.24", "title": "Пътна полиция: Може да се кара в аварийната лента, когато магистралата е в ремонт"}
{"url": "https://www.24chasa.bg/novini/article/7070005", "text": "Председателят на Парламентарната група на ГЕРБ и председател на Комисията по вътрешна сигурност и обществен ред Цветан Цветанов се срещна днес в Брюксел с генералния директор на ОЛАФ Виле Итала. Цветанов е на работно посещение в белгийската столица, където ще вземе участие в заседание на Съвместната група за парламентарен контрол върху работата на Европол, съобщиха от пресцентъра на ГЕРБ.  Финландецът Виле Итала, който е бивш вътрешен министър на страната си, бивш член на ЕП и на Европейската сметна палата, встъпи в длъжността генерален директор на ОЛАФ на 1 август 2018 г. и това е неговата първа среща с представител на българска институция. По време на срещата Цветан Цветанов заяви, че през 2012 г. благодарение на ангажимента на българските институции бяха разширени административните правомощия на АФКОС за разследване на нередности, засягащи финансовите интереси на ЕС. На свой ред Виле Итала отбеляза, че през всичките тези години доверието между България и ОЛАФ е надграждано и в момента България се разглежда като един от добрите и искрени партньори на ОЛАФ, като участва активно в проверки и разследвания. Генералният директор на ОЛАФ обясни, че с оглед на новата Европейска прокуратура, сега е моментът работата на Агенцията да бъде още по-оптимизирана, като се разширят правомощията й, така че да има достъп до информация за банкови сметки, физически достъп за претърсване на 'горещи точки', да й бъде предоставен достъп до информация, свързана с ДДС, както и информация, разкрита от ОЛАФ, да е допустима като доказателство в националните съдилища на държавите членки. Цветан Цветанов заяви, че България подкрепя подобно засилване на ролята на ОЛАФ съвместно със стартирането на работата на Европейската прокуратура. Председателят на Комисията по вътрешна сигурност и обществен ред обясни, че България предоставя на практика някои от изброените инструменти и даде пример с изменението на Данъчно-осигурителния процесуален кодекс от 2017 г., което позволява административни разследвания. В резултата от това изменение са постъпили 9 искания, по които са били разследвани 35 човека. „Подобни правомощия са важни, за да може ОЛАФ да идентифицира случаи на злоупотреби с европейски средства от европейски граждани, извършени с държава-членка, различна от тяхната националност“, коментира Цветанов. В края на работната среща Цветан Цветанов отправи покана към Виле Итала да посети България, където да има възможност да добие лични впечатления от работата на българските институции, което по думите на Цветанов ще позволи за засилването на иначе успешното партньорство между ОЛАФ и България.", "date": "2018.09.24", "title": "Цветанов се срещна с генералния директор на ОЛАФ Виле Итала"}
{"url": "https://www.24chasa.bg/novini/article/7070027", "text": "Огнеборци гасиха пожар в хранилище по изобразително изкуство в гимназия \"Възраждане\" в Русе. Това съобщиха от противопожарната служба в града. Сигналът е подаден след 12,00 часа днес. Веднага на място са пристигнали два екипа с огнеборци. Хранилището с площ от около 10 кв. м се намира на последния четвърти етаж. Огънят е бил потушен бързо чрез инсталацията за гасене в сградата. В училището не е имало ученици, тъй като днес е неучебен ден. \"Горели са хартии. Тепърва ще се изясняват причините за инцидента\", обясни на място началникът на смяната към противопожарната служба Иван Димитров. При инцидента има само материални щети. Това няма да попречи на учебния процес в утрешния ден.", "date": "2018.09.24", "title": "Огнеборци гасиха пожар в русенско училище"}
{"url": "https://www.24chasa.bg/novini/article/7070029", "text": "Оперната певица Монсерат Кабайе се лекува в болница в Барселона от миналата седмица, съобщи ТАСС, позовавайки се на в. \"Вангуардия\". Очаква се скоро 85-годишната певица да бъде изписана. Тя е имала проблеми с жлъчката. Монсерат Кабайе стана световноизвестна през 1965 г., когато замести американката Мерилин Хорн в постановката на операта \"Лукреция Борджия\" в Карнеги хол в Ню Йорк. В репертоара й са повече от 125 оперни партии. Монсерат Кабайе е печелила няколко награди \"Грами\", включително и за най-добро вокално соло през 1969 г. През 1988 г. тя издаде съвместен албум \"Barcelona\" с вокалиста на група \"Куин\" Фреди Мъркюри.", "date": "2018.09.24", "title": "Певицата Монсерат Кабайе е приета в болница"}
{"url": "https://www.24chasa.bg/novini/article/7070047", "text": "Километрична опашка от коли се образува по международния път Е79 в посока Кулата-София. Задръстването започва преди Симитли, а пътна полиция регулира включването на автомобили от посока Банско към главния път. Колоната продължава по целия път след Симитли до Благоевград. Очаквайте подробности!                                                                                                                                                                                                                                                                                                                       ", "date": "2018.09.24", "title": "Километрична опашка от коли преди и след Симитли (Снимки)"}
{"url": "https://www.24chasa.bg/novini/article/7069371", "text": "Единадесет от най-големите родни изобретения са показани в изложбата на националния политехнически музей в палата 10 на пловдивския панаир. В нея са представени откривателят на лактобацилус булгарикус д-р Стамен Григоров, конструкторът на моторния самолет диплан Асен Йорданов, създателят на първия безжичен сърдечен монитор в света Петър Петров. В експозицията са включени бащата на световната компютърна революция Джон Атанасов, който притежава 32 патента в различни области, основоположникът на българската научна школа по металознание акад. Ангел Балевски, както и проф. Виден Табаков, участвал в екипа, изпратил първия човек на Луната. Посетителите може да се запознаят с уникалната автоматична скоростна кутия на Румен Антонов и с разработката на Георги Наджаков за фотоелектретното състояние на веществата. Изложбата разказва за Карл Джераси, създал първото хапче “антибебе”, и за проф. Иван Странски, придобил световна слава през 30-те г. на XX в. с разгадаването на механизмите на кристалния строеж.", "date": "2018.09.24", "title": "Изложба събра  11 наши открития"}
{"url": "https://www.24chasa.bg/novini/article/7070055", "text": "Председателят на Парламентарната група на ГЕРБ и заместник-председател на партията Цветан Цветанов се срещна днес в Брюксел с председателя на Европейската народна партия (ЕНП) Жозеф Дол, съобщи пресцентърът на ПП ГЕРБ. По време на разговора Цветанов информира председателя на ЕНП за политическата ситуация в страната, като двамата се обединиха около мнението, че българското правителство, начело с премиера Бойко Борисов, е стабилно и България е постигнала едно изключително успешно председателство на Съвета на ЕС. Жозеф Дол също така приветства икономическите показатели на страната и заяви пълната си подкрепа за членството на България в Шенген по въздух. Дол и Цветанов обсъдиха и предстоящите европейски избори през май 2019 г. и конгреса на ЕНП във Финландия през ноември тази година. \"Предстоящият конгрес на ЕНП ще бъде една възможност за препотвърждаване на приоритетите на Европейската народна партия в защита на нашите общи европейски ценности\", заяви Цветанов.", "date": "2018.09.24", "title": "Цветанов се срещна с председателя на Европейската народна партия Жозеф Дол"}
{"url": "https://www.24chasa.bg/novini/article/7070057", "text": "Германският канцлер Ангела Меркел каза, че е време коалиционното й правителство да престане да влиза във вътрешни спорове, а да се заеме с решаване на \"проблемите на хората\", предадоха Ройтерс и Асошиейтед прес. \"Твърде много се фокусирах върху функционалността и процесите във вътрешното министерство и недостатъчно върху нещата, които вълнуват хората\", каза Меркел. \"Сега е важно да решим проблемите на хората\", добави тя. Меркел заяви това, след като с лидерите на останалите партии в коалицията уредиха породилия разногласия въпрос с бъдещето на началника на германското вътрешно разузнаване, предаде БТА. След неколкодневен спор, който заплаши коалицията на канцлера Меркел, лидерите на управляващите партии се съгласиха да не повишават замесения в скандал Ханс-Георг Маасен. Вътрешният министър Хорст Зеехофер каза, че Маасен ще стане специален съветник във вътрешното министерство без увеличение на заплащането му. По-рано тази седмица беше обявено, че Маасен ще бъде освободен от поста на ръководител на Федералната служба за защита на конституцията, след като беше обвинен, че поддържа крайнодесни възгледи.", "date": "2018.09.24", "title": "Меркел: Да спрем със споровете и да се захванем с решаване на проблемите на хората"}
{"url": "https://www.24chasa.bg/novini/article/7070063", "text": "Две плана, противоположни един на друг, ще бъдат представени в Ню Йорк тази седмица от страна на косовската държавна делегация, която ще участва в работата на Общото събрание на ООН, пише днес прищинският вестник \"Коха диторе\", цитиран от агенция МИА. Според вестника, в Ню Йорк ще бъдат едновременно и президентът на Косово Хашим Тачи с неговата идея за корекция на границата със Сърбия в рамките на окончателното споразумение между Прищина и Белград, и премиерът Рамуш Харадинай, който категорично е против каквато и да е промяна на границите. Двамата ръководители ще използват работата на Общото събрание на ООН за срещи и лобиране за своя план пред американски и други държавници. Сръбската делегация в ООН ще бъде водена от премиера Ана Бърнабич, а в делегацията ще бъде и вицепремиерът и външен министър Ивица Дачич, съобщи днес Танюг. Ана Бърнабич ще говори пред Общото събрание на ООН в четвъртък, на 27 септември.", "date": "2018.09.24", "title": "\"Коха диторе\": Косово ще представи два противоположни плана в Ню Йорк"}
{"url": "https://www.24chasa.bg/novini/article/7070072", "text": "29-годишен мъж от горнооряховското с. Върбица е убитият на ул. Опълченска\" във В. Търново пешеходец, съобщи полицията. Произшествието е станало снощи около 22,00 ч. Шофьор с лек автомобил помел пешеходеца в тъмнината на изхода на града към Русе. После избягал от местопроизшествието. В последствие полицията установила автомобила и се оказало, че зад волата е бил 62-годишен великотърновец. Пробата му за алкохол показала 0.45 промила. Той е задържан за 24 часа. До следобедните часове в понеделник пометеният на пътното платно мъж не бе идентифициран.", "date": "2018.09.24", "title": "29-годишен мъж от търновско село е прегазеният пешеходец във Велико Търново"}
{"url": "https://www.24chasa.bg/novini/article/7070097", "text": "Започнала е срещата на високо равнище \"Глобален призив за действие за справяне със световния проблем с наркотиците\", организирана от президента на САЩ Доналд Тръмп, на която България е съ-домакин. Това стана ясно от фейсбук профила на премиера Бойко Борисов. Борисов е в Ню Йорк, където днес започва участието му заедно с вицепремиера Екатерина Захариева в 73-тата сесия на Общото събрание на ООН.  По-късно премиерът ще участва в среща на върха за мира, носеща името на Нелсън Мандела. Целта на форума е международната общност да препотвърди ангажимента си към глобалния мир, предотвратяване на конфликти, защитата на правата на човека. Предстоят и поредица двустранни срещи с участието на Борисов, а вечерта той ще присъства на традиционната вечеря, организирана от президента на САЩ и съпругата му.", "date": "2018.09.24", "title": "Започна срещата в Ню Йорк заедно с Бойко Борисов за справяне с наркотиците (Видео, снимки)"}
{"url": "https://www.24chasa.bg/novini/article/7070153", "text": "Шефът на германското контраразузнаване Ханс-Георг Маасен няма да бъде издигнат до поста държавен секретар в министерството на вътрешните работи, а ще работи само като съветник по европейските въпроси в него. Това решение окончателно взеха лидерите на коалиционните партии след преговори в събота и неделя. Шефът на контраразузнаването Ханс-Георг Маасен се превърна в проблем за управляващата коалиция, след като даде интервю, в което се усъмни, че след убийството на германски гражданин в град Кемниц крайнодесни са гонели чужденци по улиците. Медиите и доклад на полицията опровергаха думите му и канцлерът Меркел настоя Маасен да се оттегли от поста, който заема. Единственият негов поддръжник в коалицията – лидерът на баварския ХСС Хорст Зеехофер, обяви, че ще го назначи като държавен секретар по сигурността в министерството на вътрешните работи, което той оглавява. Това обаче предизвика още по-остри реакции срещу Маасен, тъй като новата позиция представлява повишение и е свързана освен с повече отговорности и с по-голямо заплащане. Социалдемократите заплашиха дори, че ще поставят под въпрос участието си в коалицията. Канцлерката Ангела Меркел се съгласи, че новото назначение е грешка и свика повторни разговори за съдбата на Маасен, на които бе взето решение той да е само съветник със същата заплата в министерството на Зеехофер. Не се съобразихме с желанието и протеста на хората и това бе грешка. Затова и решихме да редивираме решението и да сменим позицията на Маасен, обясни Меркел. Сега е време да започнем със съществената част от работата на правителството и да решаваме проблемите на хората. Твърде дълго се занимавахме със себе си и функционалността на трудно съставеното правителство, призна още тя.", "date": "2018.09.24", "title": "Понижиха шефа на контраразузнаването в Германия"}
{"url": "https://www.24chasa.bg/novini/article/7070158", "text": "Към момента са отработени четири сигнала за паднали клони на дървета от силния вятър, съобщават от пресцентъра на Столичната община. Два екипа на дирекция \"Аварийна помощ и превенция\" реагират на сигнали. Във връзка с обявения жълт код и прогноза за усилване на вятъра през втората половина на денонощието, от Столичната община напомнят на гражданите да обезопасят незакрепени предмети от тераси или прозорци на жилища, офиси и търговски обекти и да бъдат внимателни при придвижването си. Изпълнителите на строителни обекти да проверят състоянието на строителните оградите, крановете, скелета и да предприемат действия по обезопасяването им. Собствениците на търговски и рекламно-информационни елементи също да проверят обектите си, съветват от общинската управа.", "date": "2018.09.24", "title": "4 сигнала за паднали клони заради силния вятър в София"}
{"url": "https://www.24chasa.bg/novini/article/7070160", "text": "Индонезийски младеж е бил спасен след седем седмици на вода, след като въжетата, закотвящи рибарския сал, на който работел, са се скъсали и той се понесъл с него в океана, съобщиха АФП и Асошиейтед прес. След 49 дена Алди Новел Адиланг бил открит край Гуам от панамски кораб на около 2500 км от първоначалното му местоположение. Това е станало на 31 август и 18-годишният младеж вече се е върнал в Индонезия, предава БТА. Алди работел от 16-годишен на рибарски сал с колиба, закотвен на около 125 км от брега на Северен Сулавеси. Задължението му било да поддържа запалена лампата, която привлича рибата. От платформата не се виждал брегът. Той живеел на нея, като веднъж седмично му доставяли храна и вода. Когато салът се откъснал, Алди е имал храна за една седмица. Той е ядял риба. Пиел е морска вода, която е филтрирал през дрехите си. Алди е в добро здравословно състояние, въпреки премеждието.", "date": "2018.09.24", "title": "Спасиха индонезийски младеж, прекарал седем седмици на сал в океана (Видео)"}
{"url": "https://www.24chasa.bg/novini/article/7069381", "text": "Домашни уреди, които отстраняват от питейната вода йони и тежки метали, без да се използват химикали, се демонстрират на изложението “Акватех” в пловдивския панаир. Според производителите апаратите предпазват от навлизане на вируси и бактерии в организма. На форума се представят системи за дезинфекция и предотвратяване на натрупване на варовик. Фирми в сектора показват ВиК инструменти, специална техника за откриване на дефекти в тръбопроводи и модерни решения за обработка на отпадните течности от индустрията и бита. “Интересът на компаниите към “Акватех” е голям, тъй като проблемът с чистотата на водата е световен. Форумът представя най-новите разработки. Посетителите ще могат на място да се запознаят с предимствата им”, обясняват организаторите.", "date": "2018.09.24", "title": "Уреди пречистват водата без  химикали"}
{"url": "https://www.24chasa.bg/novini/article/7069786", "text": "Италианската полиция задържа 18 души по подозрение за участие в мафиотската групировка Ндрангета в област Калабрия в южната част на страната, съобщи вестник \"Република\". Всички задържани са членове на престъпния клан Алваро ди Синополи, като сред тях са Франческо Роси, кмет на община Делиануова, област Калабрия и двама предприемачи. Освен във връзки с мафията, те са обвинени и за изнудване и измама, предаде  . Операцията е по разпореждане на местната власт в борбата срещу мафията, която е разкрила престъпната дейност на клана и действията му за проникване в социално-икономическата структура на провинция Реджо, Калабрия. Ндрангета, традиционно действаща в южната италианска област Калабрия, се счита за най-могъщата тайна организация в Италия. Тя контролира бизнеса с трафик на наркотици, включително обезпечаването на канали за доставка на кокаин в Европа от Южна Америка.", "date": "2018.09.24", "title": "Арестуваха кмет и крупни бизнесмени в Италия за връзки с мафията"}
{"url": "https://www.24chasa.bg/novini/article/7069788", "text": "Товарна влакова композиция дерайлира в американския щат Айова. За щастие при инцидента няма пострадали, предаде NOVA. 38 от общо 95-те вагона излезли от релсите, докато влакът минавал по мост на река. След катастрофата най-сериозните проблеми създал товарът на композицията. От нея се разпилели пясък и соя и препречили пътя на водата. Причините за инцидента все още не са ясни.", "date": "2018.09.24", "title": "Товарен влак дерайлира в Айова (Видео)"}
{"url": "https://www.24chasa.bg/novini/article/7069793", "text": "Руският опозиционер Алексей Навални бе отново задържан днес на излизане от ареста, където излежа 30-дневна присъда за организиране на неразрешена от властите демонстрация, съобщи Франс прес, като се позова на свой фотограф. Навални бе очакван призори на изхода на сградата от полицаи, които го отведоха в районно полицейско управление в Москва. По-късно днес той ще се яви пред съдия, съобщи говорителката му Кира Ярмиш, предаде БТА. Обвинен, че е нарушил друга точка от Кодекса на Руската федерация за административните правонарушения, Навални може да получи още до 20 дни арест и глоба в размер на до 300 000 рубли (около 7500 лева). Предишната му присъда бе за неразрешен протест през януари, на който той призовава за бойкот на президентските избори на 18 март. Навални обвини властите, че са го вкарали в ареста, за да му попречат да протестира на 9 септември срещу правителствения проект за пенсионна реформа. Въпреки че той не можа да участва, хиляди руснаци се отзоваха на призива му да протестират този ден, в който имаше и местни избори, а полицията арестува над 800 души в цялата страна, посочи Ройтерс.", "date": "2018.09.24", "title": "Арестуваха Навални отново на излизане от ареста"}
{"url": "https://www.24chasa.bg/novini/article/7069681", "text": "Китайски компании впечатлиха европейците на изложенията в Германия и Черна гора с иновативните си продукти и услуги, предава bulgarian.cri.cn. „Китай води в трансформацията от последовател към лидер в индустриалните иновации\", каза един от посетителите, добавяйки, че китайските производители са първите, които прилагат съвсем нови технологии вместо да използват вече съществуващите от миналото. С всяка изминала година броят на китайските изложители на изложението за железопътни технологии „ИноТранс\" се увеличава, заяви вицепрезидентът на биеналето Матиас Стекман, което се проведе от 18 до 21 септември в Берлин. Тази година Китай се представи с около 180 компании на обща площ от над 6 000 кв.м. Това отразява растящата роля на страната в индустрията, каза Стекман. На берлинското изложение тази година 3 602 изложители от 61 държави и региона представиха повече от 400 нови продукта, добави той. Технологиите и конкурентоспособността на китайските компании за железопътен превоз непрекъснато се подобрява, каза Уан Уейдун, търговски съветник в китайското посолство в Германия. „В сравнение с развитите страни, много продукти за железопътния транспорт в Китай имат свои собствени преимущества в технологиите и разходите. Те са и много силно конкурентоспособни\", каза Уан Уейдун. Освен в „ИноТранс\" над 200 китайски компании участваха и в осемдневния 67-и международен автомобилен салон за търговски превозни средства в Хановер. Той привлече над 2 100 изложители от повече от 48 държави и региона. На изложението дебютираха 435 модела, което постави рекорд в историята му. Седем китайски компании, сред които „China Civil Engineering Construction Corporation\" и „China Road and Bridge Corporation\", се включиха и в 40-то изложение за строителство в Черна гора. Момчило Стоянович, който е член на журито, което избра най-добре представилата се компания на изложението, каза пред Синхуа, че определя китайските компании като „много професионални\". „Те са много сериозни и аз не съм изненадан поради всеобхватното и бързо разширяване на китайския модел на икономика в Черна гора, Европа и целия свят.\", каза той. Говорейки за потенциала на китайските компании, Стоянович отбеляза, че Китай е сред най-технологично развитите страни в света и той е впечатлен от реализирането на проектите им в Черна гора.", "date": "2018.09.24", "title": "Китайски компании впечатлиха европейците с високите си технологии"}
{"url": "https://www.24chasa.bg/novini/article/7069805", "text": "За тежък инцидент, станал на пътя за Вършец, съобщават днес от Областната дирекция на МВР във Враца. В лек автомобил \"Фолксваген\" пътували 26-годишен шофьор и 40-годишен пътник. По време на движение пътникът отваря вратата на колата, вследствие на което изпада от нея и го блъска тегленото от автомобила ремарке, предаде \"Дарик\". На мястото веднага е пристигнала линейка от Центъра за спешна медицинска помощ във Враца. Мъжът е транспортиран, прегледан и е освободен за домашно лечение. Той бил само с охлузни рани и натъртвания в областта на двата крака. Пробата за алкохол на шофьора е отрицателна. Причините за пътния инцидент са в процес на изясняване.", "date": "2018.09.24", "title": "Мъж изпадна от кола в движение и пострада"}
{"url": "https://www.24chasa.bg/novini/article/7069800", "text": "Онлайн платформата EMPROVE ще помага на жени - жертви на насилие. Тя беше представена на кръгла маса в Дома на Европа с участието на еврокомисаря за цифровата икономика и за цифровото общество Мария Габриел, която подкрепи инициативата. Новите технологии могат да позволят на жертвите да не мълчат, но в началото, докато се осмелят, това да става онлайн, посочи Мария Габриел. Сигурна съм, че тази платформа ще даде кураж на много жени да направят първата стъпка, която понякога отнема години, добави тя. Една от всеки три жени в ЕС е била обект на физическо или сексуално насилие или и двете, в половината от тези случаи съпругът или приятелят е бил този, който е насилвал, посочи еврокомисарят. Две трети от жертвите на насилие от партньори не сигнализират за това. Страшното е, че е голям броят на убитите жени вследствие на насилие, коментира тя. Еврокомисарят отбеляза, че близо 225 млрд. евро годишно са публичните разходи за отговор на насилието и пропуснатите ползи. Насилието все още е в неговата най-тъмна част, продължава да се пренебрегва като проблем, докато се случва, коментира Мария Габриел и пожела платформата да бъде един стълб на жените, преживели насилие, за да изградят отново своя живот. Днес официално се открива достъпът до онлайн платформатa EMPROVE. Тя е направена така, че да бъде лесна за намиране, с лесен достъп, откриваема навсякъде 24 часа в денонощието и седем дни в седмицата, обясниха създателите й от CATRO Bulgaria. Вплитаме игрови елементи в неигрови контекст, посочиха от екипа на проекта. На платформата жените се обучават в \"мисии\", при които събират точки и в същото време повишават своята самоосъзнатост и овластяване. Чрез платформата EMPROVE те могат да се свържат с други жени със сходна съдба, както и с ментори. Това не е платформа за терапия и кризисна интервенция, а платформа за след това, която помага на жената да открие своите силни страни и води към икономическа независимост, за да може тя да се откъсне от омагьосания кръг и от своя насилник, обясниха създателите й. Идеята им в бъдеще е да я превърнат в мобилно приложение. Има един по-рисков контингент, който не е в интернет, коментира по време на кръглата маса Саша Безуханова, председател на борда на Българския център за жените в технологиите. Една от мерките, за да се трасира трайно проблема, е осигуряване на среда на жените, преживели насилие, за икономическа независимост и нашата организация работи и в тази посока, посочи тя.", "date": "2018.09.24", "title": "Онлайн платформа ще помага на жени - жертви на насилие"}
{"url": "https://www.24chasa.bg/novini/article/7069809", "text": "Неизвестен апаш ограбил магазин в Лом. Взломната кражба станала за времето от 22 часа на 22 -ри до 6 и 40 часа на 23 септември. Крадецът счупил входната алуминиева врата и нахлул в магазина, собственост на 67- годишния Л.Ш. от Лом. Задигнал 1500 лева , 5 стека с цигари, взел и 18 пакетчета кафе, а като капак прибрал личната карта на собственика на бакалията. Oбирджията, доволен от плячката, запрашил в неизвестна посока.", "date": "2018.09.24", "title": "Апаш ограбил магазин в Лом"}
{"url": "https://www.24chasa.bg/novini/article/7069820", "text": "Трима гръцки журналисти са били освободени от ареста, където се озоваха след жалба срещу тях на министъра на отбраната на Гърция, предаде Асошиейтед прес. , след като гръцкият министър на отбраната Панос Каменос заяви, че статия, публикувана в петъчното издание на вестника, го клевети, предаде БТА. В материала е описана мащабна злоупотреба с европейски фондове, осигурявани за подобряване на условията на живот на хиляди мигранти. Според публикацията Каменос е свързан с някои бизнесмени, получили финансиране. Прокурор реши днес да разследва дали министърът е бил оклеветен, но предпочете да не повдига незабавни обвинения срещу тримата журналисти.", "date": "2018.09.24", "title": "Освободиха гръцките журналисти, задържани след жалба от министър"}
{"url": "https://www.24chasa.bg/novini/article/7069844", "text": "В Северозапада събират книги за българите в Сърбия. В рамките на проявата \"Дни на България във Войводина\", се провежда кампания за събиране на книги от различни жанрове на български език под наслов: \"Подарък от България за непознат приятел\". Книгите се събират в София, в офис, който се намира на автогара \"Сердика\" с надпис „За Сръбско- българското дружество“ Книгите, събрани в кампанията, ще бъдат дарени на библиотеки, училища и културни центрове в Сърбия, в общини, градове и села, където има деца и жители с българска националност, като: Нови Сад, Ниш, Босилеград, Димитровград, Сурдулица, Панчево, Иваново, Бело Блато и др. Книгите трябва да са на български език, детски, романи, съвременна и класическа, специализирана и научна литература, уточняват от Сръбско- българското дружество. Те са дар за нашите сънародници и ще бъдат раздадени в Дните на България във Войводина от 18 до 21 октомври. Крайният срок за набирането им е до 5 октомври т.г.", "date": "2018.09.24", "title": "В Северозапада събират книги за българите в Сърбия"}
{"url": "https://www.24chasa.bg/novini/article/7069845", "text": "До две седмици Москва ще достави на сирийската армия противоракетна система С-300 за повишаване на боеспсобността й във връзка с инцидента със сваления руски самолет Ил-20, съобщи днес руският министър на отбраната Сергей Шойгу, цитиран от световните агенции. Съобщението бе направено седмица след като министерството обвини Израел, че косвено е причинил свалянето на руския военен самолет в Сирия, при което загинаха 15 руски военнослужещи, отбелязва Ройтерс. \"До две седмици на сирийските въоръжени сили ще бъде предаден модерен зенитен ракетен комплекс С-300, способен да прехваща средства за въздушно нападения на разстояние от повече от 250 км и едновременно да поразяват няколко въздушни цели\", каза Шойгу, цитиран от Франс прес, като обясни, че доставката на тези системи не е била извършена досега заради изразени от Израел резерви, предаде БТА. Искам да подчертая, че през 2013 г. по молба на израелската страна спряхме доставката на подготвен за изпращане в Сирия комплекс С-300. Сега ситуацията се промени и то не по наша вина, заяви министърът, цитиран от ТАСС. Шойгу съобщи също, че Русия ще смущава комуникациите на всеки самолет, който иска да нанесе удар в Сирия от Средиземно море. Навигацията чрез сателит, бордови радари и системи за комуникация на военната авиация, атакуваща мишени на сирийска територия в съседните на Сирия зони в Средиземно море, ще бъде блокирана, отбеляза той. Министърът каза, че Русия ще снабди сирийската противовъздушна отбрана с автоматизирани системи за идентифициране на руски самолети. Израелското посолство в Москва е отказало да коментира решението за доставяне на комплекс С-300 в Сирия.", "date": "2018.09.24", "title": "Русия ще достави на Сирия противоракетна система С-300"}
{"url": "https://www.24chasa.bg/novini/article/7069858", "text": "Нито един политик няма мандат да преговаря за идентичността на един народ. Мнозинството македонски граждани не са гласували за програма, в която е предвидена промяна на конституцията на Република Македония заради промяна на конституционното име на страната. Така че и сегашното правителство не е получило мандат от народа, нито от избирателите, за промяна на идентичността, за отказване от диаспората, за загуба на историята и паметта, заяви президентът на Република Македония Георге Иванов по време на посещението си в Македонската православна църква \"Рождество на пресвета Богородица\" в Детройт, предаде агенция МИА. Република Македония е трайна придобивка, но със спогодбата с Гърция и предстоящия референдум тази трайна придобивка сега се релативизира, предаде БТА. \"С тази спогодба се опитват да ни унижат, както никога нито един народ не е бил унижаван. Искат да ни изкарат неадекватни, смятайки, че не знаем как се наричаме\", каза президентът. Той повтори позицията си, че няма да гласува на референдума на 30 септември, съобщиха от кабинета му. \"Възрожденците се бореха за свобода от духовното робство. Революционерите се бореха за свобода от политическото робство. Нима сега ние, след всички тези жертви, ще влизаме в ново робство? Нима ще се отречем от свободата да се наричаме със собственото си име? Нима ще се стесняваме да кажем, че съществува Република Македония, страхувайки се да не обидим някого ако споменем Република Македония? Да се каже Република Македония не е нито срамно, нито срашно\", каза македонският президент.", "date": "2018.09.24", "title": "Георге Иванов: Нито един политик няма мандат да преговаря за идентичността на един народ"}
{"url": "https://www.24chasa.bg/novini/article/7069900", "text": "Поклонението пред актрисата Росица Данаилов ще се състои в сряда, 26 септември, от 11.00 до 13.00 часа във фоайето на Народния театър, съобщиха за БТА близки на семейството. След това от 13.30 часа роднините й ще се простят с нея в църквата \"Свети Седмочисленици\" в столицата. Росица Данаилова почина вчера на 84-годишна възраст. Тя е играла в различни театри в страната, в Театъра на армията, Сатиричния и Народния театър. Сестра е на актьора Стефан Данаилов.", "date": "2018.09.24", "title": "Поклонението пред актрисата Росица Данаилов ще бъде в Народния театър в сряда"}
{"url": "https://www.24chasa.bg/novini/article/7069877", "text": "Папа Франциск, който е в Латвия в рамките на обиколката си в трите балтийски страни, приветства днес християнския дух, позволил на Латвия да преживее две съветски окупации и окупацията от нацистка Германия през Втората световна война, предаде Асошиейтед прес. Папата призова латвийците да ценят трудно извоюваната си свобода и да не забравят саможертвата на хората, дали живота си за нея, посочва Ройтерс. \"Всички вие добре познавате цената на тази свобода, която е трябвало да си извоювате отново и отново\", каза Франциск в реч пред президента Раймондс Вейонис и дипломатическия корпус малко след пристигането си в столицата Рига, предаде БТА. Литва, Латвия и Естония, извоювали преди 100 години независимостта си от имперска Русия, биват анексирани през 1940 г. от Съветския съюз. През Втората световна война те са окупирани от нацистите, а после стават сателитни републики в СССР до разпадането на съюза през 1991 г. Папата отбеляза днес, че трагичната история на латвийците трябва да им напомня колко важно е да се цени свободата и независимостта. \"Ако днес можем да празнуваме, това дължим на всички онези, които оставиха ярка следа и отвориха врата към бъдещето, завещавайки ви същата отговорност\", заяви Светият отец пред Паметника на свободата в Рига. Нацистките окупатори избили около 70 000 от евреите в Латвия, а по-късно съветските власти депортирали около 60 000 души в Сибир. \"Съдбата на балтийските страни през 20-ти век е живо потвърждение на факта, че разделението в Европа води само до страдание\", заяви президентът Вейонис пред папата. В третия ден от балтийската си обиколка папата присъства на молитвена служба в Лутеранската катедрала в Рига. По-късно днес той ще посети базиликата в Аглона - средище на католиците от района, близо до източната граница на Латвия с Русия. Католиците в Латвия са 16 процента от населението, 25 на сто са лутерани а 19 процента - православни, припомня АП.", "date": "2018.09.24", "title": "Папа Франциск похвали християнския дух \nна Латвия"}
{"url": "https://www.24chasa.bg/novini/article/7069905", "text": "Мъж е загинал при катастрофа край Търговище днес. Пътният инцидент, при които има и още един пострадал, е станал около 8 часа между селата Голямо Соколово и Бистра, съобщиха от Областната дирекция на МВР в Търговище. На прав пътен участък М.М. /на 54 г./ от Търговище е изгубил контрол над управлението на личния си лек автомобил \"Фолксфаген Пасат\". Колата е излязла вляво извън пътното платно, блъснала се е в крайпътни дървета и се е преобърнала в канавка. В болницата в Търговище са били откарани водачът на автомобила и пътувала в колата 48-годишна жена от града. В резултат на получена при пътния инцидент черепно-мозъчна травма водачът е починал. Жената е освободена след преглед в болницата. Образувано е досъдебно производство.", "date": "2018.09.24", "title": "Мъж загина при катастрофа между две търговищки села, пострадала е жена"}
{"url": "https://www.24chasa.bg/novini/article/7069891", "text": "Русия разглежда проект за създаване на  научна станция на лунната повърхност, като не изключва сътрудничество с други държави, съобщи ТАСС. Възможно е програмата да бъде изпълнена и само от Русия. В нея могат да участват също САЩ или държавите от БРИКС (Бразилия, Русия, Индия, Китай, РЮА). Тази тема е в дневния ред на срещата между директора на Роскосмос Дмитрий Рогозин и ръководителят на НАСА Джим Брайдънстайн на 10 октомври. През лятото на 2016 г. научната организация ЦНИИмаш към Роскосмос разкри, че разработва проект за създаване на лунна база за до 12 души. След това стана известно, че съветът по космоса на Руската академия на науките е одобрил параметри за научно-изследователска работа по построяване на обсерватория на Луната. Роскосмос и НАСА разпространиха съвместно изявление през септември 2017 г., че планират да създадат международна станция на окололунна орбита. Проектът е известен под името \"Дийп спейс гейтуей\". През септември 2018 г. се появиха съобщения, че руската страна се отказва от проекта, но от Роскосмос опровергаха тези твърдения. Говорителят на Роскосмос каза, че преговорите с НАСА продължават. Дмитрий Рогозин обаче подчерта, че не \"харесва много\" идеята за участие в проекта, ако той се реализира като американска национална програма. Той е заявявал, че Руската федерация \"не може да си позволи да участва в чужди проекти във второстепенна роля\".", "date": "2018.09.24", "title": "Русия разглежда проект за създаване на станция на Луната"}
{"url": "https://www.24chasa.bg/novini/article/7069689", "text": "На 24 септември пресслужбата на Държавния съвет на Китай публикува Бяла книга със заглавие „Факти за търговските търкания между Китай и САЩ и китайската политика\", в която разясни факти относно икономическите и търговски отношения между двете страни, описа китайската политика и позиция относно търканията със САЩ, с цел да стимулира разрешаването на въпроса, предава bulgarian.cri.cn. Бялата книга се състои от 6 части, които са свързани с взаимната изгода в икономическото и търговско сътрудничество между Китай и САЩ, факти относно търговско-икономическите отношения между двете държави, протекционистките действия на САЩ, тормоза от страна на американското правителство в търговията, вредите от неподходящата практика на САЩ върху световното икономическо развитие, както и китайската политика. В бялата книга се казва още, че Китай е най-голямата развиваща се страна в света, а САЩ най-голямата развита държава. Търговско-икономическите отношения са от важно значение за двете страни и оказват голямо внимание върху икономическата стабилност и развитие на целия свят. В Бялата книга се посочва още, че търговско-икономическите отношения се свързват и с ползите за двата народа, с мира, процъфтяването и стабилността на света. За Китай и САЩ сътрудничеството е единственият правилен избор и единствено взаимната изгода ще доведе до по-добро бъдеще.", "date": "2018.09.24", "title": "Китай публикува Бяла книга относно търговските търкания със САЩ"}
{"url": "https://www.24chasa.bg/novini/article/7069584", "text": "Чешкият президент Милош Земан прие вчера в резиденцията си край Прага бившия главен стратег на Белия дом и старши съветник на американският президент Доналд Тръмп, консервативния политически публицист Стив Банън. Това съобщи в Туитър говорителят на Земан, Иржи Овчачек, цитиран от ТАСС. Банън бил придружаван от депутата от Бундестага от партия \"Алтернатива за Германия\" Петер Бистрон, който е от чешки произход, предаде БТА. На срещата, състояла се по молба на Банън, били обсъдени \"протичащите в Европа процеси, отношенията /на Запада/ с Русия и Китай\", заявил говорителят. По думите му чешкият президент подчертал, че \"сега ключов въпрос е борбата с международния тероризъм\".", "date": "2018.09.24", "title": "Чешкият президент прие Стив Банън в резиденцията си край Прага"}
{"url": "https://www.24chasa.bg/novini/article/7058909", "text": "Когато говорим за успешен бизнес в животновъдството, няма как да не се сетим за фирма „Агритоп“ - компания с иновативно мислене и новаторски подход, която 15 години внедрява печеливши решения в сектора. Започват дейността си през 2002 г. със скромен екип от четирима души, а сега вече са близо 50. Екип от професионалисти, изградили сегашния облик на фирмата, прилагащи успешния модел в животновъдството. Това донесе в края на миналата година престижната награда «Агробизнесмен на България» на собственика и управител на фирмата Николай Стефчов. „Агритоп“ демонстрира силен стремеж за утвърждаване на нова визия и продуктивност на българското животновъдство. „Имаме потенциал и всички предпоставки да развиваме европейско селско стопанство. Животновъдството може да бъде печеливш бизнес, но трябва да се действа разумно. Фермата е едно предприятие и като такова то трябва да е работещо и печелившо. Това означава инвестициите в него да са разумни и рентабилни“, това заявява г-н Стефчов в началото на нашия разговор за картината в сектора ... - Безспорно този процес започна и се развива все повече. Както във всеки друг бизнес, така и тук ти се налага да се модернизираш, да инвестираш, да си в крак с новостите, да внедряваш нови технологии и решения. Все повече са фермерите, които имат инвестиционни намерения за модернизация и разширение на фермите си. Това вече не е рядкост, защото те се стремят да произвеждат повече с по-малко работна ръка, което води до повишения интерес към механизиране и модернизиране. Много са земеделците с дългосрочна визия и план за развитие и работят за реализирането му. Те правят бизнес в животновъдството и искат възвръщаемост на инвестициите, което може да се получи с механизация на процесите и качество на оборудването. Към това се стремим – да предложим ефективно, рентабилно и приложимо за нашите условия решение. Наскоро наш клиент ми каза, че в обора, който му построихме и оборудвахме преди 10 години, не е поправял нищо. Ето това е възвръщаемост на инвестицията и ние знаем как да я постигнем. Основното е работа с утвърдени фирми, за това в портфолиото ни са машини за селското стопанство и оборудване за животновъдството на най-големите лидери в световен мащаб. \"Агритоп\" са основен партньор на DеLaval за България, като на практика те са първият български дилър от 2005 г. на световния лидер, чиито решения са доене, хранене и обслужване на милиони млечни животни в повече от 10 хиляди млечни ферми по света. Николай Стефчов обяснява, че през 2005 г. в ловешка кравеферма монтират първата доилна инсталация DeLаval, която работи до ден-днешен. Фактите показват, че техните системи са изключително надеждни. Факт е, че нашите клиенти не се разделят с машините, които ние продаваме. Това се отнася както за товарачите Weidemann, така и за машините и оборудването на останалите доставчици. Почти няма предлагане на товарач Weidemann втора ръка, говоря не само за българския пазар, а за цяла Европа. - Не се движи с бързи темпове, но все пак е налице устойчива тенденция за обновяване на машинния парк. Защото за качествено земеделие и производство на повече продукция е необходима модерна земеделска техника. Доскоро пазарът беше повлиян единствено от евросубсидиите, но фермерите виждат, че дългото чакане на програми води до загуби. Вече има една ясно изразена тенденция към инвестиране със собствени средства или друго финансиране. Този интерес ни провокира да засилим работата на нашия отдел във фирмата за финансиране на клиенти. Разработваме различни и много изгодни гъвкави схеми, отговарящи на специфичните нужди; спрямо бизнеса им и сезонния характер на селскостопанското производство. Лизинговите схеми, които предлагаме, са с много малка или без първоначална вноска, ниски лихви и сезонни вноски. Благодарение на тях отбелязваме ръст в продажбите на товарачи Weidemann за тази година и по-голям пазарен дял на ремаркета и цистерни Joskin. Все повече земеделци започват дейност и в животновъдството. Тороразпръскващите цистерни и ремаркета Joskin са един успешен вариант за увеличаване на ефективността в земеделските стопанства, донасяйки им добавена стойност. Използването на оборски тор е богат и изобилен ресурс за увеличаване на добива на обработваемите земи и пасища по по-евтин начин. Опитваме се да разширяваме непрестанно портфолиото си. Пазарът ни показва от какво има необходимост. Вече предлагаме и много машини „зелена линя“ –косачки, сеносъбирачки, балопреси. Засилваме продажбите и на машини за поддържане на пасища, семена за подсяването им и др., както и машини за пакетиране и съхранение на силаж, бирена каша и зърно. - Опитваме се винаги да мислим дългосрочно и да разширяваме зоната си на действие. Реализираме планираното надграждане на най-новата ни търговска база в гр. Долни Дъбник. В момента строим там модерен сервизен център, който ще започне да функционира в края на тази година. Всички тези инвестиции в търговски бази и сервизни центрове, както и обученията на специалистите в екипа ни е, за да подобрим още повече нивото на следпродажбения сервиз и да повишим качеството на предлаганите услуги и на нашата работа, а и условията за работа на колегите. За следващата година планираме да увеличим още повече нашата обучителна дейност с провеждането на семинари за фермери, за да ги информираме за това как могат да въведат нови технологични методи за едни по-добри резултати. Част от стратегията ни е работа с външни (чуждестранни) експерти от сектор земеделие и животновъдство, които използваме за консултанти. Много често използваме техния практически и професионален опит по-време на семинари, които организираме. Залагаме много на тази дейност, защото не винаги сме напълно подготвени за това, с което се захващаме. Да показваме добрите практики на терен в стопанствата и да предоставяме знания е най-ценното за българските животновъди. В бъдещ план имам идея да развиваме в търговско-сервизния център развойна дейност, да разработваме и внедряваме нови продукти и производствени технологии и да продължим да бъдем фирма с иновативни методи, предлагащи специфичното знание на българските фермери.", "date": "2018.09.24", "title": "15 г. „Агритоп“ се ръководи от ефективността и приложимостта на машините и оборудването"}
{"url": "https://www.24chasa.bg/novini/article/7069577", "text": "Вместо да се влошава, положението става безнадеждно.  С тази народна мъдрост започна Вежди Рашидов разговора си в студиото на Би Ти Ви. Запитан за оставките на тримата министри, той отговори, че те са достойни и качествени хора, но е право на премиера на реши с кого ще работи. \"Нещата не трябва да истеризират, а да се види как да бъдем полезни на хората\", убеден е той. Според него е нормално да има противоречия в една коалиция, затова първото правителство на Бойко Борисов е било най-силно. \"Обществото клати държавата, сами си клатим лодката и е така, когато държавата минава на магистрално управление. Научихме се за всичко да викаме \"Оставка\". Даде пример с работниците от завода в Карнобат, който е частен. Рашидов нарече предложенията на БСП \"неадекватни\". \"Те отдавна разрушиха понятието опозиция. Няма опозиция и правителството може да изкара и 20 г.\", заяви той. \"Не може когато кихне някой от управляващите да се вика оставка, а в същото време да се снимаш с мъката на хората\", допълни той. Според него ДПС се държи като по-разумна опозиция, а БСП просто се държи лошо. Той коментира, че Доган никога не е излизал от политиката и, ако за някои е почетен председател на ДПС, то за неговите симпатизанти е \"Командира\". Работи си добре, влияе на политиката с разум\", коментира бившият министър на културата. Отказа обаче да прави предположение за какво е била срещата на Доган с американския посланик. Рашидов определи отношенията между България и Турция като изключително добри в момента. В събота заминава за Истанбул, където ще бъде отбелязана 120-годишнината на Желязната църква, която вече се е превърнала в културна забележителност.", "date": "2018.09.24", "title": "Вежди Рашидов: Вместо да се влошава, положението става безнадеждно"}
{"url": "https://www.24chasa.bg/novini/article/7069594", "text": "Американският президент Доналд Тръмп се срещна с японския премиер Шиндзо Абе снощи в Ню Йорк преди откриването днес на общополитическите дебати на Общото събрание на ООН, предаде Франс прес. \"На път съм за Ню Йорк. Тази вечер ще се срещна с японския премиер Абе, за да говорим за отбрана и търговия. Направихме много, за да помогнем на Япония, бих искал да видя повече взаимност в отношенията ни. Ще стане!\", писа в Туитър президентът малко преди хеликоптерът му да кацне на \"Уолстрийт\". След вечеря с президента, Абе каза пред журналисти, че двамата са обсъдили Северна Корея и отвличането на японски граждани, а също за двустранната и международната търговия, и че разговорите са протекли \"в сърдечна атмосфера, както винаги\", предаде БТА. \"По въпроса за Северна Корея се разбрахме да засилим динамиката, създадена на историческата среща на върха между САЩ и Севера през юни и да си сътрудничим тясно и решително в осъществяването на ядреното разоръжаване на Корейския полуостров\", допълни премиерът. Около 130 държавни и правителствени ръководители се очакват тази седмица в Ню Йорк за Общото събрание на ООН.", "date": "2018.09.24", "title": "Тръмп се срещна с японския премиер преди откриването на Общото събрание на ООН"}
{"url": "https://www.24chasa.bg/novini/article/7069596", "text": "На всички пътища в Албания със стандарт на магистрали в бъдеще ще се плаща тол такса, съобщи министърът на инфраструктурата и енергетиката Дамян Гикнури, след като миналата седмица започна плащането на пътна такса на магистралата Тирана-Кукъс-Морина, наречена \"Път на нацията\". Министърът добави, че държавният бюджет не може да задоволи нуждите за поддържане на националните пътища, предаде БТА. \"За мене принципът е - този, който използва пътя, трябва да плаща за поддържането му. В бъдеще мисля, че всички пътища в Албания трябва да бъдат управлявани от частни компании\", каза Гикнури пред членовете на парламентарната комисия за икономика. Неговият съпартиец, социалистът Анастас Ангели обаче смята, че независимо от нуждата от финансиране на поддръжката на пътищата трябва да се гледа и на социално-икономическата страна за гражданите. От миналия понеделник за преминаване по \"Пътя на нацията\" започна да се прилага решението за плащане на тол такса, която се движи от 2,45 евро за мотоциклет, пет евро за пътнически автомобил, 11,2 евро за автобуси и по-малки камиони, 16,2 евро за по-тежки камиони и 22,5 евро за тежки товарни автомобили.", "date": "2018.09.24", "title": "На всички пътища в Албания със стандарт на магистрали ще се плаща тол такса"}
{"url": "https://www.24chasa.bg/novini/article/7069598", "text": "В Ню Йорк днес започва участието на премиера Бойко Борисов и вицепремиера Екатерина Захариева в 73-тата сесия на Общото събрание на ООН, предаде  . Изключително натоварен ще бъде първият ден за нашата делегация. Той ще започне с участие в срещата на високо равнище \"Глобален призив за действие за справяне с проблема с наркотиците\", организирана по инициатива на президента на САЩ Доналд Тръмп. България е съдомакин на събитието. По-късно премиерът ще участва в среща на върха за мира, носеща името на Нелсън Мандела. Целта на форума е международната общност да препотвърди ангажимента си към глобалния мир, предотвратяване на конфликти, защитата на правата на човека. Предстоят и поредица двустранни срещи с участието на Борисов, а вечерта той ще присъства на традиционната вечеря, организирана от президента на САЩ и съпругата му.", "date": "2018.09.24", "title": "Борисов се среща с Тръмп на вечеря днес"}
{"url": "https://www.24chasa.bg/novini/article/7069605", "text": "Административният директор на „Винпром Карнобат” Йовко Йовков категорично отрече твърдението на митничарите, че през нелегален спиртопровод е изтичал нелегален алкохол, предаде NOVA. Служители на предприятието се изправиха срещу митничари, след като в петък заводът беше запечатан заради проверки за нарушения в данъчните складове на Миню Стайков - бизнесменът, подсъдим за данъчни престъпления и пране на пари. Последваха протести и блокади на пътища от страна на работниците, които видяха в акцията заплаха за прехраната си. От Агенция „Митници” обявиха, че във „Винпром Карнобат“ е открит нелегален спиртопровод, който вероятно е извеждал алкохол от данъчния склад, без да се отчита от измервателните устройства, които предават информацията към митническите власти. От агенцията поискаха складовете да останат затворени, но Районният съд в Карнобат даде разрешение винпромът в село Церковски да започне пълноценно да работи още от в неделя. „Този кран се използва при извършване на годишна профилактика на съоръженията”, обясни Йовков и допълни, че той е монтиран преди няколко години. Планът за това как да изглежда заводът, е одобрен от Агенция „Митници” и въз основа на него е бил издаден лиценз за работа на данъчния склад – през 2011 г. От митничарите зависело дали той ще бъде пломбиран или не. „Хората, които са определяли мястото за пломбиране, са били по-компетентни от моментните проверяващи. Ако питате мен, не трябва да бъде пломбирано нищо. У нас се извършва най-абсурдното пломбиране в целия свят”, коментира Йовков. Той допълни, че всяка година се провежда мониторинг от агенцията, който продължава по около три месеца. „Кранът не е съществувал и не е давано разрешение за неговото монтиране. Защо е открит сега, а не преди години, е друг въпрос. Никой не си е затварял очите. Сега е моментът, когато е констатирано нарушението”, коментира от своя страна директорът на Митница-Бургас Валери Стефанов. Ще бъде направен следствен експеримент, който да покаже дали през крана може да тече алкохол. Ако се окаже, че е така, количеството течност може да пълни по един камион на час, коментира от своя страна председателят на комисията за борба с контрабандата в НС Емил Димитров-Ревизоро.", "date": "2018.09.24", "title": "Директорът на винпрома в Карнобат: Кранът се използва при годишна профилактика (Видео)"}
{"url": "https://www.24chasa.bg/novini/article/7069611", "text": "Полицията в Сараево предприе снощи операция, в която у мигранти в централните райони на босненската столица бе намерено голямо количество оръжие - пистолети, пушки и муниции, съобщава босненският информационен сайт Кликс. Полицията не съобщи подробности с оглед на това, че операцията продължава. Повече информация ще бъде дадена сред края на акцията, предаде БТА. Според неофициална информация част от оръжието било скрито в апартамент, а друга част - закопана.", "date": "2018.09.24", "title": "Откриха много пистолети, пушки и муниции в мигранти в Босна и Херцеговина"}
{"url": "https://www.24chasa.bg/novini/article/7069609", "text": "Пешеходец е бил блъснат неделя вечерта на входа на Велико Търново откъм Русе в началото на ул.  Опълченска\", съобщиха от ОДМВР в града. Сигнал за случая е получен в 22,10 ч. По първоначална информация автомобил е блъснал пешеходец, който е починал, след което е напуснал местопроизшествието. В последствие е установен лекият автомобил и водачът - 62-годишен мъж от Велико Търново. Той е бил изпробван за употреба на алкохол, апаратът е отчел 0,45 промила. Пробата му за употреба на наркотични вещества е отрицателна. Взета му е кръвна проба. Водачът е задържан с полицейска мярка за 24 часа. Оперативно издирвателните мероприятия за установяване самоличността на пешеходеца и причините за произшествието продължават. По случая е започнато досъдебно производство.", "date": "2018.09.24", "title": "Шофьор уби пешеходец във Велико Търново и избяга, пробата за алкохол - 0.45 промила"}
{"url": "https://www.24chasa.bg/novini/article/7069615", "text": "Депутатът от гръцката управляваща партия Сириза Петрос Константинос бе нападнат и приет в болница снощи, предаде Асошиейтед прес. Йоргос Катруглос, министър по европейските въпроси, каза за агенцията, че около 30 души, привърженици на крайната десница, са нападнали 40-годишния Контантинос след футболен мач, на който бил със сина си в град Каламата, в югозападна Гърция, предаде БТА. Полицията е задържала петима заподозрени. Всички големи партии осъдиха нападението.", "date": "2018.09.24", "title": "Нападнаха депутат от управляващата партия в Гърция след футболен мач, в болница е"}
{"url": "https://www.24chasa.bg/novini/article/7069622", "text": "Вицепремиерът и министър на външните работи Екатерина Захариева завърши работното си посещение в Канада и пристигна на летище “ЛаГуардия” в Ню Йорк, САЩ, където ще се включи в състава на водената от премиера Бойко Борисов българска делегация за 73-ата редовна сесия на Общото събрание на Организацията на Обединените нации (ОС на ООН), съобщиха от пресцентъра на Министерство на външните работи. Захариева ще проведе редица двустранни и многостранни срещи със свои колеги външни министри от целия свят. В програмата й е включено участие в неформална среща на външните министри на страните-членки на ЕС, както и вечеря на министрите на външните работи от трансатлантическата общност. На 26 септември първите дипломати на България, Гърция, Хърватия и Румъния ще се съберат за разговори в четиристранен формат. Същия ден вицепремиерът Захариева ще участва в Среща на високо ниво по Сирия, организирана от ЕС, както и в работен обяд на министрите на външните работи на държавите-членки на Централноевропейската инициатива (ЦЕИ). На 27 септември Екатерина Захариева ще се срещне с Торборн Ягланд, Генерален секретар на Съвета на Европа. Тя ще разговаря и с Насър Камел, Генерален секретар на Съюза за Средиземноморието.", "date": "2018.09.24", "title": "Захариева пристигна в Ню Йорк за 73-ата редовна сесия на Общото събрание на ООН"}
{"url": "https://www.24chasa.bg/novini/article/7069630", "text": "Сафет-спасителят на щъркели, отново пое грижата за изпаднала в беда птица. След като през март мъжът от силистренското село Зарица стана известен с това, че спаси от измръзване пет щъркела, сега отглежда млада птица, пострадала при токов удар. Младият щъркел попада при Сафет преди месец, разказва С рани на единия крак и крилата, птицата не можела да се движи цяла седмица. А през това време Сафет я хранил и гледал като болно дете, разказа самият той. Дал й име – Тошко. Той вече е свикнал с хората и животните в стопанския двор на Сафет и не се плаши. Дори си има дневен режим. Ятото на младата птица вече е отлетяло, затова щъркелът ще презимува при Сафет. Той има къде да го приюти, дори е нагласил печка, за да топли помещението. От Регионалната екоинспекция не бяха уведомени за поредния случай на спасен щъркел. Предстои експертите да проверят състоянието на птицата и да преценят дали да остане при Сафет или да бъде прибрана в спасителен център. А Сафет вярва,че спасените щъркели са му донесли щастие - от два месеца се радва на втори внук.", "date": "2018.09.24", "title": "Спасителят на щъркели Сафет отглежда птица, ранена при токов удар"}
{"url": "https://www.24chasa.bg/novini/article/7069649", "text": "Дни преди референдума в Македония с видео към македонските граждани се обърна и хърватският президент Колинда Грабар Китарович, която каза, че Македония принадлежи към семейството на ЕС и НАТО и Хърватия е готова да им помогне по този път, предаде агенция МИА. \"Скъпи приятели, Хърватия силно ви подкрепя докато се изправяте пред важното решение на предстоящия референдум. Принадлежите към семейството на страните от ЕС и НАТО, а Хърватия е готова да ви помогне по този път, споделяйки опита си\", каза тя на английски език. Референдумът е възможност за македонските граждани да допринесат за стабилността и напредъка на цяла Югоизточна Европа, добави хърватският президент, цитирана от БТА. \"Решението е ваше и само ваше право и ние ще ви подкрепим във всичките ви усилия\", каза Колинда Грабар Китарович.", "date": "2018.09.24", "title": "Колинда Грабар Китарович: Македония принадлежи към ЕС и НАТО"}
{"url": "https://www.24chasa.bg/novini/article/7069653", "text": "През август 34 953 кг храни от животински и неживотински произход са насочени за унищожаване от инспекторите на дирекция „Контрол по храните” към Българската агенция по безопасност на храните (БАБХ), съобщиха от пресцентъра на агенцията. Количеството е конфискувано от производствени обекти, от складове, магазини и заведения за обществено хранене. Част от иззетите храни са били неправилно съхранявани, некоректно етикетирани и с изтекъл срок на годност, а други - без здравна и идентификационна маркировка. Дирекция „Контрол по храните” също така е насочила за унищожаване 210 броя яйца и 606 литра безалкохолни напитки. През август в страната са извършени общо 14 664 проверки и са издадени 1022 предписания. Съставените актове за установяване на административно нарушение са 195. Затворените обекти в страната с временно преустановена дейност са шест.", "date": "2018.09.24", "title": "Дирекция „Контрол по храните” към БАБХ унищожава близо 35 000 кг храни"}
{"url": "https://www.24chasa.bg/novini/article/7069240", "text": "При смяната на водомери гражданите трябва задължително да поставят такива с дистанционно отчитане. Това предвижда нова наредба, пусната от МРРБ за обществено обсъждане. Данните от отчитането ще се публикуват на интернет страницата на съответния ВиК оператор. До една година от влизането ѝ в сила е срокът, в който потребители без индивидуални водомери трябва монтират и регистрират такива с дистанционно отчитане. за физическа проверка и отчет, гласят текстовете. Същото се отнася и за потребителите, които се самоотчитат. Операторът трябва да съобщава поне три работни дни преди деня и часа за отчет кога ще го извърши. Това може да става чрез писмено съобщение, поставено на подходящо място в сградата, и чрез публикуване на електронната страница. Ако потребителят отсъства, може да посочи друга дата за посещение, но това ще се заплаща по цени на оператора. Водата, използвана за общи нужди в жилищните сгради в режим на етажна собственост, ще се разпределя поравно между всички апартаменти, при условие че потребителите са изрядни. Това означава да се осигури достъп до водомера, той да е технически изправен. Ако не е така, разликата между данните от общия водомер и тези в апартаментите ще се разпределя само между тези без индивидуални уреди и които не са осигурили достъп за отчитането. Досега разходваните количества се начисляваха на абонатите пропорционално на потреблението им. “Няма логика тези, които плащат по-големи сметки за предоставените им ВиК услуги, да поемат и по-голямата част от разходите за поддържане на чистотата в общите части на сградите, поливане на градинките пред блоковете и други”, коментира зам.регионалният министър Малина Крумова. На база на разходите за поддръжка на инфраструктурата ще се определя цената на услугата на цялата територия, която обслужва ВиК операторът. Собствениците ще носят отговност за поддръжката на системите, които се намират вътре в имота. С новите текстове се предоставя възможност етажната собственост на общо събрание да вземе решение за начина на разпределяне на изразходваното количество вода за общото потребление в случаите, когато всички потребители имат монтирани индивидуални водомери. Предвиждат се При установяване на незаконно присъединяване към общите мрежи и съоръжения - съответните отклонения ще се прекъсват. В случай че те се ползват от потребител, който има открита партида към оператора, откраднатото количество ще бъде определено според пропускателната способност на тръбата при непрекъснато изтичане на водата със скорост 1 метър в секунда за период от 1 година. Така ще се определя и количеството на изразходваната вода и при нарушаване на пломбите или увреждане на общия водомер. Ако водомерната шахта или канализационната шахта не е в състояние, което позволява поддръжка или безопасна експлоатация на съоръженията, ВиК дружеството прави предписание на потребителите за промяна на размера и местоположението на шахтата.", "date": "2018.09.24", "title": "Задължително! Новите водомери с дистанционно отчитане"}
{"url": "https://www.24chasa.bg/novini/article/7069673", "text": "Чарлз Као, носител на нобеловата награда за физика през 2009 г. за работата си върху влакнесто-оптичните технологии, почина в неделя в Хонконг на 84-годишна възраст, предаде bulgarian.cri.cn. „Професор Као е пионер в разработката и използването на този вид технологии. Неговите открития доведоха до революционни промени в модерните телекомуникационни технологии\", каза ръководителят на специалния административен район Кари Лам. На учения бе поставена диагноза Алцхаймер през 2004 г. Въпреки това през 2010 г. заедно със съпругата си проф. Као създаде фондация на неговото име за борбата с болестта на Алцхаймер, чиято цел е да помага на болните и да повиши информираността на обществото относно заболяването. Чарлз Као заемаше поста заместник на канцеларията на Китайския университет в Хонконг от 1987 г. до 1996 г. След пенсионирането си продължи да преподава там като почетен професор по инженерство. „Професор Као бе блестящ учен и лидер в областта на висшето образование.\", каза сегашният ректор на Китайския университет в Хонконг Роки Туан. Роден през 1933 г. в Шанхай, Чарлз Као се премества в Хонконг през 1984 г. Той учи в Университета на Лондон, където получава бакалавърската и докторската си степени.", "date": "2018.09.24", "title": "Нобеловият лауреат Чарлз Као почина на 84-годишна възраст"}
{"url": "https://www.24chasa.bg/novini/article/7069695", "text": "Заместник-командващият иранския елитен Корпус на гвардейците на Ислямската революция предупреди днес американските и израелските лидери да очакват унищожителен отговор от Иран, обвинявайки ги в замесеност в  , предаде Ройтерс. \"Виждали сте нашето отмъщение преди. Ще видите, че отговорът ни ще бъде сразяващ и унищожителен  и ще съжалявате за това, което направихте\", заяви генерал Хосейн Салами в реч преди погребението на жертвите в Ахваз, предавана на живо от държавната телевизия. Иранският министър на разузнаването Махмуд Алави съобщи, че широка мрежа от заподозрени във връзка с атаката вече са арестувани, предаде иранската информационна агенция Мизан. Иранските власти обявиха за днес ден на национален траур. Учреждения, банки, училища и университетите в западната провинция Хузестан, чиято столица е Ахваз, ще останат затворени. Хиляди хора се стекоха тази сутрин в Ахваз за погребението на част от загиналите. Според най-новите данни, огласени от местните власти, при нападението са убити 24-ма и ранени 60 души. Сред жертвите има както военни, така и цивилни, посочва Франс прес. Иранската телевизия съобщи, че днешната траурна церемония е за 12 от убитите. Асошиейтед прес отбелязва, че 12 от загиналите са от Ахваз, а останалите - от други части на Хузестан. Според Ройтерс 12 от жертвите са от корпуса на Гвардейците на Революцията. Иран обвини за атентата едновременно арабска сепаратистка групировка, Саудитска Арабия, други арабски страни в Персийския залив, САЩ и Израел. Отговорност за акта пое и групировката \"Ислямска държава\", припомня АФП.", "date": "2018.09.24", "title": "Иран предупреди САЩ и Израел: Очаквайте унищожителен отговор след атентата в Ахваз"}
{"url": "https://www.24chasa.bg/novini/article/7069699", "text": "Споразумението, което Сърбия подписа неотдавна с европейската гранична агенция Фронтекс, не предвижда откриването на събирателни центрове, Фронтекс не се занимава с това, заяви сръбският министър на вътрешните работи Небойша Стефанович за днешния брой на белградския вестник \"Курир\". Фронтекс се занимава преди всичко със защитата на границите, при това на границите на ЕС. Фронтекс може да дойде, ако бъде поканена от Сърбия и тогава ще изпълнява работата си изключително в сътрудничество с нашите полицаи. Това само ни дава възможности и няма никакви опасения, че някой ще дойде да ни окупира, както някои представят нещата, каза Стефанович. Той припомни, че през 2015 г., когато в Сърбия влизаха и по 85 000 мигранти на ден, Белград поиска помощ от ЕС и в съответствие с постигнатите двустранни споразумения в страната дойдоха полицаи от Унгария, Австрия, Чехия, Франция и други страни, които помогнаха да се контролира и спре мигрантският поток, предаде БТА. \"Ако бъдат поканени, силите на Фронтекс ще бъдат разположени предимно на границите с България и Македония\", каза министърът. На 20 септември европейският комисар за миграцията Димитрис Аврамопулос и Небойша Стефанович подписаха споразумение, предвиждащо служители на Фронтекс да работят съвместно със сръбската полиция. Споразумението позволява на Фронтекс да помага на Сърбия \"в случай на внезапна промяна в миграционните потоци\". За да влезе в сила, споразумението трябва да бъде ратифицирано в сръбския парламент./РА/", "date": "2018.09.24", "title": "Сръбският вътрешен министър: Сърбия няма да става събирателен център за мигранти"}
{"url": "https://www.24chasa.bg/novini/article/7069726", "text": "Властите в Хонконг предприеха безпрецедентни действия срещу сепаратизма, като забраниха политическа партия, призоваваща за независимост на южната китайска територия, съобщиха Асошиейтед прес и ТАСС. Службата по въпросите на сигурността на Хонконг обяви днес, че се забранява дейността на Националната партия на Хонконг. Повече подробности не бяха посочени, но по-рано властите заявиха в писмо до лидера на тази партия, че тя трябва да бъде разпусната \"в интерес на националната сигурност или обществената безопасност, обществения ред или защитата на правата и свободите на другите\". Партията казва, че е основана в отговор на разочарованието от отношението на Пекин към Хонконг, предаде БТА. Това е първият случай, в който властите забраняват политическа партия в Хонконг, където е разрешена дейността на продемократичната опозиция, отбелязва ТАСС. Хонконг е бивша британска колония, върната на Китай през 1997 г. по формулата \"една държава, две системи\", даваща му широка автономия и много демократични права и свободи.", "date": "2018.09.24", "title": "В Хонконг забраниха партия, призоваваща за независимост на южната китайска територия"}
{"url": "https://www.24chasa.bg/novini/article/7069728", "text": "Жена от Сандански твърди, че е била брутално пребита на улицата от полицай. Разказва, че служителят на реда й нанесъл побой заради спор между децата на двете семейства, предаде NOVA. Според съпругата на полицая обаче това не е вярно. Нещо повече – тя твърди, че оплакалата се от нападение жена е пребила техния син. И двете страни са подали жалби в полицията и прокуратурата. Фамилиите живеят в един блок в Сандански. Майката на едното от децата – фитнес инструкторката Емилия Христова твърди, че нейният син Злати е бил брутално пребит от детето на служител на МВР. Когато решила да пусне жалба, била нападната от самия полицай – Георги Атанасчиков. „Започна да ми удря главата многократно в едно дърво. Все още имам отоци по врата. Удари ме с юмрук в лицето, започна да ме обижда, заплаши ме с убийство”, разказа Емилия. Жената подава жалби, търси подкрепа и в социалните мрежи. Междувременно детето й е силно разстроено и отказва да ходи на училище. Според семейство Атанасчикови обаче скандалът започнала самата Емилия. Намесила се в дребен спор между децата и нанесла ритници върху техния син Васил. Ралица Атанасчикова е категорична, че съпругът й Васил не е докосвал Емилия, защото е достоен мъж и служител на реда с чувство за чест и справедливост. Потърсил я само, за да я пита защо е ритала сина му. А когато я срещнал се сблъскал с арогантното й отношение. Кой кого е ударил, пребил или изритал, ще трябва да установяват разследващите.", "date": "2018.09.24", "title": "Жена твърди, че е пребита от полицай. Съпругата му: Не е вярно, тя първа посегна"}
{"url": "https://www.24chasa.bg/novini/article/7069734", "text": ", е локализиран и овладян. Огънят се е разпрострял на площ от 500 декара. 90% от засегнатата територия е държавен горски фонд, а около 50 декара са лозови масиви. За щастие, няма пострадали хора от огнената стихия, предаде  . Действията на горски служители и огнеборци бяха затруднени заради вятъра, но след повече от четири часа борба, пламъците бяха овладяни. Заради терена в района се наложи тежката техника да изчака, а гасенето се извършваше на ръка с помощта на пръскачки и лопати. През цялата нощ на място останаха дежурни екипи, които следяха огънят да не се разпали отново.", "date": "2018.09.24", "title": "Пожарът край Баня е овладян, силен вятър затрудни действията на огнеборците"}
{"url": "https://www.24chasa.bg/novini/article/7069676", "text": "В неделя бе открит хонконгския участък на експресната железопътна линия Гуанджоу-Шънджън-Хонконг. От шънджънската гара Футиен до хонконгската Западен Коулун с високоскоростния влак вече се стига за 14 до 19 минути, предава bulgarian.cri.cn. В неделя за Хонконг потеглиха и високоскоростните влакове от Пекин и Шанхай. Пътуването от китайската столица от предишните 24 часа бе съкратено на около 9 часа. До края на 2017 г. китайската високоскоростна жп мрежа достигна обща дължина 25 000 км, с което страната се нареди на първо място по този критерий. Влакове по експресната железопътна линия тръгват на всеки 10 минути и повечето билети за предстоящите почивни дни за Националния празник са вече продадени. През миналата година 241 милиона души са преминали от Шънджън в Хонкног, което прави средно по 662 000 на ден, сочат статистиките на Шънджънската гранична инспекция. Повечето от тях са посетили Хонконг за бизнес, обучение, пазаруване или туризъм.", "date": "2018.09.24", "title": "Високоскоростната връзка между Шънджън и Хонконг бе официално открита в неделя"}
{"url": "https://www.24chasa.bg/novini/article/7069750", "text": "От началото на годината до момента на жп прелези са станали общо 20 инцидента с 4 жертви и 7 ранени. Повечето от катастрофите са по вина на водачите на автомобили, които пресичат релсите дори при спуснати бариери и включена сигнализация. Това каза в ефира на „Здравей, България” главният ревизор по безопасността в Национална компания „Железопътна инфраструктура” Бисер Минчев. Според експерта въвеждането на сериозни санкции ще дисциплинира водачите. Той обясни, че каква точно да бъде предупредителната система на прелезите е определено от наредба. Рестрикциите са свързани най-вече със степента на натовареност на даденото съоръжение. Експертът обясни още, че бариерите не са цели, за да може неправомерно навлезлите в прелез автомобили да пресекат релсите преди да бъдат пометени от приближаващ влак. „Не е по-добре, когато на прелеза има пазач. Всяка година се пресъоръжават около 20 прелеза, за да се премахне изцяло човешкият фактор”, каза още Минчев. И допълни, че ако се въведат драстични санкции за нарушителите, шофьорите ще станат по-дисциплинирани.", "date": "2018.09.24", "title": "Експерт: Преминаването на жп прелези при спуснати бариери ще спре, ако има глоби"}
{"url": "https://www.24chasa.bg/novini/article/7069757", "text": "Хиляди българи се стекоха в Одрин в почивните дни на националния празник на България, Деня на независимостта. Според информации в местните медии през трите почивни дни в града са пристигнали хиляди българи със стотици автобуси, предаде БТА. \"Хотелите в Одрин през тези дни се запълниха на сто процента. Българите масово пазаруват в одринските магазини, на откритите пазари в града, пълнят ресторантите и заведенията. Купуват с кашони хранителни стоки, домашни потреби и всичко, каквото има на пазара. Хиляди българи се наслаждават на хубавото време, на почивните дни и в същото време си пазаруват всичко, от каквото имат нужда и при това много евтино заради девалвацията на лирата и повишената стойност на българския лев спрямо лирата\", пишат медиите. Одринските търговци посочват, че са особено доволни от наплива на съседите. \"Клиенти дал господ, да са живи и здрави съседите. Не можем да вдигнем глава, непрекъснато зареждаме магазините. Купуват и на едро, и на дребно. Особено бързо се разграбват пресните зеленчуци и плодове\", казват те. През уикендите също много българи идват да пазаруват в Одрин, отбелязват медиите.", "date": "2018.09.24", "title": "Хиляди българи се стекоха в Одрин за трите празнични дни"}
{"url": "https://www.24chasa.bg/novini/article/7069768", "text": "Преговорите за Косово под егидата на ЕС не дадоха никакъв резултат, ясно е, че без САЩ, Русия и Китай не е възможно да се постигне траен и приложим компромис между Белград и Прищина, заяви сръбският министър за иновациите и технологическото развитие Ненад Попович, според когото въпросът за Косово постепенно се връща в Съвета за сигурност на ООН. Попович заяви зе вестник \"Новости\", че ООН е единственото място, където този въпрос може да бъде решен и където Сърбия има приятели - Русия и Китай, които защитават териториалната цялост на Сърбия, зачитайки конституцията на страната и резолюция 1244, предаде БТА. Пред очите на ЕС започва да се реализира планът за \"велика Албания\", който внася нестабилност в целия регион, каза той. \"Смятам, че Сърбия трябва да заеме много по-остра позиция към албанския премиер Еди Рама, който подкрепя и промотира тази идея, показвайки с това открита враждебност към Сърбия. Такива опити са нападение срещу нашата конституция и държавна граница и със сигурност Сърбия няма да гледа мълчаливо на това\", заяви Попович.", "date": "2018.09.24", "title": "Сръбски министър: Ще върнем в Съвета за сигурност на ООН въпроса за Косово"}
{"url": "https://www.24chasa.bg/novini/article/7069772", "text": "Досъдебно производство е образувано относно нерегламентирания кран, от който може да се източва алкохол във „ВИН. С. Индъстрийс“ край Карнобат. Това каза за   директорът на Митница – Бургас Валери Стефанов и уточни, че това е най-сериозното нарушение, открито при проверката. Определенията на Районния съд в Карнобат, с които се разрешава работата в затворените от митницата производства в Карнобат, не могат да се обжалват. Ние ще се съобразим с това решение, коментира началникът на Митница – Бургас Валери Стефанов и добави, че тяхната дейност продължава: „На този етап по никакъв начин не пречи, тъй като има констатирани факти, констатации, нарушения, по които е стартирана процедура по административно – наказателно производство, от която, последващата процедура означава съставяне на актове за установяване на административни нарушения, съответно – издаване на наказателни постановления. В същото време, държа да отбележа, че един от по-тежките случаи, при които имаме констатирани нарушения, е образувано и досъдебно производство. Всички нарушения, които да открити, са пряко свързани с условията и реда, по който е издаден лиценза за управление на данъчен склад“ Въпросният кран не е включен към измервателните устройства, което е нарушение, поясни Стефанов. Той отказа подробности какви са другите констатации след проверката.", "date": "2018.09.24", "title": "Образувано е досъдебно производство за крана за алкохол край Карнобат"}
{"url": "https://www.24chasa.bg/novini/article/7069780", "text": "Министър Лиляна Павлова откри днес 27-ата годишна среща на одиторите по Европейските структурни и инвестиционни фондове (ЕСИФ). Това са фондовете, чрез които се реализира една от най-важните политики на ЕС - кохезионната, съобщиха от пресцентъра на Министерство за Българското председателство на Съвета на ЕС 2018. В обръщението си към представителите на националните одитни органи, на Европейската сметна палата и Европейската комисия министър Павлова посочи, че темата за политиката на сближаване, включваща фокуса „Бъдещето на Европа и младите хора“, беше един от основните приоритети на Българското председателство на Съвета на ЕС през първите шест месеца на тази година. „Днес тя продължава да бъде водеща тема в различни формати, най-вече в контекста на дебатите за следващата Многогодишна финансова рамка и респективно за кохезионната политика, възлизаща на 1/3 от бюджета на ЕС“, каза министър Павлова. Тя заяви, че емблематичната за Българското председателство зала 3 днес събира изключително високо ниво професионалисти, които са от ключово значение и гарант за успешното реализиране, както и за правилното усвояване на фондовете, а само така те могат да бъдат добре инвестирани. Приветствие към делегатите поднесе също г-жа Илиана Иванова, член на Европейската сметна палата, а ключови аспекти на предложенията на ЕК за модернизирана, гъвкава и радикално опростена кохезионна политика за периода 2021-2027 г. представи г-н Марк Льометр, генерален директор на ГД „Регионална и селищна политика“ на ЕК. „Именно в зала 3 в началото на месец юни т. г. с г-жа Иванова, с г-н Льометр, с еврокомисаря по бюджет и човешки ресурси Гюнтер Йотингер, с представители на държавите членки, на различни институции и органи, проведохме първия голям дебат на високо ниво по законодателните предложения на ЕК след публикуването им за кохезионната политика след 2020 г. Презентациите и мненията, които чухме, бяха много интересни от гледна точка на това каква да бъде кохезионната политика занапред, така че да остане инструмент за инвестиции в растеж и заетост, и за преодоляване на разликите между регионите и между държавите членки“, посочи в изявлението си министър Павлова. „За нас бе много важно, че кохезионната политика остава с равен достъп за всички региони. От друга страна, въпреки фокуса върху по-слабо развитите региони, от гледна точка на финансовото разпределение, все още са налице много сериозни диспропорции относно интензитета на помощта между отделните страни. Тази тема също е важно да бъде взета под внимание“, заяви министър Павлова. Тя очерта, че се наблюдава също желанието да правим заедно все повече нови политики – по отношение на сигурността, на външната политика в подкрепа на темата сигурност, дигиталната трансформация, климатичните промени, тъй като трябва да бъдем адекватни на новия глобален, конкуриращ се свят. „А гъвкавостта, която търсим, между традиционните политики, каквато е кохезионната, и новите, наложени от предизвикателствата на времето, трудно би била подсигурена, продължавайки да разпределяме малко над 1% от общия европейски национален доход“, каза още министър Павлова пред 27-ата годишна среща на одиторите по ЕСИФ. В изказването си тя се спря на опасенията по две теми във връзка с финансовите измерения на прилагането на кохезионната политика. Първата се отнася до предложеното от ЕК значително намаление на нивата на предварителното (авансово) финансиране, а втората касае правилото за автоматично освобождаване от бюджетен ангажимент. Пред аудиторията в зала 3 министърът приветства присъствието на толкова много одитори, тъй като синхронът на одиторския контрол е изключително важен. Тя подчерта колко важно е одитните доклади да съдържат конкретни препоръки, а не общи, така те са много по-ценни и по-лесно се разрешават набелязаните проблеми. „Често казваме, че одиторите са „необходимото лекарство“. Да, така е, защото отдавна те не ни вредят, а само ни помагат и затова постигаме желаните резултати по-лесно“, каза министър Павлова. В заключение тя благодари на Българския одитен орган по ЕСИФ – Изпълнителната агенция „Одит на средствата от ЕС“ за професионализма, с който работи, и пожела успех на форума.", "date": "2018.09.24", "title": "Павлова откри годишната среща на одиторите по Европейските структурни и инвестиционни фондове"}
{"url": "https://www.24chasa.bg/novini/article/7069784", "text": "Турция ще предприеме акция източно от река Ефрат в Сирия и ще въведе зони за сигурност, както направи в северозападната част на страната, заяви днес турският президент Реджеп Тайип Ердоган, цитиран от турските медии и агенция Ройтерс. По-рано тази година Турция извърши военни операции, за да поеме от сирийските кюрдски Сили за защита на народас контрола над сирийския регион Африн, предаде БТА. \"Ако даде Аллах, в бъдеще ще увеличим броя на зоните за сигурност в Сирия в района източно от Ефрат\", каза Ердоган в Ню Йорк, където ще участва в Общото събрание на ООН. Турските въоръжени сили предприеха през януари операцията \"Маслинова клонка\" срещу сирийските кюрдски Сили за защита на народа /СЗН/ и Партия на демократичния съюз /ПДС/ в района на Африн. Анкара смята СЗН и ПДС за терористични организации, свързани с нелегалната Кюрдска работническа партия /ПКК/. Турската армия и подкрепяните от нея сирийски бунтовници поеха на 18 март контрола над Африн, след като прогониха сирийските кюрдски бойци. Преди това Турция започна на 24 август 2016 г. операция \"Ефратски щит\" в Северна Сирия, целяща да прочисти района на границата от бойци от \"Ислямска държава\" и от сирийските кюрдски милиции, която завърши на 29 март 2017 г.", "date": "2018.09.24", "title": "Ердоган: Ще въведем зони за сигурност източно от река Ефрат в Сирия"}
{"url": "https://www.24chasa.bg/novini/article/7069914", "text": "Сектор „Пътна полиция“ – ОДМВР-Пловдив и колегите им от ГДНП организираха информационен щанд в рамките на Международния технически панаир, който днес бе открит в града. „Отговорни на пътя“ е мотото, под което се обединяват организаторите на проявата и пътните полицаи. На специално инсталиран монитор тече клип с апел към водачите за безопасно и толерантно шофиране, както и информация за начините на регистрация на автомобили и плащането на дължими глоби. Служителите дават на място консултации за процедурите и необходимите документи за регистрация при закупуване на нов автомобил. За улеснение за клиенти, които направят или договорят покупка по време на изложението, пътните полицаи ще помагат да подготвят целият пакет документи, с който да регистрират новата си покупка, съобщиха от пресцентъра на МВР. За посетителите на изложението са подготвени и много атракции - те могат да експериментират с очила, имитиращи шофиране след употреба на алкохол и сами да се убедят в риска да управляват колата си след като са пили. Щандът привлича децата с интересни пъзели и оцветяване на картинки по пътна безопасност, а с помощта на представители на БЧК те се учат как да окажат първа помощ на пострадали . Шапки, флаери и листовки са част от подготвените материали, свързани с инициативата на пътна полиция. Кампанията „Отговорни на пътя“ се организира за първи път, а нейната цел е да формира нагласа за повече толерантност и сигурност на пътя и намаляване на пътнотранспортния травматизъм.", "date": "2018.09.24", "title": "Пътна полиция – активен партньор в Международния технически панаир в Пловдив"}
{"url": "https://www.24chasa.bg/novini/article/7069916", "text": "Европейската комисия съобщи днес, че предава Полша на Съда на ЕС заради нарушаване на правилото за независимост на съдебната власт. Отбелязва се, че Полша ще отговаря заради закона за Върховния съд. ЕК настоява Европейският съд да издаде временни насоки до постановяването на окончателно решение, предаде БТА. Уточнява се, че промените в посочения полски закон не съответстват на изискванията на ЕС. С промените пенсионната възраст на полските върховни съдии бе намалена от 70 на 65 години, с което 27 от 72-мата съдии може да бъдат предсрочно освободени. Законът засяга и председателя на полския Върховен съд, който изглежда няма да може да завърши 6-годишния си мандат. ЕК настоява Съдът на ЕС да се произнесе възможно най-скоро. Комисията изпрати официално уведомително писмо до полските власти на 2 юли, последвано от мотивирано становище на 14 август. Отговорите, които полските власти дадоха и по двата документа, не разсеяха опасенията на ЕК от правно естество, се посочва в съобщение на институцията. Съгласно новия полски закон на съдиите, засегнати от понижаването на пенсионната възраст, се предоставя възможност да поискат удължаване на мандата си, което може да бъде одобрено от президента на държавата за срок от три години, с възможност за еднократно подновяване. Няма ясно определени изисквания за вземането на решение от президента, нито е предвиден съдебен надзор, ако той отхвърли искането, отбелязва ЕК. Единствената предпазна мярка, предложена от полските власти, е незадължително съгласуване с Националния съдебен съвет - служба, чийто настоящ състав е в нарушение на европейските изисквания за независимост на съдебната власт. ЕК остава на мнение, че полският закон за Върховния съд е несъвместим с правото на ЕС, тъй като подкопава правилото за независимост на съдебната власт, включително несменяемостта на съдиите, като по този начин Полша не изпълнява задълженията си по договора за ЕС и Хартата на основните права. Принципите на правовата държава са част от общите ценности, на които се основава ЕС. Събитията в Полша накараха ЕК да започне преговори с полското правителство през януари 2016 година. Комисията редовно и подробно съобщава за хода на преговорите на Европейския парламент и на Съвета на ЕС. На 29 юли миналата година ЕК започна производство за установяване на нарушение, а на 20 декември 2017 г. отнесе въпроса до Съда на ЕС. Също на 20 декември миналата година ЕК задейства за първи път процедурата по член 7 от договора за ЕС и изпрати обосновано предложение за решение на Съвета на ЕС за установяване на очевидна заплаха от тежко нарушение на принципите на правовата държава от страна на Полша. Предвидена е възможност Съветът на ЕС, с мнозинство от 4/5 от своите членове, да установи, че съществува очевидна заплаха за тежко нарушение от страна на държава в ЕС на общностните ценности, посочени в член 2 от договора за ЕС. На изслушването на полската страна на заседание на Съвета на ЕС по общи въпроси на 26 юни тази година не бяха посочени предстоящи мерки в отговор на продължаващите опасения на ЕК. Предвид това, както и заради липсата на напредък по този въпрос в рамките на преговорите с Варшава, на 2 юли ЕК изпрати до Полша официално уведомително писмо, в което изложи ясно своите опасения от правно естество. На 2 август полските власти отговориха, като отхвърлиха доводите на ЕК. На 14 август ЕК изпрати обосновано становище по този въпрос до полските власти и получи отговор на 14 септември, с който отново опасенията на комисията от правно естество не бяха разсеяни, пише в съобщението. На 18 септември полската страна бе изслушана за втори път в Съвета на ЕС. Полските власти отново защитиха позицията си и отказаха да предложат каквито и да било мерки в отговор на изразените опасения, отбелязва ЕК.", "date": "2018.09.24", "title": "ЕК предава Полша на Съда на ЕС заради заплахи за върховенството на закона"}
{"url": "https://www.24chasa.bg/novini/article/7069918", "text": "Турската полиция е задържала предполагаем терорист на \"Ислямска държава\", за когото се смята, че е предавал заповеди от Сирия на членове на ИД в Турция, предаде Анадолската агенция, позовавайки се на източници от сигурността. Заподозреният е идентифициран като Еюп Б., 47-годишен. Той е бил заловен след кратко преследване от полицията, след като бил забелязан пред частна болница в окръг Адана, Южна Турция. Смята се, че Еюп Б. е най-високопоственият член на ИД в Адана, предаде БТА. Той е поставен под арест в очакване на съдебен процес. Над 300 души са загубили живота си в терористични нападения на ИД в Турция, при които мишена на терористите са били цивилни.", "date": "2018.09.24", "title": "Задържаха ръководен член на \"Ислямска държава\" в Турция"}
{"url": "https://www.24chasa.bg/novini/article/7069921", "text": "Пътят към ЕС и НАТО минава през договора с Гърция за името, такава е реалността. Всички лидери, като се започне от генералния секретар на НАТО Йенс Столтенберг и се стигне до германския канцлер Ангела Меркел посочиха, че няма план Б, за да седнем на тази маса и всички, които вече седят, искат да ни видят там, каза македонският външен министър Никола Димитров на пресконференция, пояснявайки всички аспекти от договора с Гърция, предаде агенция МИА. Димитров каза, че договорът не може да влезе в сила, ако гръцкият парламент не ратифицира протоколите за членството на Република Македония в НАТО. \"Ако това не стане, договорът няма да влезе в сила\", повтори министърът. Той подробно поясни всички аспекти от договора, тъй като на срещите си с граждани през последните седмици се убедил, че има много дезинформации. Димитров повтори, че по отношение на географското определение към името Македония се добавя Северна. \"Гражданството ще бъде македонско/гражданин на Северна Македония, както ще пише във всички документи. Официалният език ще бъде \"македонски език\". Това е важно и с това се утвърждава македонският език. Международните кодове остават МК и МКД с изключение на регистрационните табели\", каза Димитров. По думите му \"за нас термините Македония и македонски означават нашата територия, нашият македонски народ с всички отличия и атрибути, с нашата история, култура, с нашето културно наследство\". \"Това са въпросите на идентичността. Нашето право на самоопределение и самоидентификация - факт е, че това парче земя е част от географски по-широкия регион на Македония, има част и в Гърция, и в България. Македония се отнася за нашата територия, народът е македонски с цялата специфика\", каза Димитров. Той добави, че конституционните промени, които трябва да бъдат приети след референдума, ще бъдат формулирани от парламента, /трябва да бъдат приети/ с мнозинство от две трети, след публични дебати, след дебати по комисии, това е процес с твърди срокове, утвърдени в правилника.", "date": "2018.09.24", "title": "Македония: Пътят към ЕС и НАТО минава през договора с Гърция за името"}
{"url": "https://www.24chasa.bg/novini/article/7069929", "text": "Багер, който прави всичко - копае, отводнява, разбива с чук, впечатли вицепремиера Томислав Дончев на техническия панаир в Пловдив. \"Можем да го пуснем в Габрово да го тествате. Той е като швейцарско ножче, но за багери\", обърна се към него изложителят Диян Петров. Вицепремиерът му отвърна да се обади на кметицата Таня Христова и да се разберат. \"Горд съм, че българските производители успешно конкурират колегите си от държавите-членки на ЕС. В последните години бизнесът направи една значима реформа - тихо и неусетно българската икономика премина от бързи услуги и имоти към производство и експорт\", отбеляза Дончев при откриването на 74-тото международно изложение. Той си спомни, че бил 14-годишен, когато за първи път посетил пловдивския панаир. Според него дошло е време да се направи следваща крачка - държавата и бизнесът да инвестират във високите технологии, за да се повиши цената на труда. \"Моделът, който следваме до момента, е изчерпан- Не можем да развиваме икономика, която е базирана на ниска цена на труда и на ресурсите. Все повече - и държавата, и бизнесът, и предприемачите ще трябва да следват високите технологии и роботизация\", отбеляза той. По думите му държавата няма как да е наблюдател в този процес. \"Няма как да имаме продукция 4.0, ако администрацията ни е 1.0, а образованието 2.0. Държавата трябва да се оттегли там, където присъствието й пречи на развитието на бизнеса\", посочи Дончев. Според него панаирът показва докъде сме стигнали, какви стоки, изложители и иновации са събрани тук. \"Той е устройството, което измерва пулса на българската икономика. И аз се надявам това изследване да покаже, че пулсът е здравословно висок\", каза вицепремиерът. И се впусна да разглежда експонатите. Отдели внимание на Автомобилния град, където са показани всевъзможни марки от най-ново поколение. Видя модели от 2019 г. Спря се на щанда на МВР, където върви мащабната кампания \"Отговорни на пътя\". В това време правиха на кукла сърдечен масаж и изкуствено дишане. В кампанията участва и автомобилния шампион на България Илия Царски. Той призова за толерантност и отговорност на пътя. Над 550 компании от 35 страни показват изделия на изложението, което продължава до неделя. Най-силно представени са Германия, Италия, Индия, Румъния и Турция. \"Бизнесът е стабилизиран, продължава да изкачва планината и да се движи по билото\", образно обясни директорът д-р Иван Соколов. Посланичката на Индия у нас Пуджа Капур отбеляза, че техни компании правят проучвания в туризма и инфраструктурата. \"Интересуваме се и от концесията на летище \"София\", каза тя. По думите й индийски филми ще продължат да се снимат у нас, а фирми от азиатската страна инвестират и в селското ни стопанство.", "date": "2018.09.24", "title": "Агитираха Томислав Дончев да вземе багер за Габрово (снимки)"}
{"url": "https://www.24chasa.bg/novini/article/7069950", "text": "Автобуси на близо 40 години возят децата към училищата. Средната възраст на превозните средства е 10-12 години, но все още сред тях има и доста по-стари. Това показват проверките на контролните органи в началото на новата учебна година, предаде NOVA. До момента са проверени повече от 700 училищни автобуса. Заради различни нарушения са съставени четири акта – включително за автобус без технически преглед.", "date": "2018.09.24", "title": "Автобуси на близо 40 години превозват деца до училище"}
{"url": "https://www.24chasa.bg/novini/article/7069963", "text": " цели повишаване на сигурността на руските военни, заяви днес говорителят на Кремъл Дмитрий Песков, цитиран от Ройтерс. На въпрос за отношенията с Израел президентският говорител отговори, че решението не е насочено срещу никоя трета страна, предаде БТА. Канцеларията на сирийския президент Башар Асад съобщи в комюнике, че руският държавен глава Владимир Путин се е обадил днес на сирийския си колега и го е уведомил за доставката на комплекса.", "date": "2018.09.24", "title": "Кремъл: Доставянето на противоракетна система на Сирия не е насочено срещу трета страна"}
{"url": "https://www.24chasa.bg/novini/article/7069971", "text": "Босненската полиция е задържала двама мигранти  , съобщи днес полицията, цитирана от Ройтерс. \"При акции на няколко места полицията откри пушка, четири пистолета, заглушител и муниции,\" съобщи пред Ройтерс говорителка на полицията в Сараево. Тя уточни, че действията са били проведени снощи и отказа да съобщи повече подробности, предаде БТА. Двамата задържани ще бъдат предадени на прокуратурата в Сараево по-късно днес, добави говорителката. Около 15 хиляди бежанци и мигранти от Азия и Северна Африка са влезли в балканската страна тази година на път за европейски държави с по-висок стандарт. Няколко хиляди са блокирани в Босна, след като съседна Хърватия затегна границите си.", "date": "2018.09.24", "title": "Задържаха двама мигранти при акцията в Сараево, при която откриха много оръжия"}
{"url": "https://www.24chasa.bg/novini/article/7069984", "text": "Група албанци снайперисти се присъединиха към джихадистите в сирийския град Идлиб, съобщават албанските медии, като се позовават на \"Франс соар\". Според вестника албанците разпространили дълго видео за дейността си. То продължава 33 минути и 15 секунди и е под надслов \"Албански снайперисти в страната Шамит\", както джихадистите наричат Сирия, предаде БТА. Медията \"Джамети албан\" изглежда е медия за албанците, които са в рамките на джихадистката група Хаят Тахрир ал Чам в Сирия. В групата има стотина албанци, предвождани от Хатаби Албани, пише вестникът. Лидерът на албанците Абу Кутад Албани според \"Франс соар\" е много близък с лидера на джихадистката група, доминираща в Идлиб. И по-рано джихадитски интернет медии съобщаваха, че албанците са главни снайперисти в джихадистките групи.", "date": "2018.09.24", "title": "\"Франс соар\": Група албански снайперисти\nсе присъединиха към джихадистите в Сирия"}
{"url": "https://www.24chasa.bg/novini/article/7069986", "text": "Министърът на отбраната Красимир Каракачанов заминава днес, 24 септември, за Баку, Азербайджан, за да посети третото международно изложение за отбранителна техника „ADEX-2018”, съобщиха от пресцентъра на Министерство на отбраната. Изложението, на което ще бъдат представени 209 фирми от 32 страни, се провежда по инициатива на Министерството на отбранителната индустрия с подкрепата на Министерството на отбраната на Република Азербайджан. В рамките на визитата си в Азербайджан министър Каракачанов ще проведе срещи с министъра на отбраната генерал-полковник Закир Хасанов и със заместник министър-председателя на Република Азербайджан Ягуб Еюбов. В програмата на посещението е предвидена и среща с президента на Република Азербайджан Илхам Алиев. В състава на българската делегация, водена от министъра на отбраната, са включени още заместник-министърът на отбраната Анатолий Величков, изпълнителният директор на „ТЕРЕМ-Холдинг“ ЕАД Иван Досков и експерти от Министерството на отбраната.", "date": "2018.09.24", "title": "Каракачанов заминава днес за Баку, отива на изложение за отбранителна техника"}
{"url": "https://www.24chasa.bg/novini/article/7069992", "text": "При никакви обстоятелства журналистите не трябва да бъдат затруднявани, заяви днес говорител на Европейската комисия в отговор на въпрос, свързан със задържането на журналисти в Гърция. Говорителят отбеляза, че комисията все още не е запозната изцяло с обстоятелствата, довели до задържането на журналистите. Той добави, че отговаря на въпроса в общ смисъл, предаде БТА. Европа винаги трябва да бъде място, където свободата на печата е свещена. Твърде много наши журналисти биват затормозявани, притискани, убивани. Няма демокрация без свободна журналистика, посочи говорителят, като се позова на част от речта на председателя на ЕК Жан-Клод Юнкер пред Европейския парламент по-рано този месец. Говорителят посочи, че ЕС прави необходимото националните власти да работят за справедливост на основата на върховенството на правото. Работата на институциите на ЕС е да наблюдават за спазването на тази отчетност и журналистите да могат да си вършат работата, допълни той.  По-късно днес те бяха освободени. Журналистите се предали доброволно след твърдения на министъра, че са го оклеветили. В статия на журналистите е описана злоупотреба със средства от ЕС от страна на бизнесмени, свързани с гръцкия военен министър Панос Каменос. Прокуратурата ще разследва случая, без да повдига засега обвинения срещу тримата журналисти.", "date": "2018.09.24", "title": "Еврокомисията: Няма демокрация без свободна журналистика"}
{"url": "https://www.24chasa.bg/novini/article/7069687", "text": "На 24 септември пресслужбата на Държавния съвет на Китай публикува Бяла книга със заглавие „Факти за търговските търкания между Китай и САЩ и китайската политика\", в която се посочва, че търговско-икономическите отношения се свързват и с ползите за двата народа, с мира, процъфтяването и стабилността на света. За Китай и САЩ сътрудничеството е единственият правилен избор и единствено взаимната изгода ще доведе до по-добро бъдеще, предава bulgarian.cri.cn. В книгата се говори за осем китайски политики по този въпрос, които са: Китай категорично защитава националното си достойнство и основни интереси, Китай твърдо стимулира стабилното развитие на икономическите и търговски отношения със САЩ, Китай категорично защитава и стимулира реформите и усъвършенстването на многостранния търговски механизъм, Китай категорично защитава правата върху интелектуалната собственост и имуществото, Китай твърдо защитава законните интереси на чуждите бизнесмени в страната, Китай категорично задълбочава реформата и разширява отварянето към света, Китай твърдо стимулира взаимноизгодното сътрудничество с други развити и развиващите се държави, Китай категорично стимулира изграждането на общност на споделената съдба.", "date": "2018.09.24", "title": "Бялата книга разяснява осем политики на Китай относно търговските търкания със САЩ"}
{"url": "https://www.24chasa.bg/novini/article/7070163", "text": "САЩ продължават да подкрепят Партията на демократичния съюз (ПДС) и Силите за защита на народа (СЗН), които Турция смята за сирийски клон на поставената извън закона Кюрдска работническа партия (ПКК). Това заяви турският президент Реджеп Тайип Ердоган, цитиран от ТАСС. Важна е борбата ни срещу структурите, които непосредствено оказват заплаха за безопасността на Турция. На преговорите с президента на Русия Владимир Путин на 17 септември в Сочи ние открито обявихме, че отдаваме голямо значение на прочистването от терористи на районите, намиращи се под контрола на Демократичната партия на народите и Силите за защита на народа, написа Ердоган в статия за в. \"Комерсант\", публикувана вчера, предаде БТА. За съжаление виждаме, че продължава \"необичайната подкрепа\", която в последно време се оказваше за ПДС и СЗН от страна на САЩ. Трябва да бъдат прекратени подобни стъпки, нанасящи ущърб на равновесието между различните народи в региона и света, добави турският президент. Ердоган отбеляза, че турската страна се надява на подкрепа от страна на Русия в борбата на Турция срещу \"терористични организации като ПКК, ПДС и СЗН\".", "date": "2018.09.24", "title": "Ердоган: САЩ продължават да подкрепят сирийските кюрдски Сили за защита на народа"}
{"url": "https://www.24chasa.bg/novini/article/7069321", "text": "Една черно-бяла фотография на младеж с гъст светъл перчем, мустаци, сако и папийонка хвърли в екстаз мнозина привърженици на Васил Левски. Млади активисти от “Резиденция Баба” гръмко обявиха в профила си, че са открили неизвестна снимка на Апостола на свободата. Докато разглеждали архива в читалището на карловското село Войнягово, където Васил Иван Кунчев е учителствал от 1864 до 1866 г., те попаднали на въпросната снимка. Прелиствахме архива и изведнъж попаднахме на снимката. Всички познаваме Левски. Приликите са очевидни. Представител на читалището ни обясни, че фотографията е автентична. който да се произнесе”, каза пред “24 часа” Милица Джанджова, координатор на фабриката за идеи към “Резиденция Баба”. Младежите я качват в профила на своето сдружение и така гръмва вестта за “новата и неизвестна снимка на Левски”. Жители от Войнягово също твърдят, че това е Апостола. От поколение на поколение там вървят предания за пребиваването му в селото. Според местни през далечната 1864 г. на Великден Левски хвърлил расото, отишъл първо при майка си в Карлово, за да ѝ остави кичур от косите си. “Прибери го, че може да си отида неопят”, казал той на баба Гина. Седмица по-късно около Гергьовден пристигнал във Войнягово да учителства. “Всички, на които е преподавал, след това са станали хора - кой търговец, кой учител. Научил ги е да четат и пишат. Създал е будни и непримирими българи”, разказват възрастни жители. Левски имал стая в тогавашното училище, но често отсядал в къщата на Ивана Боюклиева. Тя се грижела за него като за собствен син. В спомените на войняговци още се говори за първите трепети на Апостола към местната девойка Йова. Тя била дъщеря на търговец. Била красива и също имала чувства към Васил. Според преданията той ѝ обещал да я направи даскалица, щом България се освободи. Това така и не станало. Една нощ Левски напуснал селото през пролетта на 1866 г. След разтурянето на Втората легия се върнал и поискал прошка от Йова. Това било знак, че годеж няма да има. Връчил ѝ огърлица с думите: “Йове, свободата закъсня!” Местната камбана продължително забила на умряло, когато се разчуло, че Левски е обесен. Цялото село ридало, а Йова не свалила черните си дрехи цяла година. “Тези спомени за Апостола и войняговската Йова са се превърнали в легенди”, казва Дора Чаушева, шеф на къщата музей “Васил Левски” в Карлово. Тя обаче изрази съмнения, че на въпросната нова снимка е самият Дякон. “Тази фотография е издадена през 90-те г. на миналия век. Под нея пише, че това е предполагаем портрет на по-малкия брат на Апостола - Петър. “Христо Йонков минава за един от най-добрите познавачи на снимките на Левски. Мислите ли, че ако е имал шанс да открие оригинална фотография, ще го пропусне да напише, че е на Левски”, пита историчката. Според нея снимката има известни прилики с идеолога на национално-освободителното ни движение. Но също така има и достатъчно отлики. “Нямаме досега друга фотография в същата поза, за да я анализираме. Но едно е сигурно - снимката не е нова, тя се вади за пореден път”, категорична е Чаушева. “24 часа” потърси най-добрия изследовател на Васил Левски - проф. Пламен Митев от историческия факултет на Софийския университет. “Снимката е фалшификат”, отсече той. По думите му това, което се популяризира напоследък, категорично няма нищо общо с Апостола и е несериозно от всяка научна гледна точка. “Защо? Все пак Левски е учителствал във Войнягово 2 години. Не е ли възможно да се е снимал там”, питаме. “За да има фотография по това време, са били необходими условия тя да бъде направена. Първата снимка на Левски е по време на легията в Белград. В българските земи който да обикаля от село на село и от град на град, за да снима известни личности. А и тогава все още Левски не е революционер\", обясни историкът. Учителстването на Апостола във Войнягово е в периода, когато още не се е изявил като идеолог на нашето националноосвободително движение. Нямало е как да бъде разпознат от странстващи фотографи. “А и да не забравяме - когато говорим за конспиративната му дейност, не можем да приемем, че той си прави снимки тук и там, за да ги разпространява. При положение че извършва забранена от закона дейност”, изтъкна проф. Пламен Митев. Според него това, че в посочената фотография има елементи на прилики с образа на Апостола съвсем не означава, че е той. И всякакви други опити да се намери нещо ново не се приема за сериозно. “Разбира се, може да изскочи нещо от турските архиви от времето, когато е бил следствен. Това е нещо друго”, казва проф. Митев. За трепетите на Апостола по войняговската Йова той смята, че е нормално млад човек да има чувства. Но те останали на ниво младежки емоции. “Малко по-късно темата за евентуален годеж на Левски се използва в конспиративната му дейност. Но тя няма нищо общо с конкретни стъпки в посока на официализиране на една такава практика”, коментира ученият. Той припомни, че в публичното пространство през последните 20-30 г. се появили всякакви писания. “Един съвременен автор от района на Добруджа публикува книжка, в която твърди, че Левски има незаконен син от местна девойка. Това е конкретен пример докъде може да стигне фантазията на някои, опитвайки се да спечелят слава на гърба на Апостола, което е тъжно”, обобщи проф. Митев. 12 младежи с различни професии се преселиха за месец от столицата и други големи градове в карловските села Войнягово, Каравелово и Климент. Там живеят при възрастни хора, на които помагат. Бабите ги приемат като собствени внуци. И им се радват от сърце. “Опознаваме фолклора, занаятите, обичаите. Изпращаме млади експерти от различни области - имаме архитект, учители, фотографи, инженери. Живеем по един месец в домакинства, помагаме в ежедневните дейности на възрастните, свързани с градината, животните”, обясни Милица Джанджова, координатор във фабрика за идеи към “Резиденция Баба”. Самата тя е от София. Твърди, че някои от младежите избирали да останат на село. Това било връщане към корените. “Преди да заминат, минават през 5-дневно интензивно обучение. Учат ги как да общуват с местните и как да набавят етноложка информация”, уточни Джанджова. Това го правели за четвърта година. Били са в Родопите, в Северозапада, в района на Гоце Делчев, сега са в Средна гора. “Целта е да пренесем знания от големия град към селата. Гледаме да създадем мост между поколенията - младите да се учат от старите, а защо не и обратно. Това е обмен на знания и опит\", казва координаторката. Резидентите били на възраст от 18 до 38 г. Така попаднали и на въпросната “нова” фотография на Васил Левски във Войнягово.", "date": "2018.09.24", "title": "Проф. Пламен Митев: Новата снимка на Левски e фалшификат!"}
{"url": "https://www.24chasa.bg/novini/article/7070176", "text": " Премиерът Бойко Борисов и президентът на САЩ Доналд Тръмп се срещнаха днес в централата на ООН в Ню Йорк по време на срещата на високо равнище \"Глобален призив за действие за справяне с проблема с наркотиците\". Тя е организирана по инициатива на Тръмп. България е съдомакин на събитието. Премиерът Борисов е начело на българската делегация, която участва в 73-тата сесия на ООН. По време на Срещата на високо равнище страните-участнички заявиха категоричен ангажимент за предприемане на действия за борба с проблема с наркотиците. Всяка страна декларира готовност да се включи в прилагането на стратегия, ограничаваща в максимална степен разпространението и употребата на наркотични вещества. Документът визира четири основни точки, които държавите поемат ангажимент да разработят: намаляване на търсенето на наркотични вещества чрез образование, кампании и превенция на злоупотребата с наркотични вещества; разширяване на усилията за лечение, с цел спасяване на живот и насърчава на възстановяването на наркозависимите; укрепване на международното сътрудничество в областта на съдебния, правоприлагащия и здравния сектор; и премахване на достъпа до незаконни наркотични вещества чрез спиране на производството и трафика им. По-късно премиерът ще участва в среща на върха за мира, носеща името на Нелсън Мандела. Целта на форума е международната общност да препотвърди ангажимента си към глобалния мир, предотвратяване на конфликти, защитата на правата на човека. Предстоят и поредица двустранни срещи с участието на Борисов, а вечерта той ще присъства на традиционната вечеря, организирана от президента на САЩ и съпругата му.", "date": "2018.09.24", "title": "Борисов се срещна с Тръмп в Ню Йорк (Снимки)"}
{"url": "https://www.24chasa.bg/novini/article/7070175", "text": "Фондация \"Отворено общество\", създадена от милиардера филантроп Джордж Сорос, съобщи, че е внесла иск в Европейския съд за правата на човека и в Конституционния съд на Унгария заради приетите неотдавна в централноевропейската страна закони за неправителствените организации, работещи с бежанци и кандидати за убежище, предаде Асошиейтед прес. Джеймс Голдстън, директор на правния отдел на \"Отворено общество\", заяви пред АП, че завеждането на съдебно дело цели да противодейства на законите, които по думите му са \"предназначени да сплашат и да заглушат независимите гласове в Унгария\". Законът, станал известен като \"Спри Сорос\", бе приет през юни. Той заплашва със затвор от една година хора, помагащи на кандидати за убежище, припомня БТА. През юли унгарските депутати одобриха въвеждането на 25-процентов данък върху финансовата и материалната помощ за организации, насърчаващи миграцията. \"Отворено общество\" подпомага някои от организациите, засегнати от тези мерки.", "date": "2018.09.24", "title": "Фондацията на Джордж Сорос съди Унгария \nза приетия закон, известен като \"Спри Сорос\""}
{"url": "https://www.24chasa.bg/novini/article/7070180", "text": "Французинът Жан-Клод Арно - основна фигура в шведския културен живот, ще остане в ареста, докато чака да бъде произнесена присъдата му по две обвинения за изнасилване след приключилия днес процес, съобщи Асошиейтед прес. Прокурор Кристина Войг поиска три години затвор за Жан-Клод Арно, както и да остане задържан заради голям риск да напусне страната, предаде БТА. Жан-Клод Арно предизвика шумен скандал в Шведската академия, която присъждаща Нобеловите награди за литература. Той беше директор на културния център \"Форум\", субсидиран от Шведската академия. Женен е за поетесата Катарина Фростенсон, бивш член на Шведската академия, институция с над 200-годишна традиция. През пролетта Арно беше обвинен в двукратно изнасилване на жена през 2011 г. Миналата есен пък 18 жени го обвиниха в сексуални посегателства или тормоз. Арно беше заподозрян, че е издавал имената на Нобеловите лауреати, но за това не е правено разследване. Заради скандала осем членове на Шведската академия подадоха оставки. Сред тях бяха съпругата му Катарина Фростенсон и Сара Даниус, първата жена в историята на организацията, заемала поста постоянен секретар. Арно отрича всички обвинения. Шведската академия променя устава си и тази година няма да присъжда Нобелова награда за литература.", "date": "2018.09.24", "title": "Жан-Клод Арно, предизвикал скандала в Шведската академия, остава в ареста"}
{"url": "https://www.24chasa.bg/novini/article/7070182", "text": "Решението на Русия да достави на Сирия зенитно-ракетен комплекс С-300 цели повишаване на сигурността на руските военни, заяви днес говорителят на Кремъл Дмитрий Песков, цитиран от Ройтерс. Канцеларията на сирийския президент Башар Асад съобщи в комюнике, че руският държавен глава Владимир Путин се е обадил днес на сирийския си колега и го е уведомил за доставката на комплекса. На въпрос за отношенията с Израел президентският говорител отговори, че решението не е насочено срещу никоя трета страна, предава БТА. Песков обаче заяви, че унищожаването погрешка на руски самолет от сирийската противовъздушна отбрана, което според Москва се дължи на предумишлени действия на израелски пилоти, може само да навреди на руско-израелските отношения, предаде Франс прес. \"Унищожаването на разузнавателния ни самолет причини смъртта на 15 наши военнослужещи. Според информациите от военните ни експерти това се дължи на предумишлени действия на израелските пилоти, което може само да навреди на отношенията между двете ни страни\", заяви говорителят на Кремъл. На 17 септември сирийската ПВО свали погрешка руски самолет Ил-20 над Средиземно море, убивайки 15-те души екипаж. По същото време израелски изтребители нанасяха удари по складове с боеприпаси в северозападната сирийска провинция Латакия. Русия обвинява Израел за унищожаването на самолета й, като твърди, че израелската армия я е уведомила за въздушните си удари само една минута преди нанасянето им и че израелските самолети са използвали руския самолет като щит срещу сирийските ракети. Израел отрича тази версия. Песков днес определи станалото като \"трагична последователност от съвпадения\" и отново обвини израелските пилоти. \"Самолетът не е свален от израелска ракета, слава Богу. Въпреки това тази верига от съвпадения стана възможна заради действията на израелските пилоти. Събраната от нашите военни експерти информация ясно го показва\", заяви той.", "date": "2018.09.24", "title": "Песков: Доставянето на С-300 на Сирия не е насочено срещу никоя трета страна"}
{"url": "https://www.24chasa.bg/novini/article/7070195", "text": "Буря премина снощи през Германия, отне живота на най-малко един човек и предизвика проблеми с транспорта, основно в южната и западната част на страната, предаде ДПА. Седемдесет и осем годишна жена е загинала в къмпинг край южния град Бамберг, когато върху нея паднало дърво. Четиригодишно дете е пострадало тежко, когато поривите на вятъра са съборили дърво върху кола, в която то се е возело с още трима членове на своето семейство, които са невредими. Произшествието е станало в югозападния град Епфенбах. Детето е откарано с хеликоптер в болница, предава БТА. Около 130 полета бяха отменени на летището във Франкфурт заради бурята. Говорител на \"Дойчебан\" заяви, че всички железопътни релси са почистени от паднали клони и дървета, но въпреки това днес се очакват закъснения на влакове.", "date": "2018.09.24", "title": "Буря със силен вятър в Германия взе жертва и рани тежко 4-годишно дете"}
{"url": "https://www.24chasa.bg/novini/article/7070240", "text": "Турският президент Реджеп Тайип Ердоган ще се срещне с германски бизнес лидери по време на посещението си в Берлин по-късно тази седмица, предаде ДПА, позовавайки се на представител на управляващата Партия на справедливостта и развитието (ПСР) в Турция. Мустафа Йенероглу, близък сътрудник на Ердоган и член на ПСР, каза пред ДПА, че срещата в Берлин ще се състои в петък следобед. Той не назова конкретни компании, а посочи само, че представители на големи фирми ще присъстват на дискусията. Издигането на по-високо ниво на икономическите отношения с Германия е главна тема в дневния ред на визитата на Ердоган на 27-29 септември, предава БТА.  Ердоган изрази по-рано очакване, че държавното му посещение ще сложи \"окончателно\" край на напреженията между двете страни, обтегнати от ареста на германски граждани и безпокойствата на Берлин за състоянието на човешките права в Турция.", "date": "2018.09.24", "title": "Ердоган ще се срещне с германски бизнесмени по време на посещението си в Берлин"}
