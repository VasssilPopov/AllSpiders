{"url": "https://www.24chasa.bg/novini/article/7293364", "text": "Тежковъоръжени мъже с бронежилетки уплашили жители на столичен квартал, като се появили там в четвъртък вечерта, научи “24 часа”. Посещението не е случайно и не е свързано със силови групировки. На адреса живее черногорецът Предраг Кнежевиц, който беше арестуван в края на септември м.г. на летище София по молба на съда в родината му, защото е осъден за опит за убийство. На летището го задържаха заради фалшиви документи, с които се опитал да напусне страната. Всъщност Кнежевиц от години живее в София, където има бизнес. На 6 февруари, сряда, Апелативният съд в София го освободил от ареста, където лежи от 5 месеца, с най-леката мярка за неотклонение - “подписка”. В определението на магистратите пише, че трябва да го пуснат от килията незабавно. Това обаче се случва едва на следващия ден, когато решението на съда е получено официално.   Според публикации в медиите в Черна гора той е един от лидерите на местен престъпен клан и живеел в няколко държави от Европейския съюз. Осъден е задочно на 1 г. затвор заради опит за убийство. Процедурата по екстрадицията му в роината е одобрена от съда в българия, но първо трябва да приключи делото тук за използването на фалшиви документи. След освобождаването на Кнежевиц той се прибрал в квартирата си, за която имал договор за наем. Още същата вечер го посетили мъжете с бронежилетки, за да проверят дали е там. “Вероятно ги е изпратил човек, който не прави разлика между мярка за неотклонение “подписка” и “домашен арест”, казва адвокатът на Кнежевиц Любомир Таков, потърсен за повече информация по казуса. ", "date": "2019.02.11", "title": "Черногорецът Кнежевиц на свобода с подписка, въоръжени обикалят квартирата му в София"}
{"url": "https://www.24chasa.bg/novini/article/7293324", "text": "Ким Фук, известна като \"момичето с напалма\" от легендарната снимка от 1972 г. за войната във Виетнам, получи Дрезденската награда за мир с парично измерение от 10 000 евро заради работата си в подкрепа на мира, предаде Асошиейтед прес. Учредителите на отличието съобщават, че 55-годишната виетнамка, която сега живее в Канада, е била удостоена с наградата днес за подкрепата й за ЮНЕСКО и ранените във войни деца, и за публичните си изказвания срещу насилието и омразата. Предишни лауреати на наградата са съветският лидер Михаил Горбачов и американският правозащитник Томи Смит, предаде БТА. Фук е била на девет години, когато южновиетнамски самолет хвърлил бомби с напалм върху селото й, защото се смятало, че там се укриват северновиетнамски войници. Сцената, когато Фук бяга гола и плачеща по пътя, с рани от изгаряния по тялото си, е уловена от фотографа на Асошиейтед прес Ник Ут, спечелил награда \"Пулицър\" през 1973 г.", "date": "2019.02.11", "title": "\"Момичето с напалма\" Ким Фук получава германска награда за мир"}
{"url": "https://www.24chasa.bg/novini/article/7293347", "text": "18,31 процента от престъпленията през 2018 -та година са извършени от непълнолетни и малолетни, отчитат от ОД на МВР- Монтана. От началото на годината на отчет в Детска педагогическа стая са се водили 139 малолетни и непълнолетни лица. През годината 47 лица са взети на отчет /44 за извършени престъпления и 1 за извършени противообществени прояви и 2 на други основания/. Снети от отчет са 49 лица, от които 33 поради поправяне и 15 поради навършване на пълнолетие и предаване на ОР за по нататъшно наблюдение, 1 , на друго основание и 2 изпратени на други поделения. През периода на отчет са водени общо 188 лица. В края на отчетния период са останали 137 лица От данните се вижда, че за 2018 година спрямо 2017г., броят на малолетните и непълнолетни лица водени на отчет в Детска педагогическа стая се е увеличил с 15 лица, което налага тенденция на увеличение за последните две години. По етническа принадлежност лицата са разпределени така:- българи - 32 лица, роми - 105 лица Утвърждава се тенденцията на по-висока криминална активност на лицата от ромски произход в сравнение с тези от друга етническа принадлежност. Това се дължи на редица фактори, най – важните от които са нисък социално-икономически статус на ромското население; занижен родителски контрол; липсата на морални и етични норми у лицата от ромски произход; незачитане на установените обществени порядки и др. През 2018год. на територията на ОДМВР – Монтана са разкрити 808 престъпления, от които подрастващи са извършили общо 148 престъпления /непълнолетни са извършили 96 , а малолетни – 52 б престъпления/, което е 18,31 % от всички извършени престъпления.", "date": "2019.02.11", "title": "С 15 повече са малките извършители на престъпления в Монтанско през 2018 г."}
{"url": "https://www.24chasa.bg/novini/article/7293408", "text": "Двама предполагаеми членове на джихадистката група Ислямска държава, обвинени в подготовката на атентати в търговски център и в обществения транспорт, получиха присъди от 15 години затвор при строг режим, предаде Франс прес, като цитира руски медии. Бахтиер Махмудов и Зафархон Рахматов, родом от бившата централноазиатска съветска република Таджикистан, ще излежат присъдите си в \"лагер със строг режим\", гласи решението на Московския военен окръжен съд, информира БТА. Руската служба за сигурност ФСС обяви ареста им през декември 2017 г., като ги обвини в подготовката на самоубийствени атентати в Москва по Нова година и по време на кампанията за президентските избори през март 2018 година. В жилищата им бяха открити съставки за самоделни бомби и оръжия. Според пресслужбата на съда, двамата са се канели да извършат атентати във влак в предградията на Москва и в голям търговски център в руската столица, съобщава агенция \"Новости\". Те се признаха за виновни и призоваха съда да прояви снизходителност. По данни на ФСС близо 2900 руски джихадисти, произхождащи преди всичко от нестабилните мюсюлмански кавказки републики, са участвали в боеве в Ирак и в Сирия. Няколко хиляди бойци произхождат и от страни от Централна Азия, които имат голяма диаспора в Русия. От началото на военната си интервенция в Сирия през септември 2015 г. страната, която е съюзник на режима на Башар Асад, беше заплашвана с ответни мерки от Ислямска държава и от руския клон на Ал Каида, припомня АФП. През 2017 г. в Русия бяха извършени няколко атентата. При нападение в метрото на Санкт Петербург, втория по големина град в страната, загинаха 15 души и бяха ранени десетки. Предполагаемият извършител, загинал при атаката, беше 22-годишен, родом от Киргизстан. Отговорността за този атентат беше поета от свързана с Ал Каида неизвестна групировка - \"Батальонът на имам Шамил\", по данни на американския център за наблюдение на джихадистки сайтове SITE.", "date": "2019.02.11", "title": "15 години строг затвор в Русия за двама предполагаеми членове на ИДИЛ"}
{"url": "https://www.24chasa.bg/novini/article/7293414", "text": "Република Македония е отказала убежище на 42-годишна гражданка на Обединените арабски емирства, която уверява, че е заплашена от семейството си, тъй като иска да се разведе, съобщиха днес македански адвокат и представителка на неправителствена организация, предаде АФП. Миналата седмица апелативна съдебна инстанция в Р Македония е потвърдила отхвърлянето на искането за убежище на Хинд Алболоки, произнесено през ноември от министреството на правосъдието, обясни за АФП Урания Пировска, изпълнителен директор на македонската секция на Хелзинкския комитет. В решеинето си за отхвърляне на искането, с което се е запознала АФП, македонското правосъдие обяснява, че желанието на Хинд Алболоки \"да живее нормален живот\" не е достатъчно основание, за да й се предостави убежище. За момента тя е защитена от експулсиране, посочи Зоран Дрангов от македонска асоциация на младите адвокати, който е подал жалба срещу съдебното решение в Европейския съд за правата на човека в Страсбург. Хинд Алболоки, която се намира в център за бежанци в Р Македония, е разказала своята история във видеозапис, качен в Ютюб в началото на февруари. Дойдох в Македония, след като избягах от Дубай, където моят баща, неговият по-голям брат, моят брат заплашиха да направят живота ми ад. Само защото поисках развод, разказва жената в призива си за помощ, цитирана от БТА. Аз съм майка на четири деца, никоя майка не би оставила децата си, но аз трябваше да оставя моите деца, нямах друг избор, добавя тя. В съобщение, публикувано в петък, посолството на ОАЕ в Рим, отговарящо за дипломатическото представителство в Р Македония, посочи, че \"ще събере всички доказателства за незаконни заплахи срещу /Хинд Алболоки/ и ще ги предаде на полицията, за да бъдат подложени на пълно разследване\". Екипът на нашето посолство е готов да помогне на г-жа Алболоки по всякакъв възможен начин, се отбелязва в съобщението. Насилието в семеен кръг е сериозно престъпление и няма място в ОАЕ, се казва в текста и се добавя, че престъпления, включващи насилие срещу жени, се преследват строго.", "date": "2019.02.11", "title": "Македония отказа убежище на гражданка на ОАЕ, която бяга от семейството си"}
{"url": "https://www.24chasa.bg/novini/article/7293435", "text": "Президентът Румен Радев обслужва интересите на опозицията и се е превърнал в техен говорител. По темата с Венецуела той зае позиция, която не кореспондира с тази на развитите демокрации и нашите партньори от ЕС и САЩ. Това заяви председателят на ПГ на ГЕРБ и зам.-председател на партията Цветан Цветанов пред над 400 членове и симпатизанти на ГЕРБ-Шумен. На събитието, което се проведе в препълнената концертна зала на Общинския младежки дом в Шумен, присъстваха кметът на града и областен координатор на ГЕРБ Любомир Христов, народните представители от ГЕРБ-Шумен Димитър Александров и Румен Генов, областният управител Стефан Желев, както и кметовете на Нови пазар – Ивайло Камаджиев, на Каспичан – Милена Недева и на Никола Козлево – Ешреф Реджеб. Това съобщиха от пресцентъра на партията. Цветан Цветанов отбеляза, че с наближаването на изборите ще зачестят опитите от страна на БСП за дискредитиране на успешните политики на ГЕРБ, довели до видими резултати. „Нашите политически опоненти трудно могат да приемат сегашната политическа стабилност и икономическо развитие. Затова когато те ни атакуват, ние трябва да им припомним каква беше ситуацията по време на тяхното управление и да я сравним със ситуацията сега. Събираемостта в приходните агенции от 2014 г. се е увеличила с 50%, което в парично изражение е 14 млрд. лв. повече пари в бюджета. Въз основа на тези добри показатели се очаква догодина доходите да се повишат с още 10%. БВП от 2014 г. се е увеличил с 36% и сега е 116 млрд. лв., а от 11,5% безработица през 2014 г. – днес е около 5% и дори очакваме да падне“, каза председателят на ПГ на ГЕРБ. По думите на Цветанов при една победа на ГЕРБ на предстоящите европейски избори партията ще продължи да защитава националния интерес на България в Европа и нашият глас ще се чува ясно. „Силата на ГЕРБ е, че всички ние сме голям екип и заставаме с лицата си пред хората и работим открито в техен интерес. Много ми се иска резултатите от европейските избори да съответстват на всичко, което сме свършили до този момент – а то е много“, изтъкна той. По думите му всички общини, в които управлява ГЕРБ, има видими резултати. „Вие имате всички основания да бъдете с високо вдигната глава. Говорете непрекъснато с хората, обяснявайте им какво сте направили и какво предстои да се случи както във вашето населено място, така и в цялата държава“, призова кметовете Цветанов. Зам.-председателят на ГЕРБ подчерта, че образованието е основният приоритет на правителството, защото от една страна така ще бъдат удовлетворени нуждите на пазара на труда, а от друга ще допринесе за по-успешна интеграция на някои групи в обществото. „За 2018 и 2019 г. 500 български училища се модернизират, като отпуснатите средства по ОП „Региони в растеж“ за образователна инфраструктура са над 700 млн. лв. Също така сме поели ангажимент до края на мандата учителските заплати да бъдат увеличени двойно, като така искаме да мотивираме повече млади хора да изберат учителската професия“, посочи още Цветанов.", "date": "2019.02.11", "title": "Цветанов: Румен Радев е говорител на опозицията (Снимки)"}
{"url": "https://www.24chasa.bg/novini/article/7293432", "text": "Турският президент Реджеп Тайип Ердоган нарече големите увеличения на цените на зеленчуците и плодовете в последно време \"хранителен тероризъм\" и обеща предприетите от днес от някои общини в страната продажби на зеленчуци и плодове на по-ниски цени да доведат до пазарен контрол, предаде в.\"Хюриет дейли нюз\", цитиран от БТА. В последните дни те започнаха да си играят с Турция. Цените на патладжаните, доматите, картофите и краставиците започнаха да растат. Това беше терористична атака, каза Ердоган на церемонии по откриване на различни проекти в Анкара. Той оприличи борбата на своето правителство срещу увеличенията на цените на храните на борбата срещу тероризма. Ердоган определи увеличенията на цените на хранителните продукти като \"игри, предприети срещу Турция\". Ние няма да позволим на онези да предприемат този терор, добави Ердоган. Той каза, че правителството е започнало действия срещу онези, които стоят зад \"хранителния терор\", по същия начин, както нанася удари по \"терористичните бърлоги\" в планините Джуди, Габар и Тендюрек в Източна Турция срещу нелегалната Кюрдска работническа партия /ПКК/, като е стартирало продажби на плодове и зеленчуци на по-ниски цени директно от общините към потребителите. Цените ще се намалят почти наполовина, добави той. Ердоган заяви, че правителството ще предприеме същите мерки и за продажбите на препарати за почистване. Някои общини в Истанбул и Анкара започнаха от днес да продават по-евтини плодове и зеленчуци директно на потребителите в опит да обуздаят цените на тези стоки. Големи опашки имаше днес пред сергиите през първия ден от стартирането на тези продажби. Подобни продажби на плодове и зеленчуци ще се извършват на 50 места в Истанбул и на 15 в Анкара. Според данни на Турския статистически институт лукът, който през януари се е продавал на средна цена от 4,9 турски лири за килограм, се продава от днес от община в Анкара за две турски лири за килограм. Според последните официални данни цените на хранителните продукти са се увеличили с 6,43 процента през януари спрямо предходния месец. Увеличението на годишна база е 30,7 процента. През януари цените на зеленчуците и плодовете са се увеличили с 29,7 процента спрямо предходния месец и с 64 процента на годишна база.", "date": "2019.02.11", "title": "Ердоган започва война срещу \"хранителния тероризъм\""}
{"url": "https://www.24chasa.bg/novini/article/7293295", "text": "Четирима войници са били ранени при  , съобщи в Туитър валията на окръг Истанбул Али Йерликая, цитиран от Ройтерс. Хеликоптерът се разби по-рано днес в квартал Чекмекьой в азиатската част на мегаполиса, предаде БТА. Йерликая информира в Туитър за инцидента, като уточни, че хеликоптерът е паднал, докато извършвал принудително кацане. Телевизионни кадри показаха надигащ се от района пушек и бързащи към мястото на катастрофата линейки. Четиримата военни са откарани в болница, поясни валията. Според кмета на истанбулския район Санджактепе Исмаил Ердем хеликоптерът е паднал в междублоково пространство. По телевизията Ердем каза, че по първоначални данни има един загинал войник. В същия район миналия ноември се разби военен хеликоптер, като петима войници загинаха, припомня СиЕнЕн-Тюрк.", "date": "2019.02.11", "title": "Четирима войници ранени при катастрофата с военен хеликоптер в Истанбул"}
{"url": "https://www.24chasa.bg/novini/article/7293285", "text": "Посланикът на Русия в България Анатолий Макаров отхвърли твърденията за очаквана руска намеса в изборите у нас, предаде  . Във Варна Макаров коментира изявлението на заместник-председателя на ГЕРБ Цветан Цветанов, който изрази убеждение, че ще има такава намеса: \"Няма никакви основания да говори така. Никакви такива указания не получаваме. Право на вашия народ е да определи хората, които ще оглавяват общинските ви съвети и ще представят вашата страна в Европарламента\". Руският посланик определи като абсурдни твърденията за връзка на Русия с отравянето на бизнесмена Емилиян Гебрев през април 2015 година. По-рано днес българската прокуратура потвърди, че агент на руското разузнаване, свързван с отравянето на Сергей Скрипал във Великобритания, е идвал и в България през 2015 г. Ще се разследва дали това има връзка с твърденията на бизнесмена Емилиян Гебрев, че е бил отровен.", "date": "2019.02.11", "title": "Руският посланик у нас: Русия няма връзка с отравянето на Емилиян Гебрев"}
{"url": "https://www.24chasa.bg/novini/article/7293310", "text": "Ново радио студио в Европейския парламент в Страсбург бе наречено днес на Антонио Мегалици и Бартош Неделски - двамата журналисти, загинали при атентата в града през декември миналата година. На откриването присъства председателят на ЕП Антонио Таяни, който участва в първия запис в новото студио, предаде БТА. От удара, нанесен по нашите ценности и начина ни на живот, изминаха 60 дни, отбеляза Таяни при откриването на сесията на ЕП. Винаги ще подкрепяме правото на журналистите по света да разкриват истината. Призоваваме да бъде опазена сигурността на журналистите, лишени от свобода във Венецуела, само защото вършат работата си. Призоваваме да бъдат освободени, добави председателят на ЕП. Мегалици и Неделски загинаха при нападението срещу Коледния пазар в Страсбург на 11 декември, където се намираха заради отразяването на последната за миналата година сесия на евродепутатите. Залата за пресконференции на ЕП в Страсбург наскоро бе наречена на загиналата в атентат през 2017 г. малтийска разследваща журналистка Дафне Каруана Галиция. В Брюксел парламентарната пресконферентна зала носи името на убитата през 2006 г. руска журналистка Анна Политковская. Преди месец ЕП реши да нарече програмата си за обучение на разследващи журналисти на името на словашкия репортер Ян Куциак, убит на 21 февруари миналата година.", "date": "2019.02.11", "title": "Европарламентът почете паметта на двамата журналисти, загинали при атентата в Страсбург"}
{"url": "https://www.24chasa.bg/novini/article/7293283", "text": "Руската политическа система ще просъществува цял век и ще послужи за модел на други по света, заяви Владислав Сурков, високопоставен съветник на руския президент Владимир Путин, предаде Асошиейтед прес, цитирана от БТА. \"Путинизмът е идеологията на бъдещето\", пише Сурков в статия, публикувана днес от в. \"Независимая газета\". Антиглобалистката руска позиция, наблягаща на силния национален суверенитет, печели все повече влияние по цял свят, подчертава той. Политическата система на Русия е подходяща за използване не само в страната, а \"явно има и значителен потенциал за износ\", добавя Сурков, който в момента е съветник на президента Путин за Украйна. \"Голямата политическа машина на Путин едва започва да набира скорост за дълга, трудна и интересна операция\", смята руският политик.", "date": "2019.02.11", "title": "Съветник на Путин: Руската политическа система е добър модел за други"}
{"url": "https://www.24chasa.bg/novini/article/7293331", "text": "И  , са загинали. Това съобщи валията на Истанбул Али Йерликая, цитиран от турската частна телевизия СиЕнЕн-Тюрк. Валията каза това в изявление от мястото на инцидента, предаде БТА. Няма цивилни жертви при катастрофата. Хеликоптерът се разби по-рано днес в квартал Чекмекьой в азиатската част на мегаполиса. Телевизионни кадри показаха надигащ се от района пушек и бързащи към мястото на катастрофата линейки. В същия район миналия ноември се разби военен хеликоптер, като петима войници загинаха, припомня СиЕнЕн-Тюрк.", "date": "2019.02.11", "title": "Загинаха и четиримата войници, ранени при катастрофата с хеликоптер в Истанбул"}
{"url": "https://www.24chasa.bg/novini/article/7293177", "text": "Повече от 20 часа продължава гасенето на пожара в завода за преработка на месо край пловдивското село Войводиново. Огънят е локализиран, но отделни огнища продължават да тлеят, предаде БНТ. Изпепелени са 8 декара от предприятието, напълно унищожена е основната производствена база. Въпреки че цеховете са застраховани, дълго време заводът за месо няма да работи и над 300 души остават без препитание. За момента се изключва версията за умишлен палеж. От регионалната екоинспекция са категорични, че опасни вещества във въздуха няма, но съветват гражданите да не стоят дълго време на открито.", "date": "2019.02.11", "title": "Пожарът в завода за месо край Войводиново още не е загасен напълно"}
{"url": "https://www.24chasa.bg/novini/article/7293162", "text": "Правителството на САЩ ще продължи да разследва убийството на саудитския журналист Джамал Хашоги, заяви в Будапеща държавният секретар Майк Помпейо, цитиран от Ройтерс и БТА. \"Америка не прикрива убийство\", каза той и добави, че САЩ ще предприемат още действия за търсене на отговорност от замесените в смъртта на Хашоги. Работещият в САЩ саудитски журналист бе убит в саудитското консулство в Истанбул през октомври. Саудитска Арабия първоначално отрече смъртта му, но впоследствие потвърди, че нейни агенти са го убили. Рияд обаче отрича заповедта за убийството да е била дадена от най-високо държавно ниво. Помпейо призова Унгария, която е главният съюзник на Русия в ЕС, да не допуска Москва да създава разделения между западните страни, предаде Франс прес. \"Не трябва да допуснем Путин да създаде разделения между приятели в НАТО\", каза Помпейо на съвместна пресконференция с унгарския външен министър Петер Сиярто. Сиярто в отговор определи като \"огромно лицемерие\" критиките към Русия от страна на западняците, които иначе си сътрудничат с Москва в енергийната област. САЩ ще споделят информацията си за рисковете от ползване на оборудване на китайската телекомуникационна компания Хуавей със страни като Унгария, каза Помпейо. \"Ако оборудване на тази компания се намира на едно място с важни американски системи, за нас става по-трудно да си партнираме\", отбеляза той. Помпейо заяви, че ще изтъкне пред унгарския премиер Виктор Орбан и други официални лица, че търгуването с Хуавей е придружено от значителни рискове за сигурността на информацията и опазването на личните данни, които може да поставят под въпрос сътрудничеството със САЩ, предаде Асошиейтед прес. Официални представители на САЩ са дълбоко обезпокоени от експанзията на Хуавей в Европа, особено в членки на НАТО като Унгария. \"Те са суверенна нация. Те сами вземат решенията си за тези неща. Важното е да споделим с тях нещата, които знаем за рисковете, които поражда присъствието на Хуавей в техните мрежи - истински рискове за хората им, за загубата на защита на лични данни на хората им, риска Китай ад използва това по начин, който не е в най-добрия интерес на Унгария\", заяви Помпейо на журналисти в посолството на САЩ в Будапеща. Помпейо ще предаде същото послание в Словакия, където ще бъде утре. Оттам той ще замине за Полша за участие в конференция за бъдещето на Близкия изток, в която ще се обсъди положението с Иран. Помпейо ще направи кратки визити и в Белгия и Исландия.", "date": "2019.02.11", "title": "Майк Помпейо: САЩ продължават да разследват убийството на Кашоги"}
{"url": "https://www.24chasa.bg/novini/article/7293130", "text": "Спец по скимиращи устройства, чрез които точил сметки от банкомати по морето, отива в затвора. Георги А. призна вина и се споразумя с Бургаската окръжна прокуратура. Съдът одобри споразумението и му наложи ефективно наказание от 1 г. при първоначален строг режим. Той бе подсъдим за престъпления, извършвани през 2011 г. и 2014 г. на територията на Слънчев бряг, Св.Влас, Приморско и Черноморец. Георги А. монтирал техническо средство върху банкомат, за да придобие информация за съдържанието на платежни инструменти - записи от „втора пътечка на банкови карти\", съдържащи номерата на картите, и четирицифрени лични идентификационни /ПИН/ кодове/, които представляват парола за достъп до банковите карти и за идентифициране на клиента. В част от случаите той действал със съучастника си Иван И., който също се споразумя с прокуратурата. Той се призна за виновен в това, че през юни и юли 2014 г. в София, Свети Влас и Черноморец, действайки като извършител при две от деянията и като помагач в съучастие с Георги А. при други две от деянията, изготвил и улеснил монтирането на технически средства за придобиване на информация за съдържанието на платежни инструменти. На Иван И. е наложена условна присъда от 9 месеца с 3 г. изпитателен срок.", "date": "2019.02.11", "title": "Спец по скимиращи устройства, точил сметки по морето, отива в затвора"}
{"url": "https://www.24chasa.bg/novini/article/7293154", "text": "Мавзолеят на Владимир Ленин затваря за посетители от 18 февруари до 16 април 2019 година във връзка с планова профилактика, предаде ТАСС, цитирана от БТА. Профилактиката ще бъде извършена от Руския научно-изследователски институт по лечебни и ароматни растения (ВИЛАР). Ще бъде ремонтирано и уникалното оборудване, поддържащо температурата и осветлението в мавзолея. Дейности от този род се провеждат редовно на една или две години. Ленин умира на 21 януари 1924 г. Няколко месеца след смъртта му е построен мавзолеят в Москва, близо до Кремълската стена. За съхранението се прилагат уникални методи, разработени от руските специалисти. Подобно балсамиране е приложено и при съхраняването на тленните останки на тринайсет други политически лидери от различни страни. През Втората световна война тялото на Ленин е пренесено в Тюмен, където се съхранява до април 1945 г. Мавзолеят на Ленин затвори за профилактика и през 2017 г.", "date": "2019.02.11", "title": "Затварят за два месеца мавзолея на Ленин"}
{"url": "https://www.24chasa.bg/novini/article/7293083", "text": "Днес в централата на БСП се проведе среща със АЕЖ, по тяхно искане, във връзка с наложеното вето от президента Румен Радев върху Закона за личните данни, съобщават от пресцентъра на БСП Уверихме представителите на асоциацията, че ще подкрепим ветото. Текстове от този закон налагат ограничения на свободата на словото. В контекста на темата за свободата на изразяване и разкриване на корупция, поставихме въпроса за политическия процес срещу Елена Йончева, както и за необходимостта от надпартийно обединение за честни избори. В тази връзка и двете страни коментирахме необходимостта от спазване на закона и избор на нова ЦИК. Не разбираме острата реакция на представителите на асоциацията за една толкова важна тема, която засяга устоите на правовата държава и свободата на избора.", "date": "2019.02.11", "title": "Нинова: Не разбирам острата реакция на Асоциацията на европейските журналисти"}
{"url": "https://www.24chasa.bg/novini/article/7293074", "text": "\"Прехвърлиха ми 65 дка горски масив на морето и ми обещаха 15 000 лв. Разбрах, че после този имот трябва да го прехвърлят на други хора. Дадоха ми и нотариален акт, още си го пазя вкъщи. Пари не получих, но от тогава съм с три инсулта\". Това разкри в Бургаския окръжен съд Илия Илиев, свидетел по делото срещу частния съдебен изпълнител Тотко Колев, станал известен покрай скандалната продажба на либийски танкер \"Бадр\". Както \"24 часа\" писа по-рано днес, Колев е подсъдим по дело за продажба на имот в землището на село Емона през 2008 г., чрез която, според прокуратурата, община Несебър е била ощетена с над 500 000 лв. В съда стана ясно, че бившият шофьор на Вълев Илия Илиев и колегата му Бисер Бонев, също шофьор във фирма на осъдения търновски бизнемен, са подписвали документи под давлението на други хора, близки до Вълев, но не знаели какво точно подписват. Така Бонев слага параф под документи, с които става сериозен длъжник на колегата Илиев. Той пък придобива 65 дка горски масив в землището на село Емона, които после са прехвърлени на други лица. Подписването на документите около сделката е ставало в кантората на бургаския съдебен изпълнител Тотко Колев. По време на днешното заседание стана ясно, че шофьорът Бонев е подписал документи, според които дължи над 250 хил.лв. на колегата си Илия Илиев. \"Не гарантирам, че всички документи са подписани от мен. Подписвал съм много неща при адвокат Луков /Пламен Луков-б.а./, но без да знам какво точно. Видях ги впоследствие, в полицията ми ги показаха. Като разбрах за какви суми става въпрос се хванах за главата. Луков ме накара да ги подписвам, вероятно в полза на моя шеф Вълев. Нещо като услуга за г-н Вълев през адвокат Луков. Не съм знаел точно в какво участвам, направил съм го от страх, под натиск\", каза Бонев. При бургаския съдебен изпълнител Колев отиват четиримата - той, Илия Илиев, главният счетоводител на фирмата на Вълев Радослав Димитров и варненският адвокат Пламен Луков. Според обвинителния акт през май 2008 г. подсъдимият Тотко Колев издал постановление, с което възложил недвижим имот на взискателя Илия Илиев, без да прати писмо до Службата по вписвания в Несебър с искане да бъде наложена възбрана. Преди това Колев вписал въпросния терен в землището на село Емона, собственост на Община Несебър, като собственост на длъжника Бисер Бонев, с което ощетил морската община с над 500 хил.лв. Днес ЧСИ-то се яви с трима адвокати в съда. Защитата е единодушна, че Тотко Колев не е извършил престъпление и в хода на съдебното следствие това ще се изясни.", "date": "2019.02.11", "title": "Бивш шофьор на Вълев от \"Килърите\": Прехвърлиха ми 65 дка край морето, обещаха 15 хил. лева"}
{"url": "https://www.24chasa.bg/novini/article/7293103", "text": "Главният преговарящ на ЕС по Брекзита Мишел Барние предупреди, че остава изключително малко време за уреждане на споразумението за напускането на Великобритания, преди то да се осъществи на 29 март, предаде Ройтерс. \"Оставащото време е изключително малко. Споразумението за напускане, което договорихме с правителството на Тереза Мей, остава най-добрият начин за осигуряване на напускане на Великобритания със сделка\", каза Барние на пресконференция в Люксембург. Премиерът на Люксембург Ксавие Бетел подчерта, че отговорността за намиране на решение за Брекзита е на Лондон, предаде БТА. \"Никога не сме агитирали за Брекзит, никога не сме настоявали за Брекзит. Отговорността тръгна от Лондон и си остава в Лондон\", каза Бетел. Барние намекна, че би било добре британският премиер Тереза Мей да вземе предвид предложението на опозиционната Лейбъристка партия за постоянен митнически съюз с ЕС за решаване на безизходицата по някои елементи от наближаващата раздяла между Брюксел и Лондон. \"Някой трябва да отстъпи\", заяви Барние. Пред журналисти след края на срещата с Барние, той също така нарече Обединеното кралство \"разединено кралство\", в което на политиците им липсват идеи и кураж, предаде Асошиейтед прес.", "date": "2019.02.11", "title": "Мишел Барние: Остава изключително малко време за постигане на споразумение по Брекзита"}
{"url": "https://www.24chasa.bg/novini/article/7293112", "text": "Ожесточени сражения се водят днес между подкрепяните от САЩ Сирийски демократични сили и групировката \"Ислямска държава\" в последния анклав под контрола на екстремистите в Източна Сирия. Това съобщиха сирийска неправителствена организация, следяща развоя на конфликта, и кюрдска информационна агенция, цитирани от Асошиейтед прес и БТА. Предвожданите от кюрдски бойци СДС опитват да превземат контролираното от \"Ислямска държава\" село Багуз и неговите околности, с което да сложат край на четиригодишната война срещу групировката, която превзе големи части от Сирия и Ирак и обяви през 2014 г. създаването на \"халифат\". Настъплението е бавно заради разположените в района противопехотни мини, снайперисткия огън, използваните от екстремистите тунели и нападенията с коли бомби. \"Ислямска държава\" използва освен това цивилни като човешки щит, съобщи Сирийският център за наблюдение на правата на човека. Той съобщи за 13 загинали джихадисти, включително пет камикадзета, и шестима убити бойци на СДС. Кюрдската агенция \"Хауар\" също съобщи за ожесточени боеве.", "date": "2019.02.11", "title": "Ожесточени боеве в последната зона в Сирия под контрола на \"Ислямска държава\""}
{"url": "https://www.24chasa.bg/novini/article/7293124", "text": "Европейският парламент ще приеме в сряда допълнителни мерки за готовност, в случай че Великобритания напусне ЕС без споразумение. Това съобщиха от ръководството на ЕП преди началото на днешната сесия в Страсбург, предаде БТА. Мерките целят да се осигури поне минимално извършването на услуги във въздушните и пътните превози. Те ще обхващат също сигурността на въздухоплаването и доставките на лекарства. От ЕП уточниха, че утре в Страсбург се очакват двама представители на британското правителство. Неофициално бе допълнено, че още днес разговори с британската страна се водят в Брюксел.", "date": "2019.02.11", "title": "Европарламентът обсъжда допълнителни мерки, в случай че Великобритания напусне ЕС без споразумение"}
{"url": "https://www.24chasa.bg/novini/article/7293126", "text": "Гръцкият земеделски министър отново прикани протестиращите гръцки фермери да преговарят, като изтъкна, че \"диалогът носи резултати, но трябва да има разбиране от всички страни\", предаде агенция АНА-МПА, цитирана от БТА. Дори и да не е възможно да удовлетворим всички искания на фермерите, може да бъде изработен график за разрешаване на редица въпроси, които ги тревожат, посочи министърът на аграрното развитие и храните Ставрос Араховитис. Министърът посочи още, че правителството проучва възможността за по-широка среща с участието на няколко министри и добави, че очаква земеделците да насрочат дата. \"Ние сме отворени към всички форми на диалог\", каза още Араховитис. През последните дни гръцки земеделци блокират с трактори различни пътища в Гърция, най-вече в северната част на страната, засилвайки натиска върху правителството. Фермерите отправят серия от искания към управляващите, основно насочени към намаляване на производствените цени и минимална гарантирана цена за определени земеделски продукти.", "date": "2019.02.11", "title": "Гръцките протестиращи фермери на преговори със земеделския министър"}
{"url": "https://www.24chasa.bg/novini/article/7293135", "text": "Италианският вътрешен министър Матео Салвини обяви, че е готов да посети Париж тази седмица, за да поднови добрите отношения с Франция, която извика посланика си в Италия за консултации в знак на протест срещу действията на италианското правителство, предаде Франс прес, цитирана от БТА. Салвини каза, че е готов или да приеме френския вътрешен министър Кристоф Кастанер в Рим, или да посети Париж още тази седмица. Предишната седмица Салвини, който е вицепремиер и влиятелна фигура в италианското правителство, изпрати покана до Кастанер, за да обсъдят нерешени въпроси в тяхната област на компетентност. Той обаче заяви на предизборна среща, че ще \"призове\" френския министър, в отговор на което Кастанер каза: \"Мен не ме призовават\". Днес Салвини се опита отново да намали напрежението, отбелязва АФП. \"Мисля, че връщането към добри отношения (с Франция - бел. АФП) е от жизненоважно значение и колкото по-скоро, толкова по-добре\", добави той. Заради решението на френския президент Еманюел Макрон да извика за консултации посланика на Франция от Рим, председателката на крайнодясната партия \"Национален сбор\" Марин Льо Пен го обвини днес, че използва дипломацията за политически и предизборни цели. Макрон взе решение да върне у дома посланика на Франция, след като италианският вицепремиер се срещна с \"жълти жилетки\" във Франция миналата седмица, припомня АФП. \"Има едно политиканско използване на дипломацията, което намирам за много притеснително от страна на Еманюел Макрон, защото той иска на всяка цена да изглежда като противник на политиката, водена от Салвини (вътрешен министър на Италия и съюзник на Льо Пен - бел. АФП) и от (унгарския премиер Виктор) Орбан, с риск да предизвика криза между нашите две страни, които отдавна са съюзници\", заяви Льо пред \"Франс ентер\". \"Използването на това вторично явление е силно насочено към получаване на преимущество на изборите\", добави Льо Пен. Според проучванията на общественото мнение нейната партия е наравно с политическото движение \"Република, напред!\" на Макрон. Крайнодясната лидерка добави, че има \"много силно противоречие\" от страна на френския президент, \"който иска премахване на границите, обявява се за европейски федерализъм и който дори предложи идеята за транснационални листи\" на европейските избори, но който \"се скандализира, когато италиански политически представител иска да разговаря с политически активисти във Франция\". Льо Пен разкритикува остро \"намесата и възмущението, които се променят в зависимост от нуждите и желанията\". Като пример тя изтъкна, че \"когато (бившият президент на САЩ Барак) Обама призовава да се гласува за Макрон, всички смятат това за невероятно. Когато (турският президент Реджеп Тайип) Ердоган иска да организира голям митинг в Страсбург, никой няма какво да каже\", заяви тя.", "date": "2019.02.11", "title": "Матео Салвини: Готов съм да посетя Париж още тази седмица"}
{"url": "https://www.24chasa.bg/novini/article/7293150", "text": "Военен хеликоптер падна в истанбулския квартал Чекмекьой, съобщиха турските телевизионни канали НТВ и СиЕнЕн-тюрк. В района са изпратени линиейки и екипи на противопожарната служба. Един военнослужещ е откаран в болница. Валията на Истанбул Али Йерликая съобщи в Туитър, че хеликоптерът е паднал, докато извършвал принудително кацане, предаде БТА. В същия район миналия месец се разби военен хеликоптер, като петима войници загинаха, припомня СиЕнЕн-тюрк.", "date": "2019.02.11", "title": "Военен хеликоптер падна в истанбулския \nквартал Чекмекьой (Видео, снимки)"}
{"url": "https://www.24chasa.bg/novini/article/7293268", "text": "Докато в БСП има сблъсък на лобита по темата кой ще е водач за листата за европейските избори, при ГЕРБ има много достойни кандидати, които могат да оглавят листата. Все още не сме обсъждали състава на листата, защото не са приключили номинационните събрания по места. При ГЕРБ този процес е демократичен. Очаквам около края на март да сме готови с всички имена. Това заяви пред журналисти в Шумен председателят на ПГ на ГЕРБ и зам.-председател на партията Цветан Цветанов, съобщиха от пресцентъра на ГЕРБ. Зам.-председателят на ГЕРБ съобщи, че амбицията на партията е да има минимум шест евродепутати в следващия Европейски парламент, като дори ще насочи усилията си да вкара още един свой представител в ЕП и така общият им брой да стане седем. \"По време на кампанията искаме да покажем, че през всичките години ГЕРБ е имала изключително силна връзка с ЕС и институциите му, като доказателство за това е фактът, че при управление на ГЕРБ никога не са спирани европейски средства. Това ни даваше възможност да се възползваме от европейската солидарност и да променяме облика на населените места в България\", е отбелязал Цветанов. Той е обяснил, че в момента България е в топ 5 в ЕС по очакван ръст на икономиката и е направил съпоставка с икономическото състояние на страна при управлението на БСП и кабинета \"Орешарски\". \"Оттогава събираемостта в приходните агенции се е увеличила с 50 процента, което в парично изражение е 14 млрд. лв. повече пари в бюджета. БВП се е увеличил с 36 на сто, а от 11,5 процента безработица през 2014 г. - днес е около 5 на сто и дори очакваме да падне\", е сравнил Цветан Цветанов. По думите му именно това икономическо развитие изисква от държавата да произвежда повече квалифицирани кадри, за да отговори на нуждите на пазара на труда. \"Неслучайно основният приоритет на това правителство е именно образованието\", е уточнил той. Във връзка с предстоящите европейски избори Цветан Цветанов е пояснил, че след края им ще бъде направен обширен анализ на резултатите, които трябва да покажат каква е била ангажираността на всеки един потенциален кандидат за кмет или общински съветник.", "date": "2019.02.11", "title": "Цветанов: Докато в БСП има сблъсък , при ГЕРБ много хора могат да оглавят листата за евроизборите"}
{"url": "https://www.24chasa.bg/novini/article/7293184", "text": "Вече над 2050 аптеки са подали заявленията си за свързване с новата системата за верификация на лекарствата. Това съобщи в   директорът на организацията за верификация на лекарствата Илиана Паунова. В същото време зрители сигнализират, че фармацевти не им дават лекарства на блистери заради новите разпоредби. Според Илиана Паунова обаче, новата система не пречи на продажбата на блистери. Новата система за верификация на лекарствата и старият навик да си купуваме хапчета на блистери се оказаха трудно съвместими. Системата изисква лекарствата, които се отпускат с рецепта, да имат код за верификация върху всяка опаковка. Кодове върху блистерите обаче няма. Ето защо редица аптекари отказват да продават на блистери. Това пък според някои ощетява потребителя. \"Верификацията на лекарства не пречи на отпускането на блистери, когато то е законно, тъй като има само определени ситуации, в които отпускането на блистери е разрешено\", заяви Паунова. Според Закона за лекарствените продукти в хуманната медицина аптекарите, които продават блистери подлежат на глоба, защото продават лекарства с нарушена опаковка. Една от причините за забраната за продажба на лекарства на блистери без тяхната опаковка е, че не е безопасно. Защото, ако носим лекарството си в чантата и ако се наруши целостта на опаковката, и влезе кислород, то се нарушават качествата на самото хапче и срока на годност изтича по-бързо. А и в една опаковка има само една лекарствена листовка. Според Илиана Паунова техническите грешки са обичайни и очаквани, но с времето системата ще се усъвършенства.", "date": "2019.02.11", "title": "2050 аптеки са се включили в системата за верификация на лекарствата"}
{"url": "https://www.24chasa.bg/novini/article/7293219", "text": "\"Автомагистрали\" ЕАД има действащи рамкови споразумения само с две от петте фирми, посочени от БСП - \"ПСТ Груп\" ЕАД и \"ГБС\". Това става ясно от писмен отговор на министъра на регионалното развитие и благоустройството Петя Аврамова, публикуван на сайта на Народното събрание. Договорът с трета фирма от списъка на БСП - \"Пътстрой -92\" АД, е бил за доставка на строителни материали за последното тримесечие на 2018 г. и е прекратен през декември поради изтичане на срока му. С \"Хидрострой\" и \"Трейс Груп\" \"Автомагистрали\" ЕАД не е имало рамкови споразумения през изминалите три години, са отбелязали от МРРБ. \"Автомагистрали\" ЕАД няма сключени нито договори с подизпълнители, нито нарочни рамкови споразумения за строителството на новите 134,14 км от магистрала \"Хемус\", чието изграждане му бяха възложени на 20 декември м.г. с договор от Агенция \"Пътна инфраструктура\" по ин хаус процедура, предвидена в Закона за обществените поръчки. Очаква се строителството на новия участък от \"Хемус\" да започне през пролетта на 2019 г. МРРБ е изпратило на БСП подробна справка и за всички рамкови споразумения на \"Автомагистрали\" ЕАД през последните три години. Тя съдържа в табличен вид предмета на договорите, с кого са сключени, срока на действие и основанието за прекратяване. Те са за доставка на строителни материали, наемане на техника, доставка на ограничителни пътни системи, автомобилни и индустриални масла, сервизно обслужване и други. За допълнително обезпечаване на оперативната си дейност от юли 2018 г. \"Автомагистрали\" ЕАД има петгодишни контракти с шест фирми за наем на техника, но нито една от тях не е сред споменатите от БСП. Отделно през последното тримесечие на 2018-а \"Автомагистрали\" ЕАД е сключила споразумения за наем на техника, за доставка на строителни материали и за изпълнение на отделни видове дейности с още осем фирми, са посочили от МРРБ. На депутатите, които се интересуват по-детайлно от договорите, е дадена възможност да се запознаят в удобно за тях време на място в дружеството. Това се прави с цел конфиденциалност и запазване на коректните търговски отношения на \"Автомагистрали\" ЕАД с партньорите им, са отбелязали от МРРБ.", "date": "2019.02.11", "title": "МРРБ: \"Автомагистрали\" има рамкови споразумения с две от 5-те фирми, посочени от БСП"}
{"url": "https://www.24chasa.bg/novini/article/7293243", "text": "Катар и Франция подписаха днес споразумение за стратегически диалог с акцент върху регионалната сигурност, предаде Франс прес, отбелязвайки, че това се случва в момент, когато богатото кралство от Персийския залив е въвлечена в дипломатическа криза със съседите си. Споразумението беше подписано в Доха от министрите на външните работи на двете страни Жан-Ив Льо Дриан и шейх Мохамед бин Абдулрахман Ал Тани. Очаква се то да доведе до засилване на сътрудничеството и в сферите на икономиката, културата, спорта и борбата с тероризма, информира БТА. Това е първото подобно споразумение, подписано между Катар и европейска страна, заявиха катарски представители. Доха се опитва да покаже, че не е изолирана, въпреки че през 2017 г. Египет, Бахрейн, Обединените арабски емирства и Саудитска Арабия прекъснаха отношенията си с нея. \"Този стратегически диалог ще предостави платформа за сътрудничество в различни области между двете страни, включително по отношение на регионалната сигурност, енергетиката, икономиката и културата\", подчерта катарският външен министър, който определи споразумението като \"нова фаза\" в отношенията между двете страни. Френският външен министър подчерта, че споразумението ще изисква редовни срещи между представители на двете страни. \"С Катар имаме само позитивни контакти\", увери той в отговор на въпрос за отношенията между Париж и Доха в сравнение с отношенията с Рим. Преди няколко дни Катар получи първия от 36 изтребители \"Рафал\", които закупи от Франция, припомня АФП, отбелязвайки, че разходите на кралството за отбрана нараснаха след началото на дипломатическата криза с Бахрейн, Египет, Саудитска Арабия и Обединените арабски емирства през юни 2017 година. Доха отхвърля техните обвинения в прекомерно сближаване с Иран и в подкрепа на ислямистки групи и твърди, че четирите страни се опитват да ръководят външната й политика и дори да предизвикат смяна на режима.", "date": "2019.02.11", "title": "Франция и Катар сключиха споразумение за стратегически диалог"}
{"url": "https://www.24chasa.bg/novini/article/7293078", "text": "Нова ера на съревнование между големите световни сили като Китай, САЩ и Русия изправя света пред непредсказуемо бъдеще, съпътствано от по-голяма враждебност. Това се казва в публикуван днес доклад на организаторите на Мюнхенската конференция по сигурността, цитиран от Ройтерс и БТА. Озаглавен \"Големият пъзел\", докладът има за цел да очертае дневния ред за лидерите, които ще участват в годишната конференция, започваща в края на седмицата. Очаква се вицепрезидентът на САЩ Майк Пенс да участва във форума в баварската столица, който ще се състои непосредствено след обявеното от Вашингтон излизане от Договора за ликвидиране на ракетите със среден и по-малък обсег с Русия. \"С оглед на преобладаващите стратегически виждания във Вашингтон, Пекин и Москва очакванията за нова ера на съревнование между великите сили, изглежда се превръщат в самосбъдващо се пророчество\", пише в документа. \"Ако всеки се готви за враждебен свят, то идването на този враждебен свят е предопределено. Периодът след Студената война - и свързваният с него общ оптимизъм - приключиха. Не е ясно обаче какъв точно нов ред ще се появи и дали преходният период ще бъде мирен\", се казва в доклада. Председателят на конференцията в Мюнхен Волфганг Ишингер, бивш посланик на Германия във Вашингтон, призова тези, които вземат политическите решения в средните по големина сили като Европейския съюз, да направят повече за запазване на либералния международен ред. В интервю за вестниците от германската медийна група \"Функе\" Ишингер допусна, че френският ядрен арсенал трябва да пази целия ЕС, а не само Франция. Това ще означава, че държавите от ЕС ще трябва да поемат от разноските за поддръжката на френските ядрени оръжия, каза той. Канцлерът на Германия Ангела Меркел, която ще произнесе реч пред участниците в конференцията в събота, използва последния си канцлерски мандат, за да се съсредоточи върху външна политика, имаща за цел да защити и обнови мултилатерализма. Но в доклада на организаторите на конференцията се казва, че Берлин и Париж трябва да работят по-ефективно заедно, за да повишат възможностите на \"слабо подготвения\" ЕС да се справи със засилилата се надпревара между великите сили. \"С оглед на това, че вътрешният контекст и в двете столици едва ли ще стане по-малко сложен, предстоящата година ще покаже дали тандемът може да изглади различията си или дали още един прозорец на възможности не е бил пропуснат\", се допълва в документа. В частта от доклада, където се прави преглед и на другите сили от средна величина, се отделя внимание на Великобритания и се посочва, че \"процесът на Брекзит ще продължи да причинява вреди и от двете страни на Ламанша за години напред\". Във връзка с процесите по на изток в документа се казва следното: \"Тези, които разчитат на Япония да бъде опора на сигурността в Източна Азия, може да се наложи да намалят очакванията си\".", "date": "2019.02.11", "title": "Доклад: Борбата между големите сили в света вещае бъдеще на враждебност"}
{"url": "https://www.24chasa.bg/novini/article/7293052", "text": "Сергей Антонов показа как трябва да пазим името на България неопетнено. Това коментира председателят на БСП - София и на групата на социалистите в СОС Калоян Паргов след днешното заседание на Комисията по образование, култура, наука и културно многообразие, по време на което беше гласуван Доклад относно поставяне на паметна плоча на Сергей Антонов пред Терминал 1 на Аерогара \"София\", предадоха от пресцентъра на партията. \"За сегашните и бъдещи поколения е важно тази морена да напомня за проявения стоицизъм от Сергей Антонов, коментира Калоян Паргов. - Трябва да помним какво се случи през онези 4 години през 80-те на миналия век, когато българинът беше обвинен, а по-късно оправдан за покушението срещу папа Йоан Павел II. Не трябва да забравяме значението на \"процеса на века\", който имаше световни измерения в разгара на Студената война. И най-вече трябва да помним заслугата на Сергей Антонов, който не допусна опетняване на името на България, въпреки огромния натиск, оказван му в затвора, за да признае вина. Той безспорно заслужава да има паметна плоча, както и улица да носи неговото име. Затова заедно с общинския съветник Мита Георгиева внесохме този доклад, който се надявам да бъде приет единодушно в четвърък на сесията на СОС. Той ще увенчае с успех над тригодишните усилия на членовете на Инициативния комитет\". Идеята за поставянето на паметна плоча на обвинения, а след това оправдан за покушението срещу папа Йоан Павел II служител на БГА \"Балкан\" е на Инициативен комитет \"Памет за Сергей Антонов\". В него членуват български общественици, културни дейци, професори, военни и дипломати, сред които са външните министри Виктор Вълков и Любен Гоцев, Горан Симеонов, председател на Асоциацията на разузнавачите, покойният професор Божидар Димитров, Вежди Рашидов, двукратният олимпийски шампион по борба Боян Радев, ген. Стоян Топалов, почетен председател на Съюза на офицерите и сержантите от запаса и резерва и други. Подкрепа за поставянето на паметник на Сергей Антонов има и от италианският му защитник Джузепе Консоло. Средствата за изработването и поставянето на паметната плоча ще бъдат изцяло за сметка на Инициативния комитет \"Памет за Сергей Антонов\". Както е известно, служителят в представителството на БГА \"Балкан\" в Рим е арестуван на 25-и ноември 1982 г. и е обвинен, че по поръчение на българската държава и чрез турския гражданин Мехмед Али Агджа на 13-и май 1982 г. е организирал атентата срещу папа Йоан Павел II. В продължилия близо 4 години \"процес на века\" роденият на 11-и юли 1948-а в София Сергей Антонов е централна фигура. Осъден несправедливо в скалъпен съдебен процес той лежи в италианския затвор \"Ребибия\" 1223 дни. Там българинът е подложен на огромен натиск да признае престъпление, което не е извършил. На 28-и март 1986 г. италианският съд оправдава Сергей Антонов \"поради липса на достатъчно доказателства\". Представителите на Инициативен комитет \"Памет за Сергей Антонов\" са категорични, че той проявява истинско геройство, тъй като евентуално негово признание за съпричастност на страната ни и нейните органи за сигурност в атентата срещу папа Йоан Павел II щеше дълги години да тежи като прокоба над България.", "date": "2019.02.11", "title": "Паргов: Сергей Антонов показа как трябва да пазим името на България неопетнено"}
{"url": "https://www.24chasa.bg/novini/article/7293051", "text": "От Велико Търново стартира гражданският диалог „Европа в нашия дом“. Началото бе поставено във Великотърновския университет „Св. св. Кирил и Методий“ с темата за образованието като основен и всеобщ приоритет. Форумът бе открит от кмета Даниел Панов, народния представител от Великотърновски регион и председател на най-голямата парламентарна група Цветан Цветанов, министъра на образованието Красимир Вълчев, евродепутата от ЕНП Ева Майдел, областния управител проф. Любомира Попова, ректора проф. Христо Бонджолов. Участваха много представители на институции, организации, училища и университети, образователни експерти, студенти, народни представители, общински съветници, предадоха от общината. „Вече втора година образованието е приоритет на правителството, на законодателната и на местната власт. И държавата, и общините работим в тази насока. Целта на инвестициите в образователната инфраструктура, на ръста на заплатите и увеличаването на възможностите за обучение и квалификация на учителите е тази професия да има своето заслужено обществено признание, достойнство, но и да бъде атрактивна за хората, за които просветата е кауза“, коментира Даниел Панов. Кметът на Велико Търново подчерта важността на европейската солидарност за модернизацията на училищата и детските градини. До края на 2019 година в цялата страна ще бъдат обновени 500 училища и детски градини, а инвестициите само по ОП „Региони в растеж“ са за 700 милиона лева. Почти половината от тези средства са финансов ресурс за училищата и детските градини в 39-е общини бенефециенти по програмата. Велико Търново също е част от този мащабен процес с модернизацията на ДГ „Ален мак“, „Рада Войвода“ и „Пролет“, на СУ „Владимир Комаров“, СУ „Георги Раковски“ и Спортното училище, добави Панов. Той акцентира и върху процеса на адаптиране на учебните планове спрямо пазара на труда и бъдещите професии.", "date": "2019.02.11", "title": "Даниел Панов: Образованието е приоритет\nна правителството и на местната власт (Обновена)"}
{"url": "https://www.24chasa.bg/novini/article/7293055", "text": "Официалното посещение на заместник министър-председателя по икономическата и демографската политика Марияна Николова в Унгария започна с поредица от работни срещи, като първата беше с държавния секретар по въпросите за семейството и младежта Каталин Новак. Двете обсъдиха унгарския модел за подпомагане на раждаемостта и успешните практики в тази посока. Вицепремиерът информира държавния секретар Новак, че ще инициира създаването на експертен съвет по демографска политика, който ще разглежда и интеграцията на ромската общност. Николова и Новак обсъдиха опита на Унгария в тази сфера, както и нормативната уредба в страната, третираща демографската политика, семейството и младежта. Каталин Новак заяви, че България дава ясен знак поставяйки икономическата и демографската политика на преден план, тъй като двата сектора са пряко свързани и са важни за жизнеспособността на една държава, съобщиха от пресцентъра на Министерски съвет. При разговорите си с министъра на човешките ресурси Миклош Кашлер, вицепремиерът Николова постави въпроса за запазване и развитие на специалността „Българистика“ в унгарските висши училища. Министър Кашлер изтъкна, че още при встъпването си в длъжност през 2018 г. си е поставил за задача издигането на „Славянистиката“ на по-високо ниво. Заместник министър-председателят се срещна и с държавния секретар по социалните въпроси и социалната интеграция Атила Фюльоп. Основни теми на разговорите им бяха политиките за защита на децата и интеграцията на хората с увреждания на пазара на труда. Двамата обсъдиха и политиките за интеграция на уязвимите групи в образователната система. Официалната визита на българския вицепремиер продължи с посещение в унгарския парламент, където разговаря с държавния секретар по въпросите на религията и националните малцинства Миклош Шолтес. Николова изрази благодарност за положителното отношение към българското малцинство в Унгария.", "date": "2019.02.11", "title": "Обменяме с Унгария опит в интеграцията на уязвимите групи"}
{"url": "https://www.24chasa.bg/novini/article/7292928", "text": "Турската пощенска служба ще започне да използва дронове за доставките на писма и колети, съобщава Анадолската агенция, цитирана от БТА.  \"Надяваме се, че пощенските доставки с дронове ще започнат през тази година\", каза пред агенцията генералният директор на турската пощенска организация PTT Кенан Бозгейик. Пощенската служба работи също по проект за изграждане на мрежа с автоматични пощенски станции, каза още директорът. Такива терминали вече има установени в столицата Анкара, но предстои и Истанбул и Измир да се сдобият с т.нар. каргомати.", "date": "2019.02.11", "title": "Турската пощенска служба започва да доставя с дронове"}
{"url": "https://www.24chasa.bg/novini/article/7292937", "text": "Държавният глава Румен Радев прие днес на „Дондуков“ 2 световноизвестния цигулар Светлин Русев. Музикантът е в България по повод предстоящия му съвместен концерт със Софийската филхармония, съобщиха от прессекретариата на президента. По време на срещата Румен Радев връчи на госта си Почетния знак на държавния глава. „Удостояването Ви с това отличие е израз на признание за Вашия талант и впечатляващи успехи, които достойно представят българската музикална школа и българската духовност и култура по целия свят“, посочи президентът. Държавният глава пожела на маестро Светлин Русев да продължава да прославя България и посочи, че за световната публика е привилегия да чуе на живо негови изпълнения с невероятната цигулка Кампоселиче - Страдивари от 1710 г.", "date": "2019.02.11", "title": "Румен Радев удостои цигуларя Светлин Русев с Почетния знак на държавния глава (Снимки)"}
{"url": "https://www.24chasa.bg/novini/article/7292938", "text": "23-годишният Тодор Тодоров, който бе задържан за убийството на 70-годишният си съсед Недялко Георгиев, планирал престъплението. Пред служебният си защитник обяснил, че се напили много в петък вечерта в селската кръчма и двамата се скарали на пияна глава. Възрастният мъж си тръгнал по-рано, а Тодор се заканил пред десетина свидетели, че ще го убие. Вечерта се върнал в дома на самотноживеещия старец и го пребил до смърт с юмруци, ритници и дървен прът. Състав на Варненския окръжен съд остави Тодор в ареста с постоянна мярка за неотклонение задържане под стража. Квалификата на прокуратурата е \"умишлено убийство, извършено с особена жестокост и по особено мъчителен за жертвата начин\". Пред съда Тодор каза само, че иска по-лека мярка за неотклонение. Жестоката трагедия се разиграла на 8-и февруари вечерта, в дома на възрастния мъж във варненското село Старо Оряхово. Трупът на Недялко бил открит на другия ден сутринта, на двора от други негов съсед. Пристигналият на мястото медицински екип само констатирал смъртта на пенсионера. По данни на прокуратурата полицаите заловили убиеца по горещи следи в рамките на по-малко от денонощие. Защитата на Тодор поиска по-лека мярка за неотклонение, като посочи, че той е с чисто съдебно минало и има постоянен адрес, на който може да бъде намерен. Магистратите обаче обосноваха решението си той да остане в ареста с това, че според Наказателния кодекс престъплението е тежко по смисъла на закона и се наказва с лишаване от свобода от 15 до 20 години, доживотен затвор или доживотен затвор без право за замяна.", "date": "2019.02.11", "title": "Млад мъж планирал убийството на съседа си в Старо Оряхово"}
{"url": "https://www.24chasa.bg/novini/article/7292945", "text": "Испанският премиер Педро Санчес обмисля свикването на предсрочни парламентарни избори на 14 април, предаде Ройтерс, като се позова на испанската национална информационна агенция ЕФЕ. Управляващата в Испания социалистическа партия разполага с по-малко от една четвърт от местата в долната камара на парламента, която в сряда ще се произнесе по проектобюджета на правителството на малцинството за тази година. Има голяма вероятност социалистите да загубят вота, отбелязва Ройтерс. За да прокарат проектобюджета за 2019 г. в парламента, социалистите се нуждаят от подкрепата на по-малки партии, сред които и каталунските националисти, които заявиха, че ще гласуват против, предаде БТА. Утре във Върховния съд на Испания започва процес срещу дванадесет каталунски политици по обвинения в организирането на бунт заради участието им в неуспешния опит за обявяване на независимост на Каталуния. Ако испанският парламент отхвърли бюджета за 2019 г., мандатът на социалистите ще приключи по-рано от планирания му край през 2020 г., заяви днес заместник-генералният секретар на управляващата партия Адриана Ластра на пресконференция в Мадрид. Окончателното решение дали да бъдат свикани предсрочни избори ще бъде взето от премиера Санчес, отбеляза Ластра. Източници на Ройтерс казаха, че произвеждането на предсрочни избори е възможно, но все още не е определена дата за тях. Една от вероятните дати е 26 май, когато испанците ще гласуват едновременно за Европейски парламент, регионални и местни органи на управление. Социологически проучвания сочат, че консервативните, десноцентристките и крайнодесните сили, които заеха по-твърда позиция по отношение на Каталуния от Санчес, могат да спечелят достатъчно гласове на предсрочни парламентарни избори, за да управляват заедно.", "date": "2019.02.11", "title": "Педро Санчес обмисля свикването на предсрочни парламентарни избори през април"}
{"url": "https://www.24chasa.bg/novini/article/7292948", "text": "Пожар избухна в техникум до френския град Лион. Огнената стихия обхвана площ от близо три хиляди квадратни метра, предаде    Пламъците изпепелиха работилниците в кампуса на учебното заведение. Над сто пожарникари бяха изпратени да гасят пожара. След няколко часа, огънят беше потушен изцяло. Все още не е ясна причината за инцидента. Води се разследване.", "date": "2019.02.11", "title": "Пожар избухна в техникум до Лион"}
{"url": "https://www.24chasa.bg/novini/article/7292947", "text": "На 9 февруари, на 86-годишна възраст ни напусна актрисата Цветана Гълъбова, първата телевизионна говорителка в България, предаде  Началото на професионалния ѝ път е в т. нар. златен период на Бургаския театър през 50-те години на ХХ век. Повече от три десетилетия играе на сцената на Сатиричния театър. През 1960 г. е избрана за първата телевизионна говорителка и с това става част от историята на Българската национална телевизия. Възпоменанието ще се състои на 15 февруари, петък, от 14.00 ч. в Сатиричния театър – във фоайето на втория етаж пред входовете към салона. Поклон пред паметта ѝ.", "date": "2019.02.11", "title": "Почина първата телевизионна говорителка Цветана Гълъбова"}
{"url": "https://www.24chasa.bg/novini/article/7292955", "text": "Петна от мазут са се появили през уикенда на къмпинг \"Добруджа\" край Шабла. От РИОСВ-Варна информират, че са извършили проверка и са дали предписание на общината плажът да бъде почистен. Днес това е било направено, предаде  От екоинспекцията са установили замърсяване на около 100 квадратни метра на плажната ивица в местността Тузлата. Според кметът на Шабла Мариян Жечев при подобни замърсявания трудно може да се установи източникът. По думите му предвид североизточните течения в района, вероятно замърсяването не е станало в наши води.", "date": "2019.02.11", "title": "Почистиха петната от мазут, които се появиха на къмпинг край Шабла"}
{"url": "https://www.24chasa.bg/novini/article/7292967", "text": "Насекомите намаляват по цял свят, като 40 процента от видовете са застрашени от изтребване до няколко десетилетия, съобщи Би Би Си, цитирана от БТА. Пестицидите, замърсяването и промените в климата са основните причина цели видове насекоми да изчезват \"стряскащо\" бързо, показа научно изследване. Пеперудите са сред най-застрашените. Пчелите, мравките и бръмбарите изчезват осем пъти по-бързо от бозайниците, птиците и влечугите. Някои видове обаче, като мухите и хлебарките, стават по-многобройни. Намаляването на насекомите ще има \"катастрофално\" въздействие върху екосистемите. Насекомите са много полезни за много други видове, включително и хората. Те са храна за птици, прилепи и малки бозайници. Опрашват около 75 процента от селскостопанските насаждения, обогатяват почвата, контролират вредителите. Много предишни изследвания показаха, че отделни видове, например пчелите, намаляват стряскащо, особено в развитите икономики. Новият анализ обаче е по-всеобхватен. Учените от университетите на Сидни и Куинсланд са прегледали 73 съществуващи труда от цял свят, публикувани от 13 години. Основните причини за драстичното намаляване и изчезването на насекомите са загубата на хабитат заради земеделие, урбанизация и обезлесяване; замърсяването; биологически фактори като инвазивни видове и болести; промените в климата.", "date": "2019.02.11", "title": "Насекомите изчезват \"стряскащо\" бързо, пеперудите - сред най-застрашените"}
{"url": "https://www.24chasa.bg/novini/article/7292966", "text": "Силна буря, връхлетяла Хавай, прекъсна електрозахранването, изпочупи клони, наводни крайбрежни пътища и донесе сняг, предаде Асошиейтед прес. Снегът е познато явление в планинските части на тропическата островна верига на височина над 1900 м, но според служители в държавния парк Мауи е необичайно да има сняг на по-ниска височина, предаде БТА.</p><p>Националната метеорологична служба съобщава, че поривите на вятъра достигат почти 110 км/ч и има опасност от наводняване на крайбрежните зони. За северните и западните брегове на някои острови имаше предупреждение за високи вълни. Вестник \"Хонолулу стар адвъртайзър\" съобщава за паднали дървета, прекъсване на тока и щети по покривите на сградите на някои острови.  Две птици калао са избягали от зоопарка в Хонолулу, след като бурята разрушила клетката им.  Телевизия \"Хавай нюз\" съобщи, че един човек е бил ранен, след като уличен стълб паднал върху колата му. Появиха се съобщения и за други леко ранени.", "date": "2019.02.11", "title": "Силна буря нанесе щети и донесе сняг в Хавай (Видео, снимки)"}
{"url": "https://www.24chasa.bg/novini/article/7292982", "text": "В Китай дете падна в клетката на пандите в зоопарк. За щастие случката се размина само с уплаха. Момиченцето най-вероятно е прескочило едно от загражденията и се е подхлъзнало, показа  Любителско видео показва спасителната операция. Служител първо се опитва да изтегли с прът детето, но към него се насочват три панди. Затова той почти влиза в клетката и го спасява с ръце.", "date": "2019.02.11", "title": "Дете падна при пандите в китайски зоопарк (Видео)"}
{"url": "https://www.24chasa.bg/novini/article/7292987", "text": "Шофьор на инкасо автомобил изчезна днес край Париж заедно с около един милион евро, предаде АФП, като се позова на съобщение на френската полиция. Мъжът спрял автомобила пред офис на „Уестърн Юнион“ в Обервилие - северно предградие на френската столица, в който влезли двамата му колеги. Когато те излезли навън, видели, че бронираният ван и 28-годишният му шофьор са изчезнали безследно, предаде  Автомобилът бил открит скоро след това на няколко пресечки с широко отворени врати. Но беглецът и парите липсвали. По случая е образувано разследване. Последният подобен голям обир датира от ноември 2009 г., когато служител на инкасо фирма открадна 11,5 милиона евро в брой в Лион. Седмица по-късно той бе заловен.", "date": "2019.02.11", "title": "Шофьор на инкасо автомобил задигна 1 млн. евро в Париж"}
{"url": "https://www.24chasa.bg/novini/article/7292991", "text": "Окръжна прокуратура – Бургас предаде на съд Тодор Д., съобщиха от пресцентъра на прокуратурата. Той е обвиняем за това, че при условията на продължавано престъпление, на 03.11.2015г. на Контролно-пропускателен пункт /КПП/ - м.Босна, общ.Малко Търново, в качеството си длъжностно лице-полицейски орган, към РУ – Малко Търново при ОД МВР – Бургас, в кръга на службата си, съставил официални документи, в които удостоверил неверни обстоятелства, като съставил Акт за установяване на административно нарушение, в който удостоверил, че спреният на 03.11.2015г. на път, на КПП Босна, за проверка лек автомобил, марка Опел Кадет, управляван от С.С., а в действителност автомобила е бил управляван от брат му Т.С., както и че С.С. е извършил нарушения – за управление на МПС без да е правоспособен водач и за това, че не носи свидетелства за регистрация на МПС, което управлява и съставил Акт за установяване на административно нарушение, в който удостоверил отново, че спреният на 03.11.2015г. на път, на КПП Босна, за проверка лек автомобил, марка Опел Кадет е без сключен и действащ договор за задължителна застраховка „Гражданска отговорност“, което не било вярно, с цел да бъдат използвани тези документи като доказателство за отразените в тях обстоятелства пред Началника на РУ-Малко Търново – престъпление по чл.311, ал.1, вр.чл.26, ал.1 от НК. Тодор Д. е обвиняем и за това, че на 03.11.2015г. на Контролно-пропускателен пункт /КПП/-м.Босна, община Малко Търново, в качеството си длъжностно лице-полицейски орган към РУ – Малко Търново при ОД МВР – Бургас, при извършване на проверка на лек автомобил, марка Опел Кадет, с водач Т.С., поискал и приел дар в размер на 20 лева от същия, който не му се следва, загдето е извършил друго престъпление от НК, във връзка със службата си, а именно по чл.311, ал.1, вр.чл.26, ал.1 от НК, извършено при съставянето на два броя АУАН-Акт за установяване на административно нарушение, в които удостоверил, че проверяваният лек автомобил, марка Опел Кадет и посочените в актовете нарушения са извършени от него - престъпление по чл.302, т.1, б.„б”, вр.чл.301, ал.3, вр.ал.1 от НК. Окръжен съд – Бургас е насрочил заседанието си за 12.02.2019 г.", "date": "2019.02.11", "title": "Съдят граничар за подкуп"}
{"url": "https://www.24chasa.bg/novini/article/7292998", "text": "Русия планира за кратко да се изключи от интернет като част от подготовка за бъдеща кибервойна, предаде Би Би Си, цитирана от   Тестът означава, че данните, преминаващи между руски граждани и организации в рамките на страната се запазва, но не и на международно ниво. Закон за техническите промени, необходими за независимо опериране, бе внесен в руския парламент миналата година. Тестът предстои преди 1 април, но точна дата не е известна. Проектозаконът, наречен „Национална програма за дигитална икономика“, изисква от интернет доставичиците да осигурят връзка в случай на атака на чужди сили с цел изолиране на страната онлайн. НАТО и съюзниците й са заплашвали Русия заради кибератаки и друга онлайн намеса, за която често е обвинявана Москва. Мерките, заложени в закона, включват създаване на собствена руска система за имена на домейните, така че работата на интернет да продължи при липса на връзка с базирани в чужбина сървъри", "date": "2019.02.11", "title": "Русия пробно ще се изключи от интернет"}
{"url": "https://www.24chasa.bg/novini/article/7293005", "text": "Министрите на отбраната на Русия и Турция Сергей Шойгу и Хулуси Акар подчертаха на среща днес в Анкара необходимостта от предприемане на решителни мерки по гарантиране на сигурността в демилитаризираната зона в сирийската провинция Идлиб, предаде ТАСС. Независимо от провокациите бе подчертана важността и необходимостта от продължаване на сътрудничеството между разузнавателните служби и въоръжените сили на двете страни за установяване на мир и поддържане на стабилността в Идлиб, се посочва в съвместна декларация, публикувана след приключване на преговорите между делегациите на министерствата на отбраната на Русия и Турция. В декларацията е специално отбелязана необходимостта от предприемане на решителни мерки по гарантиране на сигурността в демилитаризираната зона в Идлиб, предаде БТА. Освен това в хода на преговорите относно ситуацията в Манбидж и на източния бряг на река Ефрат е било потвърдено разбирането към стремежа на Турция за гарантиране на националната сигурност във връзка със заплахата от Кюрдската работническа партия /ПКК/ и групировката \"Ислямска държава\". Отново е била подчертана важността от сътрудничество по въпроса за борбата с всякакви проявления на тероризъм в интерес на осигуряване на политическото единство и териториалната цялост на Сирия, се посочва в декларацията. В нея се отбелязва, че на преговорите в Анкара е била дадена оценка на обстановката в Сирия в съответствие с договореностите от Астана и Сочи. В рамките на тези договорености е била обсъдена работата на експертите от двете страни, които се срещнаха в Москва от 31 януари до 2 февруари. Обсъдено е било взаимодействие, насочено към организирането на среща на лидерите на Русия, Турция и Иран в Сочи на 14 февруари. По време на преговорите е била потвърдена привързаност към договореностите от Астана, се казва още в декларацията.", "date": "2019.02.11", "title": "Министрите на отбраната на Русия и Турция: Трябват решителни мерки за сигурността в  Идлиб"}
{"url": "https://www.24chasa.bg/novini/article/7293010", "text": "Турски сериен убиец, известен с псевдонима Ловеца, отново получи доживотна присъда лишаване от свобода заради убийството на още един човек, извършено година след последното му освобождаване под гаранция, съобщи агенция Демирьорен, цитирана от БТА.  Хамди Каяпънар, 39-годишен, беше задържан на 2 август за убийството на Сами Йълмаз, охранител на частна вила в Кайсери, Централна Турция. Заподозреният призна за убийството, което, както обясни, извършил, защото жертвата много харесала пистолета му. Съд в Кайсери постанови, че подсъдимият е виновен за предумишлено убийство и грабеж и го осъди на доживотен затвор при строг режим. Първото си убийство Ловеца извършва през 1994 г., когато удушава брат си. Няколко месеца след като е условно освободен през 1998 г., той убива седем души за три години. Арестуван е през 2002 г. и осъден на лишаване от свобода до живот. През февруари 2017 г. е условно освободен под гаранция. Каяпънар става известен като Ловеца, защото наричал жертвите си \"плячки\", а вещите им - \"награда\". Най-новата съдебна присъда е била произнесена срещу него, след като медицински експерти установили, че той няма ментални проблеми, засягащи наказателната му отговорност.", "date": "2019.02.11", "title": "Турски сериен убиец отново бе осъден до живот, след като уби още един човек"}
{"url": "https://www.24chasa.bg/novini/article/7293021", "text": "Няма промяна в организацията на движението към Рилския манастир, казаха от полицията в Кюстендил по повод коментари, че по трасето към светата обител има нови срутища на скали, предаде  Няма ново срутище на пътя за Рилския манастир, обявиха в съобщение от Агенция „Пътна инфраструктура“ днес след обяд по повод  От агенцията припомнят, че в участък от 50 метра при 27-и км над село Пастра движението се осъществява в една лента поради извършване на аварийно-възстановителни дейности, който започнаха през миналата година. Участъкът е сигнализиран с необходимите пътни знаци. Пътуващи към Рилския манастир обаче коментират, че според обещанията на обрушения скат трябваше да бъдат монтирани високоскоростни мрежи, за което са били предвидени около 300 хил. лева. Това обаче още не се реализира, вроятно поради процедурни забавяния и честите смени в ръководството и в състава на АПИ.", "date": "2019.02.11", "title": "АПИ: Няма ново срутище на пътя за Рилския манастир"}
{"url": "https://www.24chasa.bg/novini/article/7292678", "text": "Около 250 000 лв. са необходими за извършването на технически преглед и ремонт на националната светиня на България кораб-музей \"Радецки\", съобщи Александър Николов, председател на Сдружение \"Енергийно бъдеще за България\" на пресконференция в Съюза на българските журналисти днес, предаде БТА.  Публичната кампания за събиране на средствата е започнала на 9 януари и ще продължи до 3 март. Целта й е да предостави парите на Националния исторически музей, който е принципал на кораба, за да може \"Радецки\" да извършва регулярните си плавания в екватория Козлодуй, добави Николов. Единственият плаващ кораб-музей в Европа има нужда от специален технически преглед на всеки 5 години, тъй като е пътнически и на него се возят основно ученически групи, обясни Людмила Дамянова, директор на филиала на Националния исторически музей кораб-музей \"Радецки\". Гражданско сдружение \"Енергийно бъдеще за България\", Съюзът на българските журналисти и Общонародна фондация \"Христо Ботев\" обединяват усилията си в организирането на дарителска акция за създаване на паричен фонд за необходимия ремонт на \"Радецки\", добави Александър Николов. Инициативата е получила подкрепата на министър-председателя Бойко Борисов и Националния исторически музей, но за напред има идея корабът да мине под специален статут за опазване от държавата. \"Радецки\" е символ на борбата и кончината на светлата личност на европейското и българското съвременно възраждане Христо Ботев и трябва да бъде запазен, за да продължи да съхранява българския дух, традициите и историята на нашата държава, заяви Боян Ботьов, председател на Фондация \"Христо Ботев\".", "date": "2019.02.11", "title": "Необходими са 250 000 лв. за спасяването на кораба \"Радецки\""}
{"url": "https://www.24chasa.bg/novini/article/7292696", "text": "Специализирана полицейска операция за противодействие на престъпленията, свързани с разпространение и употреба на наркотични вещества, е проведена на територията на областната дирекция на МВР в Пловдив. В хода й са задържани 21 извършители, общо са конфискувани значителни количества амфетамин и марихуана, ново психотропно вещество, хероин, таблетки екстази и клоназепам. Над 200 грама амфетамин, електронна везна, мобилен телефон и парична сума били иззети при съвместни процесуални и следствени действия от служители на отдел \"Криминална полиция\" и сектор \"Специализирани полицейски сили\" от микробуса и жилището на 46-годишен от Браниполе. В пловдивския квартал \"Столипиново\", в апартамента на 40-годишен криминално проявен и осъждан мъж и 63-годишния му баща, колегите им от Шесто РУ намерили около 26 грама суха зелена листна маса със съдържание на ново психотропно вещество, 40 таблетки Клоназепам и електронна везна със следи от марихуана. Множество разфасовки марихуана с тегло над 36 грама, 28 таблетки екстази, пакетче метамфетамин и две електронни везни открили карловски полицаи в дома на 33-годишен жител на село Московец. С прокурорски постановления спрямо четиримата извършители са взети 72-часови мерки за неотклонение. В рамките на спецакцията, при обиск и претърсване в апартамента на 27-годишен жител на областния град, служители на Първо РУ открили 22 таблетки екстази и близо 7 грама марихуана. Цигари със съдържание на суха зелена листна маса и дози амфетамин иззели от четирима младежи на възраст между 19 и 24 години. С различни количества марихуана, амфетамин, клоназепам и хероин на територията на Четвърто и Шесто РУ в областния град били засечени осем души на възраст между 21 и 38 години, а в Карлово и Хисаря - момчета на 19 и 24 години. Междувременно 27-годишен мъж и 18-годишно момиче, занимавали се с разпространение на дрога, били задържани с над 3 грама марихуана и 2,5 грама амфетамин от криминалисти в ж.к. \"Тракия\" в областния град. По случаите са образувани полицейски производства под наблюдението на окръжната и районната прокуратура.", "date": "2019.02.11", "title": "Спецакция срещу дрогата в Пловдив, 21 задържани"}
{"url": "https://www.24chasa.bg/novini/article/7292684", "text": "Превозвачите по междуселищните линии в общините Тунджа и Стралджа от днес отново возят пътници на старите цени на билетите. В началото на февруари те повишиха цената с до 70 процента и срещнаха масовото недоволство на пътниците, предаде  Цените ще останат на старите нива до сключването на договор между превозвачите и общините Тунджа и Стралджа. Ще бъде променена и транспортната схема, тъй като не е коригирана повече от 10 години, разясни кметът на Тунджа Георги Георгиев: \"Става въпрос за една изцяло нова транспортна схема, стикована с Община Стралджа като маршрутни направления, с областна управа с претенциите на кметове на населени места за часове, за спирки\". За да не се стига отново до драстичен скок на цените, от Община Тунджа обещават дотиране на превозвачите. Ще се търсят възможности и за финансиране от държавата.", "date": "2019.02.11", "title": "Върнаха старите цени на билетите по междуселищните линии в общините Тунджа и Стралджа"}
{"url": "https://www.24chasa.bg/novini/article/7292704", "text": "Френски турист бе задържан, след като пуснал дрон да лети край парламента на Мианма в столицата Найпидо, съобщи местната полиция, цитирана от АФП. Артур Дескло е арестуван по силата на закон, който предвижда до 3 години затвор за подобни нарушения. През 2017 г. трима журналисти и шофьорът им бяха осъдени за аналогични действия, предаде  Мотивите на Дескло не са известни, а правният статус на дроновете в азиатската страна е неясен. Найпидо не е обичайна дестинация за чужди туристи, но някои любопитни посетители са привлечени от огромните правителствени сгради. Военната хунта построи града и премести администрацията там преди около 15 години.", "date": "2019.02.11", "title": "Задържаха французин заради дрон в Мианма"}
{"url": "https://www.24chasa.bg/novini/article/7292716", "text": "Страховете на САЩ от нарастващото влияние на Китай и Русия в Централна Европа ще бъдат главна тема при посещението на държавния секретар Майк Помпейо в региона тази седмица, казват служители на правителството на Тръмп. Помпейо замина вчера на обиколка, включваща пет страни в Европа. Тя започва с Унгария и Словакия, където държавният секретар ще изрази тези опасения и ще подчертае, че е важно да се насърчава демокрацията и да се спазва върховенството на закона, за да се парират опитите на Пекин и Москва да откъснат тези страни от Запада и да сеят разкол в Европейския съюз и НАТО. Най-важното събитие по време на обиколката ще е конференцията за бъдещето на Близкия изток в Полша в сряда и четвъртък, която се очаква да бъде фокусирана върху Иран. В нея ще участват също израелският премиер Бенямин Нетаняху, вицепрезидентът на САЩ Майк Пенс, екипът на старшия съветник по близкоизточните мирни преговори и зет на Тръмп Даред Къшнър, както и специалният представител за международни преговори Джейсън Грийнблат. Но в Будапеща и Братислава днес и утре Помпейо ще насочи вниманието конкретно към въпроси, свързани със зависимостта на Централна Европа от руската енергия и присъствието на китайската високотехнологична телекомуникационна компания \"Хуавей\", особено в Унгария. Това съобщиха пожелали анонимност официални лица, които не са получили разрешение да обсъждат публично пътуването на Помпейо. Представители на САЩ са дълбоко обезпокоени от експанзията на \"Хуавей\", особено в държавите членки на НАТО, където според тях компанията представлява сериозна заплаха за информационната сигурност. Длъжностните лица казаха, че Помпейо се надява да обърне започналата преди десетилетие тенденция на отдръпване на САЩ от Централна Европа, създала вакуум, използван от Русия и Китай. В течение на последните 10 години, казват те, руският президент Владимир Путин и китайските лидери са станали много по-агресивни и навлизат в региона. Официален представител заяви, че Помпейо ще \"търси области от общ интерес, които са били пренебрегвани в близкото минало\", за да \"извади от равновесие съперниците на Запада на места, където са заели твърди позиции\". Правителството на САЩ смята за важно да подаде ръка на унгарския премиер националист Виктор Орбан, който споделя твърдата позиция на Тръмп за ограничаване на миграцията и предприема все по-авторитарни мерки, включително репресии срещу опозицията, профсъюзите, независимите медии и академичните среди. Кабинетът на Обама до голяма степен избягваше контактите с Орбан, който миналата година спечели трети пореден мандат. Предизборната кампания на унгарския лидер бе основана на антиимиграционни политики. Политиките му бяха посрещнати с улични протести и задълбочиха опасенията в ЕС. Миналия месец Орбан заяви, че иска \"антиимиграционните сили\" да станат мнозинство във всички институции на Европейския съюз, включително в Европарламента и Еврокомисията, и прогнозира, че скоро в Европа ще има две цивилизации - една, която \"гради бъдеще, основано на смесено ислямско и християнско съжителство\" и друга в Централна Европа, която ще е изцяло християнска. Правителството на Орбан е критикувано, включително от САЩ, за принуждаването на базиран в Будапеща университет, основан от филантропа милиардер Джордж Сорос, да премести по-голямата част от дейността си във Виена. Неговата пламенна реторика срещу мигрантите и отказът страната му да участва в новата прокуратура на Европейския съюз, фокусирана върху измамите и корупцията, също породиха безпокойство. Правозащитни и други организации се оплакаха от плановете на Помпейо да се срещне с Орбан и го призоваха да заеме категорична позиция срещу будещите тревога политики на унгарския премиер. \"Министър Помпейо трябва да разглежда това пътуване не като приятелска среща между съюзници, а като възможност да проведе открит разговор с държава, която все повече се противопоставя на американските интереси и задълженията си в областта на правата на човека\", се казва в изявление на организацията \"Хюман райтс фърст\". \"В същото време, в което заличава постигнатото от Унгария след Студената война в областта на демокрацията, Орбан все по-ясно демонстрира афинитет към сближаване с Кремъл\". Официалните представители на САЩ защитиха визитата Будапеща, като заявиха, че е невъзможно ефективно да се защитят позициите и интересите на САЩ в Унгария, без да има срещна с Орбан. \"Трябва да сме там или да се готвим да загубим\", каза един от източниците. Той добави, че администрацията е видяла \"резултатите от липсата на ангажираност в САЩ в региона\" и \"искаме да засилим тази дипломатическа ангажираност\". Той също така отбеляза, че Путин е посетил Унгария два пъти миналата година и че Помпейо ще се срещне с лидери на гражданското общество, някои от които имат критично отношение към Орбан. В Братислава Помпейо ще се срещне със словашки ръководители и ще говори по подобни въпроси, а също така ще отдаде почит на стотиците убити в опит да избягат от комунистическата бивша Чехословакия в Австрия по време на Студената война. Освен това Държавният департамент каза, че Помпейо ще изнесе реч пред студенти за значението на \"наследството на западната демократична свобода и нейния триумф над комунизма\". След конференцията за Близкия изток във Варшава Помпейо ще приключи в петък пътуването си с кратки визити в Брюксел и Рейкявик, Исландия. (БТА)", "date": "2019.02.11", "title": "Помпейо в Европа: Страховете на САЩ от нарастващото влияние на Китай и Русия"}
{"url": "https://www.24chasa.bg/novini/article/7292676", "text": "Не нелегална фирма, а авторът на идейния проект за магистрала \"Струма\"  през Кресненското дефиле -  \"Пътпроект 2000\",  е правил допълнителни сондажи за проучване на геологията. Това разказа за \"24 часа\" Любен Симеонов, управител на фирмата, когото \"24 часа\" без особено усилие откри.  \"Пътпроект 2000\" участва в конкурс на АПИ, през февруари 2018 г. предава проекта, а през май месец нейната разработка е класирана на първо място, разказва Симеонов. За да е абсолютно сигурна в този тежък и пресечен терен,  фирмата е продължила геоложките проучвания, за да актуализира ПУП-парцеларен план.  В понеделник обаче bTV съобщи, че \"строителни машини фантоми започват работа по магистрална отсечка за стотици милиони, месеци преди въобще да е избран изпълнителят на скъпия проект\".Телевизията са позовава на снимки, които били получени от неправителствената организация \"Антикорупционен фонд\" е получила снимки, на които се виждало как работят тежки машини..  \"Ние не сме строили временни, а сме разчистили съществуващи стари горски пътища, а наши подизпълнители са правили площадки за сондите, каза проектантът.   На въпрос на \"24 часа\" защо никой не е знаел за проучванията им през лятото, Симеонов каза, че когато са работили по разширения идеен проект през 2016-2017 г. всички са знаели, че ще има продължение на проучването.   Симеонов заяви още, че нито  „Геострой”, нито „Главболгарстрой”, които са посечени в материала на телевизията, имат нещо общо с тези сондажи. Те са изпълнители на лота от Сандански до Кресна и затова местните хора ги свързвали с тях.  Директорът на Югозападното държавно предприятие Дамян Дамянов в понеделник назначени теренна и документална проверка какви дейности се извършват в държавни горски територии. Резултатите ще станат ясни във вторник.", "date": "2019.02.11", "title": "Проектантът е сондирал в Кресненското дефиле за по-подробни геоложки проучвания, не се строи магистрала"}
{"url": "https://www.24chasa.bg/novini/article/7292685", "text": "Народният представител от ГЕРБ и областен координатор на партията в Благоевград Даниела Савеклиева участва в заседание на Генералния комитет по политически въпроси и вътрешен ред към Парламентарното измерение на централноевропейската инициатива (ПИЦЕИ). Форумът се провежда в София и в него участват парламентаристи от България, Хърватия, Италия, Полша, Черна гора, Сърбия, Румъния, Украйна и Унгария. Основната тема, по която ще се водят дискусии на днешното Заседание на Генералния комитет по политически въпроси и вътрешен ред е \"Приносът на ЦЕИ в евроинтеграционните процеси на региона на Западните Балкани – синергия и перспективи\". България е пълноправен член на Централноевропейската инициатива (ЦЕИ) от 1 юни 1996 г., народният представител от Благоевград Даниела Савеклиева бе избрана за зам.-ръководител на делегацията на българското Народното събрание през миналата година. \"Европейската перспектива за региона на Западните Балкани бе един от приоритетите на Българското председателство. Стабилността и просперитетът на този регион е в интерес не само на Европейския съюз и на гражданите на Западните Балкани, но и на целия Европейски континент. Осигуряването на свързаност на държавите от Западните Балкани с държавите от Централноевропейската инициатива, голяма част от които са членове и на Европейския съюз, е от съществено значение за сближаването на гражданите и икономиките, както и за подобряването на политическата стабилност, икономическия просперитет, културното и социално развитие\", коментира Даниела Савеклиева. Тя подчерта, че през годините на своето съществуване Централноевропейската инициатива се е превърнала в успешен форум за регионално сътрудничество между 18 държави-членки на Централна, Източна и Югоизточна Европа, в чийто състав влизат и 5 държави от региона на Западните Балкани. \"Стратегическите цели на ЦЕИ са свързани с оказването на подкрепа на държавите-членки по пътя им към европейска интеграция - насърчаване на привеждането на държавите-членки на ЦЕИ в съответствие със стандартите на ЕС; осъществяването на малки и средни проекти. В този контекст целта на политическото сътрудничество в ЦЕИ е да предостави на страните и техните институции гъвкава, прагматична платформа за регионално сътрудничество, като се съсредоточи върху подготовката им за бъдещо присъединяване към Европейския съюз\", каза още Даниела Савеклиева. Според нея насърчаването на добросъседските отношения и помирението се нуждае от силна ангажираност и трябва да се ръководи преди всичко от страните от региона. Добрите отношения следва да бъдат подсилени чрез инициативи за регионално сътрудничество.", "date": "2019.02.11", "title": "Депутатката Даниела Савеклиева участва в дискусия за Западните Балкани на форум на Централноевропейската инициатива"}
{"url": "https://www.24chasa.bg/novini/article/7292724", "text": "Полицията в Босна заяви, че е започнала издирване на заподозрян за убийството на двама души през последната седмица, който предизвика паника в страната, съобщи Асошиейтед прес. Полицията отправи апел към обществеността да бъде бдителна и призова хората да съобщават, ако са видели 42-годишния Един Гачич. Полицията предупреди, че Гачич е въоръжен и опасен. Мотивът за убийствата засега не е известен. Жителите се страхуват от въоръжения мъж на свобода, който убива безразборно, предаде БТА. Гачич е излежал две присъди за убийство в миналото, но бе освободен през 2017 г., след като изтърпя две трети от присъда от 20 години затвор. Полицията подозира, че през последната седмица той е убил собственик на магазин за хранителни стоки и полицай.", "date": "2019.02.11", "title": "Издирват заподозрян в убийството на двама в Босна"}
{"url": "https://www.24chasa.bg/novini/article/7292420", "text": "Президентът избърза с позицията си за Венецуела, защото външната политика е функция на правителството и когато беше ясно, че ще има насрочване на Съвета за сигурност към МС, в който участват и представители на президентството, трябваше просто само да се изслушат службите, да се чуят докладите и на Външно министерство. Когато сме част от силната демократична общност - ЕС и със силното стратегическо партньорство на САЩ, смятам, че трябва да бъдем и солидарни във взимането на подобни решения\", коментира във Велико Търново председателят на ПГ на ГЕРБ Цветан Цветанов. Той съобщи, че в сряда ще има заседание на Комисията за контрол на специалните служби, на което ще бъдат изслушани техните ръководители, главния рокукор и всички, които имат отношение към случая \"Скрипал\" и пребибаването у нас на човек, замесен в отравянето. Заседанието ще бъде закрито.\"Мисля че представителите на всички парламентарно представени групи, трябва да подкрепим усилията на българските институции, защото всичко това, което разбираме за пребиваването в рамките на три дни на този човек, който е засечен по случая \"Скрипал\", е доста обезпокоително\", каза Цветанов. Той нарече \"несериозен\" коментар на бивш представител на службите, че това може би е солова акция. \"Такива хора не правят солови акции. Такива хора правят акции, ако са били с такава цел в страната ни, с подкрепата на държавата. Видяхте че зад случая \"Скрипал\" стои изцяло руската страна. По отношение на стратегията за ромите на вицепремиера Красимир Каракачанов той коментира, че и в настоящия момент институциите имат достатъчно правомощия, които трябва просто да изпълнят своите ангажименти.", "date": "2019.02.11", "title": "Цветанов: Президентът избърза с позицията си за Венецуела (Обновена, видео)"}
{"url": "https://www.24chasa.bg/novini/article/7292753", "text": "Със споразумение е приключило наказателното производство срещу австрийския гражданин Г.К., привлечен в качеството на обвиняем за неизпълнено задължение да декларира парични средства и изделия от благородни метали при преминаване на границата на страната, съобщиха от пресцентъра на прокуратурата. На 06.02.2019 г. на митническия пункт „Калотина“ пристигнал лек автомобил, пътуващ от Западна Европа през Сърбия и България към Турция. Пътуващите в него мъж и жена - австрийски граждани, заявили, че нямат нищо, подлежащо на деклариране. При проверка на МПС митническите служители открили златни накити, скрити между хранителни продукти. В опаковка от шоколад имало парична сума в размер на 55 000 евро. Общото тегло на ювелирните изделия, сред които имало гривни, колиета, накитни пендари, е 2,114 килограма, на стойност 159 582 лева. Незабавно е било образувано досъдебно производство под ръководството на Районна прокуратура – Сливница. Сключеното споразумение е било одобрено от съда на 08.02.2019 г., с което на подсъдимия Г.К. е наложено наказание „глоба“ в размер 53 430,54 лева, представляваща 1/5 от общата стойност на предмета на престъплението. Останалата сума и изделията от злато са върнати на чуждия гражданин.", "date": "2019.02.11", "title": "Близо 54 хил. лв. глоба ще плати австриец, опитал да прекара злато през границата ни (Снимки)"}
{"url": "https://www.24chasa.bg/novini/article/7291299", "text": "До няколко дни се очаква да бъде подписан договорът за строежа на тунел “Железница” на магистрала “Струма”, научи “24 часа” от няколко независими източника. В началото на годината ВАС е отвхърлил окончателно жалбата на гръцката “Актор” срещу избрания изпълнител и това отпушва парафирането на споразумението за изграждането на съоражението. През август 2018 г. поръчката за “Железница” бе спечелена от обединението “АМ Струма тунел 2018”, в което влизат “Джи Пи груп”, “Глобал кънстръкшън” и “Виа план” с цена от 185 млн. лв. без ДДС. Процедурата бе замразена заради жалбата на “Актор”. След това - през октомври миналата година, “Джи Пи груп” обяви намерение да се оттегли от проекта заради манипулативната среда, която връхлетя строителната компания. Вторият в класирането - “ГБС Инфраструктурно строителство”, обаче не е подновил офертата си за строежа на тунела. Заради жалбата на гърците компаниите, участвали в поръчкатае трябваше да удължат предложенията си. “Главболгарстрой”, която даде цена от 191 млн. лв. без ДДС, на 16 януари е уведомила АПИ, че няма да поднови участието си. Обединение от фирми, водено от ГБС, беше избрано за строител на трасето преди тунел “Железница” с дължина 720 м с цена от 28,4 млн. лв. без ДДС. Ако “Джи Пи груп” откаже да подпише договора, АПИ ще трябва да започне процедурата за избор на изпълнител отново. Това обаче вероятно ще забави цялата магистрала и България може да изгуби европейското финансиране за нея, което е над 2 млрд. лв. Тунел “Железница” трябва да бъде завършен най-късно до 2023 г. заедно с цялата магистрала “Струма”. Сагата със съоръжението продължава вече няколко години, а процедурите бяха пускани и спирани. По време на служебното правителство през 2017 година от АПИ изчезнаха документите на единия кандидат за отсечката и търгът бе спрян. Със забавянето на процедурите срокът за изграждането на тунел “Железница”, който ще се намира в района на Симитли и ще бъде с дължина 2 км, все повече се скъсява. Заради сложността на съоръжението първоначално се предвиждаше строителството да продължи 1400 дни. Досегашните забавяния на процедурите за избор на изпълнител обаче намалиха този срок с една година и сега той е 1060 дни.  93 км от магистрала “Струма” са готови, остава да се изградят още 57 км. Строителството се финансира основно от ЕС чрез програма “Транспорт”, като сумата за цялата магистрала е над 2 млрд. лв. За да не се загубят парите и да се налага да се връщат от националния бюджет, цялото трасе трябва да е завършено до 2023 г. В края на миналата година бяха открити нови 24 км от магистралата от Кресна до Сандански. Те бяха построени от “Главболгарстрой” с 5 месеца предсрочно. Бяха направени 3 пътни възела - при Кресна, Струмяни и Сандански, 25 големи съоръжения - мостове, надлез над жп линията София - Кулата, селскостопански подлези и надлези, както и 4 площадки за отдих. В момента се строи друг лот - от Благоевград до Крупник, като са готови 40% от него Отсечката се прави от обединение с водещ партньор “Грома Холд” с договор от декември 2015 г. Откритите археологически разкопки край Благоевград обаче блокираха работата за няколко месеца. Все пак от компанията твърдят, че лотът ще е готов в края на лятото на тази година. За изграждане остава най-трудният участък - този през Кресненското дефиле. За него вървят процедури по избор на изпълнител. Има 6 месеца срок за проектиране и след това - да започне строителството. Това би трябвало да стане догодина, за да може да е готова цялата магистрала до 2023 г. За трасето през дефилето дълго време имаше спорове между държавата и различни екоорганизации. Първоначално се предвиждаше изграждане на тунел, дълъг над 13 км. Държавата обаче се отказа от този проект заради скъпото строителство и поддръжка след това. Еколозите пък настояваха трафикът да се изнесе напълно от дефилето, но бе избран друга вариант. Според него се използва съществуващото трасе в посока Гърция, а на връщане ще се изгради изцяло нов път източно от дефилето ( . Участъкът е разделен на две поръчки, за да върви по-бързо работата Първоначално срокът за подаване на оферти бе през ноември миналата година, но после бе удължен с месец. Очаква се през март правителството да подаде апликационната форма за отпускане на европейското финансиране за участъка. Единият търг за Кресненското дефиле обаче е блокиран от жалба в Комисията за защита на конкуренцията, което отново създава риск да не бъде спазен крайният срок за изграждане. Кресненското дефиле е със статут на резерват, което налага доста ограничения при строителството, а самият проект е сложен за изпълнение - по новото трасе трябва да се изградят 7 тунела, 12 надлеза и 21 виадукта. Единият от тях например ще е най-дългият в България и такъв не е строен досега у нас. По цялото трасе на новия път предвидените виадукти са с обща дължина от 5087 метра, а тунелите са дълги общо 4200 метра, Ще бъдат изградени и връзки между двете платна, като за целта ще се използват съществуващите пътища, което също ще усложни работата. Предвидени са пет пътни възела, а общата дължина на двата участъка е 24 километра. След излизане от Кресненското дефиле платното преминава източно от Кресна и свършва при едноименния пътен възел. ", "date": "2019.02.11", "title": "Решават за строежа на тунел \"Железница\" до дни"}
{"url": "https://www.24chasa.bg/novini/article/7292794", "text": "Съдът е уважил искането на Окръжна прокуратура – София за вземане на мярка за неотклонение „Задържане под стража“ спрямо гражданина на Израел -Г.Б., съобщиха от пресцентъра на прокуратурата. Мъжът е бил задържан на 29.01.2019 г. на ГКПП – Калотина във връзка с Европейска заповед за арест, издадена от Прокуратурата в гр. Фелдкирх, Република Австрия. Г.Б. е бил обявен за международно издирване, поради провеждано наказателно преследване за извършени от него престъпления на територията на Австрия – измама в особено големи размери, представляваща особено тежък случай, и пране на пари. Деянията, за които е издадена ЕЗА, представляват престъпления и по Наказателния кодекс на Република България, наказуеми с лишаване от свобода и глоба.", "date": "2019.02.11", "title": "Хванаха израелец, издирван в Австрия, на ГКПП – Калотина"}
{"url": "https://www.24chasa.bg/novini/article/7292834", "text": "Две жени са пострадали при тежка катастрофа на пътя между Балчик и Каварна – съобщават от Областната дирекция на МВР-Добрич. Инцидентът е възникнал на 10 февруари около 20 ч..в района на село Царичино - съобщават от Областната дирекция на МВР-Добрич. На място е установено, че водач на лек автомобил „Фолксваген” с добричка регистрация удря внезапно излязло на пътното платно куче, от което губи контрол над колата, блъска се в крайпътно дърво и се преобръща. Вследствие на инцидента са пострадали двете жени, возещи се в автомобила - на 42 години и на 69 години - и двете от град Каварна. Те са настанени в болницата в Добрич с диагноза - фрактура на таз и фрактура на ребра, без опасност за живота. Шофьорът е невредим, с отрицателна проба за употреба на алкохол.", "date": "2019.02.11", "title": "Внезапно излязло на пътя куче предизвика катастрофа"}
{"url": "https://www.24chasa.bg/novini/article/7292831", "text": "Пловдивската районна прокуратурата привлече като обвиняем 47-годишния Георги К. Той беше задържан в неделя при спецакция на икономическа полиция в район \"Тракия\". Обвинен е за изготвяне, държане и укриване на предмети и материали за фалшиви документи, предназначени за бежанци. В събота при извършено претърсване и изземване в лекия автомобил и в дома на обвиняемия Георги К. са били открити карти на бежанци и други вещи – компютър, принтер, като предстои в хода на досъдебното производство да се уточни тяхното предназначение. Обвиняемият задържан за 72 часа с постановление на наблюдаващия прокурор. В момента се извършват активни процесуално-следствени действия по случая.", "date": "2019.02.11", "title": "Обвиниха 47-годишен пловдивчанин за фалшиви документи на бежанци"}
{"url": "https://www.24chasa.bg/novini/article/7292847", "text": "Безрезултатно приключи операцията по издирването на студентка, изчезнала по време на силна буря в Анталия преди три седмици, съобщава турската частна телевизия СиЕнЕн-Тюрк, цитирана от БТА.  Районът на турския средиземноморски окръг миналия месец бе обхванат от наводнения и поредица торнада. Най-малко двама души загинаха, а над десет бяха ранени от ураганните ветрове. На 19-ия ден днес приключи акцията по издирването на студентката Кадер Бусе Аджар, изчезнала, след като колата й била отнесена от придошла река. Усилията на екипите на жандармерията и правителствената Дирекция за управление при бедствия и извънредни ситуации не дадоха резултат за изясняване на съдбата на младата жена. Студентката е пътувала заедно с майка си, когато колата им била отнесена от водата. Майката е била спасена и откарана в болница, но дъщерята остава в неизвестност.", "date": "2019.02.11", "title": "Не откриха изчезналата по време на буря в Анталия турска студентка"}
{"url": "https://www.24chasa.bg/novini/article/7292843", "text": "Премиерите на Косово и Албания Рамуш Харадинай и Еди Рама получават най-високи заплати в региона в сравнение с премиерите на другите страни, показва доклад на Световната банка, предаде МИА. От друга страна премиерът на Сърбия Ана Бърнабич е с най-ниска заплата в региона. Малко по-висока заплата от нея имат премиерите на Черна гора и на Р Македония Душко Маркович и Зоран Заев, предаде БТА. Министър-председателят на Косово Рамуш Харадинай получава най-високата заплата от 2950 евро. Веднага след него според размера на заплатата е неговият албански колега Еди Рама с 1700 евро. Същевременно Албания и Косово са с най-ниски средни месечни заплати на Балканите, които са пет пъти по-ниски от премиерските, отбелязват албанските медии. Сръбският премиер Ана Бърнабич има най-ниска заплата в региона или 1000 евро. Черногорският премиер Душко Маркович месечно получава 1130 евро при средна месечна заплата в Черна гора от 751 евро. Трудовото възнаграждение на македонския премиер Зоран Заев възлиза на 1300 евро.", "date": "2019.02.11", "title": "Премиерите на Косово и Албания са с най-високи заплати в региона, Бърнабич - с най-ниска"}
{"url": "https://www.24chasa.bg/novini/article/7292291", "text": "24-годишен мъж от добричкото село Северци е задържан за 2 телефонни измами. По двата случая има образувани предварителни производства. Мъжът е задържан под стража с постоянна мярка за неотклонение. В двата случая С.Р. действал по един и същ начин. Първо се обадил на 48-годишен мъж от Варна и му обяснил, че трябва да внесе 1000 лв. за получаване на климатици. Парите били предадени на непознат, но климатици така и не били получени. След като измаменият подал сигнал в полицията, разследващите бързо стигнали до младия мъж. При продължилата работа по случая станало ясно, че той е извършителят на още една измама по сходна схема. Този път успял да вземе 1300 лв. от 68-годишна жена. На С.Р са повдигнати обвинения.", "date": "2019.02.11", "title": "Спипаха телефонен измамник във Варна"}
{"url": "https://www.24chasa.bg/novini/article/7292281", "text": "До г-н Бойко Борисов, министър-председател на Република България г-н Сотир Цацаров, Главен прокурор на Република България г-жа Екатерина Захариева, министър на външните работи ОТВОРЕНО ПИСМО Уважаеми г-н Борисов, Уважаеми г-н Цацаров, Уважаема г-жо Захариева, Продължава намесата на швейцарската частна организация WWF–Световен фонд за дивата природа във вътрешните работи на страната. Сега на прицел на швейцарците и техните партньори от коалицията „За да остане природа в България“, са промените в Закона за биологичното разнообразие, предложени от Министерството на околната среда и водите. Целта на „зелените“ е да провалят законопроекта, защото той ще даде възможност да се докаже, че Натура 2000 в България не е правена по европейските правила. Тези правила се основават на реално разпространение на растителни и животински видове, потвърдено с данни от теренни проучвания, снимки, GPS-точки, попълнени формуляри и тракове (запис на маршрутите, по които минават екипите). Тоест документи, които неоспоримо доказват наличието на вида в съответната зона. За разлика от европейската практика, у нас зоните в Натура 2000 са определяни от „зелените“ неправителствени организации в периода 2005-2007 г. За тази дейност те са получили 9 милиона лева. Въпреки получената огромна сума, за да инкасират максимална печалба, „еколозите“ са подменили европейската методология, като не е спазено основно изискване, като освен с екологични, да се съобразят с културни, социални и икономически фактори. Не е направена и задължителната публична информационна кампания. „Зелените“ са работили по прогнозни данни. Тоест по предположения къде евентуално растителният или животинският вид би могъл да присъства. Поради подменената методология, Натура 2000 в България достига до 34% от територията на страната. По официални данни на Европейската комисия Натура 2000 във Великобритания е 8,6 %, Дания-8,4%, Латвия-11,5 %, Литва-12,4, Белгия-12,7 %, Франция-12,9 %, Швеция- 13,4 %, Холандия-13,3 %, Малта-13,3 %, Чехия-14,1%, Австрия- 15,4 %, Германия-15,5 %, Естония-17,7, Италия- 19%. У нас защитените зони са толкова раздути, защото всичко е правено от офиси и на бюро без никаква достоверна информация, подплатена с научни доказателства, за наличието на различните видове в зоните на Натура 2000. Разказите, предположенията и теоретичните модели, които са използвали „зелените“, не са научни факти. Заради тази измама и манипулиране на данни, винаги срещу държавата ни ще има наказателни процедури. Защото Натура 2000 не е правена на базата на научни данни, а чрез фалшификации. Противопоставянето на „еколозите“ на промените в Закона за биологичното разнообразие, е за да се скрият фактите, че за нито една зона, вкарана от тях в Натура 2000, няма официални протоколи, доказващи проучвания на терен (на място). Причината за притеснението на „зелените“ от приемането на промените в Закона за биологичното разнообразие, е че ще трябва да представят данни за теренните си проучвания, а такива те нямат - прибрали са парите, фалшифицирали са резултатите и не са свършили работа. Оказва се, че Натура 2000 в България е едно огромно престъпление. В същото време промените се подкрепят от голямата част от научната общност, безспорни авторитети в областта на биоразнообразието като проф. Димитър Пеев, проф. Александър Александров, браншови, неправителствени организации и синдикати, С промените в Закона за биологичното разнообразие МОСВ иска да вкара ред, за да се види на базата на какви научни данни в дадена зона са посочени ценни растителни или животински видове. И тази информация да бъде общодостъпна онлайн, за да може да се ползва от всички – държава, общини, бизнес, граждани, а не да стои скрита в чекмеджетата на „зелените“, те да търгуват с нея и да водят безкрайни съдебни рекетьорски дела. Настояваме Министерският съвет да се съобрази с предложенията за промени в Закона за биологичното разнообразие, предложени от МОСВ – с тяхното приемане ще спрат престъпните схеми, чрез които швейцарската офшорка WWF и „еколозите“ изсмукват пари от националния и европейския бюджет. Същевременно настояваме Главна прокуратура да започне проверка на клона на WWF в България и всички свързани с нея лица и организации. Призоваваме и МВнР да инициира законодателни промени, с които да се регламентира финансирането и дейността на чуждите неправителствени организации, работещи в Република България, и тези български, които се финансират от чужбина, и по донорски програми на чужди организации, действащи на територията на страната. Досега управлението на Натура 2000 представлява единствено забрани, рестрикции и превръщането на над 34% от територията на страната в пущинак. Това води до обезлюдяването на огромни територии и населени места с цели села и градове, като само през последните години над 400 000 българи са напуснали страната. Това са предимно млади и активни хора. Разчитаме, че най-накрая институциите в България, начело с Министерския съвет, ще вземат да си свършат работата и ще прекратят рекета на „зелените“ неправителствени организации, върху държавата, общините, бизнеса и хората.", "date": "2019.02.11", "title": "11 организации с отворено писмо, подкрепят промените в Закона за биологичното разнообразие"}
{"url": "https://www.24chasa.bg/novini/article/7292319", "text": "Екипи на турската брегова заловиха 48 нелегални мигранти при опит да стигнат от турския курорт Дикили до гръцкия о-в Лесбос, съобщи турската телевизия СиЕнЕн-Тюрк, цитирана от БТА. Мигрантите, които искали да стигнат до гръцкия остров с надуваема лодка, са били забелязани от хеликоптер на бреговата охрана, след което към мигрантите потеглил катер на бреговата охрана. Заловените през уикенда мигранти са граждани на Афганистан. Сред тях имало 12 мъже, 9 жени и 27 деца.", "date": "2019.02.11", "title": "Турската брегова залови 48 нелегални мигранти при опит да стигнат до о-в Лесбос"}
{"url": "https://www.24chasa.bg/novini/article/7292324", "text": "Виждат се първите резултати от политиката на правителството през последните две години за подобряване на образованието. За да продължат, трябва последователни и систематични усилия, които само ГЕРБ може да осигури. Това е първата политическа сила, която осъзна, че образованието е в основата на всички позитивни процеси в едно общество и предприе конкретни мерки за повишаване на качеството му. Това заяви българският евродепутат от ГЕРБ/ЕНП Ева Майдел по време на първото събитие от платформата на ГЕРБ за граждански диалог „Европа в нашия дом“, проведено във Велико Търново на 11 февруари 2019 г. „Качественото образование е шансът на България да бъде развита, технологична държава, а младите й хора да са в крак с времето. Затова в рамките на Сдружението „Образование България 2030“ проследяваме тенденциите в образованието, информираме българското общество за проблемите и развитията в сферата, популяризираме добри практики и се застъпваме за системни политики и устойчива промяна на образователната среда. Това е уникална по рода си мрежа, обединяваща големи бизнес компании, хора от системата на образованието и членове на гражданското общество в името на по-качественото образование у нас“, допълни Ева Майдел, която е инициатор и съосновател на Сдружението „Образование България 2030“. В първия граждански диалог „Европа в нашия дом“ във Великотърновския университет участваха председателят на ПГ на ГЕРБ Цветан Цветанов, министърът на образованието Красимир Вълчев, кметът на Велико Търново Даниел Панов, зам.-министрите на образованието Деница Сачева и Таня Михайлова, както и Галя Захариева, Венка Стоянова, Станислава Стоянова и Таня Петрова от образователната комисия в Народното събрание.", "date": "2019.02.11", "title": "Ева Майдел: Подобряването на образованието изисква последователност, която само ГЕРБ може да осигури"}
{"url": "https://www.24chasa.bg/novini/article/7292276", "text": "Гарантираният безусловен базов доход за безработни във Финландия не увеличи заетостта сред тези хора, съобщиха финландски изследователи. * * * През периода от януари 2017 до декември 2018 г. две хиляди произволно избрани безработни получаваха по 560 евро на месец, без да им се поставят никакви условия. Този доход им бе гарантиран, независимо дали ще останат безработни, или ще си намерят работа (или ще отворят собствен бизнес). Нивото на заетост сред участниците в експеримента остана същото, но стана ясно, че те са се чувствали по-щастливи, намаляло е усещането им за постоянен стрес. През 2017 г. Финландия стана първата европейска страна, решила да тества идеята за безусловен гарантиран базов доход. Експериментът бе осъществен от финландската агенция за социално осигуряване \"Кела\". Какво представлява безусловният базов доход? Безусловният базов доход предвижда правителството да изплаща на граждани гарантирана парична сума, независимо от другите им доходи. Финландският експеримент бе малко по-различен от други подобни инициативи, тъй като обхващаше само безработни. Има и предложение за предоставяне на безусловни базови услуги - вместо гарантиран доход на гражданите да се подсигуряват безплатно услуги като здравеопазване, образование и транспорт. Идеята не е нова. За пръв път е спомената още в \"Утопия\" на Томас Мор, издадена през 1516 г., сиреч преди 503 години. В наше време обаче такива експерименти се провеждат в цял свят. Пълнолетните жители на едно село в Западна Кения гарантирано ще получават по 22 долара на месец в течение на 12 години. Италианското правителство разработва план за т. нар. \"граждански доход\". Властите на холандския град Утрехт правят експеримент с безусловен базов доход под наслов Weten Wat Werkt - \"Знай, че това работи\", който ще продължи до октомври. Според привържениците на безусловния базов доход той ще подпомогне борбата с бедността, осигурявайки на хората време, за да търсят работа или да получат нова професия. По думите им това е от особено голямо значение с оглед роботизацията на много професии, поради която мнозина ще остават без работа. Миска Симанайнен - изследовател от колектива на \"Кела\", проучвал данните от финландския експеримент, заяви пред Би Би Си, че стремежът на правителството е бил да провери на практика именно това положение, за да установи може ли с помощта на този инструмент да реформира системата за социални помощи. Всичко зависи от смисъла, който влагаме в думата \"работа\". Дали експериментът е спомогнал безработните да си намерят работа, както се надяваше десноцентристкото правителство на Финландия? Не, не съвсем. По думите на Симанайнен, при все че някои безработни наистина са си намерили работа, участието в експеримента изобщо не е повишило шансовете им в сравнение с хора извън контролната група, които не са получавали \"безплатни пари\". Изследователите все още проучват какво всъщност може да показват тези данни. Окончателните резултати ще бъдат публикувани през 2020 г. Мнозина обаче смятат, че не бива да се мисли само за свиване на безработицата. Според тях, ако експериментът е целял да направи хората по-щастливи, би могло да се говори за триумф. Точно това каза пред Би Би Си един от участниците в експеримента, бивш вестникарски редактор на име Туомас: \"Все още съм без работа. Не бих казал, че безусловният базов доход рязко е променил живота ми. Психологически - да, но от финансова гледна точка - не твърде\". Идеята за безусловен базов доход среща активна подкрепа - и не по-малко активни критики, сред симпатизантите на всички политически течения. Според мнозина хора с леви убеждения тази идея залага твърде много на финансите и покупателната способност на населението, подминавайки факта, че компаниите произвеждат прекалено много стоки, каквито не се търсят, и принуждават своя персонал да работи все повече и повече. Грейс Блейкли, специалист по икономика, пише в \"Ню соушълист\", че без фундаментални структурни реформи в икономическата система безусловният базов доход ще е само козметична мярка. Други се опасяват, че заради безусловния базов доход ще бъдат орязани бюджетите на социалните служби. А хората с десни възгледи се тревожат тъкмо за обратното. Те смятат, че подобна система ще струва твърде скъпо на бюджета, освен това може да формира синдром на зависимост и култура, при която хората ще очакват пари, без да правят нищо. Точно тази мисъл изрази през 2016 г. в интервю за \"Файненшъл таймс\" Улрих Шписхофер, генералният директор на компания А Бе Бе. \"Материалното възнаграждение трябва да произтича от създаването на добавена икономическа стойност\", каза той. Изследователите на \"Кела\" внимателно анализират в момента данните от експеримента с безработните в опит да установят с какви допълнителни мерки може да се подобрят програмите от този вид. Идеята с безусловния базов доход не се е провалила, смята Миска Симанайнен. \"Не става дума за провал, нито пък за успех - това са просто факти, с каквито не разполагахме преди експеримента\", казва той.", "date": "2019.02.11", "title": "Гарантираният безусловен базов доход \nне помогна на безработните във Финландия"}
{"url": "https://www.24chasa.bg/novini/article/7292337", "text": "„В момента сме свитетели на груба цензура от страна на ГЕРБ. През последните години има много случаи на засягане на журналисти, които си позволяват да критикуват властта и да споделят различно мнение. Въпросът за ограничаване на свободата на медиите и човешките свободи е принципен, а не партиен.” Това заяви лидерът на БСП Корнелия Нинова на среща с представители от Асоциацията на европейските журналисти - България в централата на партията на \" Позитано\"20. На срещата присъства и говорителят на ПГ на \"БСП за България\" Елена Йончева. Нинова припомни, че срещу нея е организиран политически процес заради филмите й и разследванията срещу корупцията на най-високи нива. \"Ние ще я защитим и в Брюксел, пак по същата причина- да не се ограничава правото на хората да си казват мнението и да вадят данни за корупция, да не се използва прокуратурата за натиск\", категорична бе Корнелия Нинова. С представителите от Асоциацията на европейските журналисти-България беше обсъден и въпросът за честността на изборите. От Асоциацията и БСП се обединиха, че смяната на ЦИК трябва да се случи, защото така е регламентирано в закона. Нинова призова за обща и надпартиина позиция по този въпрос. \"Ето, ние даваме пример , че законът стои над партийния ни интерес. Въпреки,че имаме и сега квота в ЦИК, държим да се спазват законите на страната и незабавно да се пристъпи към нов избор”, каза още лидерът на БСП. \"Поемам гаранция, че ПГ на \"БСП за България\" ще подкрепи ветото на президента върху текстове от Закона за защита на личните данни. Някои текстове от този закон налагат цензура на свободата на словото. Ако бъде преодоляно ветото, ние ще сезираме Конституционния съд. Има основания да смятаме, че се засягат основополагащи и конституционни права на свобода на изразяване и достъп до информация\", категорична бе Нинова. Според нея ГЕРБ често се позовават на европейски регламенти и правила, но е станало практика да вкарват в законодателството и неприемливи текстове, които нямат нищо общо с европейската практика. Корнелия Нинова добави, че по този начин ГЕРБ крият истинските си намерения за авторитарна власт зад европейските норми.", "date": "2019.02.11", "title": "БСП и Асоциацията на европейските журналисти-България: ЦИК трябва да бъде сменена"}
{"url": "https://www.24chasa.bg/novini/article/7292367", "text": "Камион, натоварен с фуражни смески, се обърна на автомагистрала \"Хемус\", в посока към София, между отбивката за варненското летище и пътен възел Слънчево. Пострадали хора при инцидента няма, но движението и в двете посоки е спряно. Засега то се пренасочва по стария път към столицата. Сигнал за инцидента е подаден в 12.30 часа. Товарният автомобил се е обърнал странично и е препречил и двете пътни плана. Смуските са разпилени по целия път. На мястото има полицаи. Все още не е ясна причината за инцидента.", "date": "2019.02.11", "title": "Камион се обърна на магистрала \"Хемус\", затвори движението"}
{"url": "https://www.24chasa.bg/novini/article/7292363", "text": "През 2018 г. прокурорите от Районна прокуратура-Казанлък са наблюдавали общо 104 новообразувани досъдебни производства за престъпления по глава четвърта от Наказателния кодекс „Престъпления против брака и семейството“, като 60 от тях са за съжителство с непълнолетни, съобщават от прокуратурата. 34 досъдебни производства са срещу пълнолетни лица, които живеят без брак на съпружески начала с лица от женски пол, които нямат навършени 16 години, 14 досъдебни производства са срещу пълнолетни лица, които са склонили/улеснили непълнолетно лице от мъжки пол и лице от женски пол, което не е навършило 16-годишна възраст, да заживеят съпружески, без да са сключили брак, 12 досъдебни производства са срещу пълнолетни лица, които са извършили деянието по предходните алинеи с лице, ненавършило 14-годишна възраст. Районна прокуратура-Казанлък е внесла в съда общо 53 прокурорски акта. За 2018 г. общо са осъдени 59 лица с влязъл в сила съдебен акт. Дванадесет лица са с условни присъди, двама с ефективна присъда, пробация е определена на трима. Наложени са глоби на 40 лица на обща стойност 42 000 лева.", "date": "2019.02.11", "title": "Близо 60, живеещи с непълнолетни и малолетни, са осъдени през 2018 г. в Казанлък"}
{"url": "https://www.24chasa.bg/novini/article/7292374", "text": "23-годишният Т. Т. е привлечен като обвиняем за убийството в с. Старо Оряхово - затова, че на 08 февруари умишлено е убил с особена жестокост и по особено мъчителен начин свой 71-годишен съселянин, съобщиха от прокуратурата. Престъплението бе разкрито по горещи следи от органите на МВР под непосредственото ръководство на дежурен прокурор от ОП Варна. Обвинението е повдигнато на вчера, а с днешна дата в Окръжния съд във Варна е внесено искане за задържане под стража на обвиняемия. Съдът е насрочил производството за 15:00 часа.", "date": "2019.02.11", "title": "Привлякоха като обвиняем 23-годишен за убийството в Старо Оряхово"}
{"url": "https://www.24chasa.bg/novini/article/7292384", "text": "Крайнодясната партия \"Лига\" постигна вчера победа на регионални избори в Италия, смятани за тест преди евроизборите през пролетта, съобщи Франс прес. \"Лигата\", която управлява Италия заедно с антисистемното Движение \"Пет звезди\", но води предизборна кампания срещу коалиционните си партньори в Абруцо, спечели 28 процента от гласовете в тази централна област и така удвои резултата си от парламентарните избори през март 2018 г., сочат данни на министерството на вътрешните работи, предаде БТА. Дясната коалиция, включваща \"Лигата\", формацията на Силвио Берлускони \"Напред Италия\" и малката крайнодясна партия \"Италиански братя\" получи вчера общо 48 процента от гласовете. Консервативният кандидат Марко Марсилио, подкрепен от дясната коалиция, бе избран за областен управител, съобщи ДПА. Движение \"Пет звезди\", което стана първа политическа сила в Италия с 32 процента от вота през март, вчера получи само 19 на сто от гласовете и се нареди на трето място след лявоцентристката опозиция, която включва Демократическата партия (31 процента). Анализатори смятат, че ако лидерът на \"Лигата\" Матео Салвини затвърди успеха си и на изборите за Европейски парламент, може да се изкуши да се откъсне от коалиционния си партньор \"Пет звезди\" и да предизвика нови парламентарни избори в Италия.", "date": "2019.02.11", "title": "\"Лига\" печели регионални избори в Италия, Движение \"Пет звезди\" губи инерция"}
{"url": "https://www.24chasa.bg/novini/article/7292334", "text": "Да бъдат осигурени общински жилища в Пловдив на ромите от Войводиново - до това предложение се стигна след срещата, проведена днес в община \"Марица\". На нея присъстваха представители на ромския етнос, на социална фондация \"Рома\", на инициативния комитет от Войводиново, както и шефове на отдели в общината. Кметът на \"Марица\" Димитър Иванов призова участниците към мирен диалог, който премина при закрити врати. Медиите бяха помолени да напуснат залата. \"Имаше напрежение и спорове. В крайна сметка решихме в по-тесен кръг да направим среща и при областния управител Здравко Димитров, пред когото ще поставим въпроса за общински жилища на ромите от Войводиново, които няма къде да отидат\", каза кметът на селото Димитър Тосев.", "date": "2019.02.11", "title": "Търсят общински жилища за ромите от Войводиново"}
{"url": "https://www.24chasa.bg/novini/article/7292405", "text": "На 28.12.2018 г. 80-годишният Г.И.М. е бил открит от близките си в дома си в с. Сенокос, обл. Добрич, мъртъв със следи от упражнено насилие, като от дома му липсвал мобилния му телефон. Проведените интензивни действия по разследването под ръководството на Окръжна прокуратура-гр. Добрич дадоха резултат. На 04.02.2019 г. са установени извършителите на убийството – Е.С.А. на 45 години и Д.Н.А на 25 години. Извършителите и жертвата са се познавали. Окръжна прокуратура-гр. Добрич е повдигнала обвинение на двете лица за грабеж, придружен с нанесена телесна повреда, от която е последвала смъртта на възрастния мъж – престъпление по член 199, ал.2 от Наказателния кодекс. Обвиняемите са направили самопризнания и са дали подробни обяснения. Извършват се активно действия по разследването. Назначени са експертизи по образуваното досъдебно производство. Окръжна прокуратура-гр.Добрич внесе искане в Добричкия окръжен съд за вземане на най-тежката мярка за неотклонение „Задържане под стража“ по отношение на двете обвиняеми лица. На 06.02.2019 г. с определения на Окръжен съд-гр. Добрич на двамата обвиняеми е наложена мярка за неотклонение „Задържане под стража“.", "date": "2019.02.11", "title": "Обвиняват двама за убийството на 80-годишен в добричко село"}
{"url": "https://www.24chasa.bg/novini/article/7292428", "text": "Най-големият опозиционен блок в Сърбия в понеделник започна бойкот на националния и местните парламенти в проява на солидарност с протестите срещу президента Александър Вучич, съобщи ДПА, цитирана от БТА.  Ние няма да участваме, докато исканията от протестите \"1 от пет милиона\" не бъдат изпълнени и не бъдат създадени условия за свободни и честни избори, заяви в декларация Съюзът за Сърбия. Протестите се провеждат в Белград всяка събота от началото на декември и в последните седмици в над 20 други сръбски градове. Мотото \"1 от 5 милиона\" бе измислено, след като Вучич отхвърли протестите, като каза, че той няма да се огъне, \"дори и вие да сте 5 милиона\". Организаторите настояват Вучич да премахне хватката си върху медиите и за справедлива рамка за избори. Като президент Вучич има малко формални права, но контролира медиите и икономиката чрез неговата Сръбска прогресивна партия, която доминира в парламента и в която той фактически е недосегаем авторитет. Ние не искаме да бъдем част от фасадна демокрация и да осигуряваме легитимност на един тоталитарен режим, който задушава цялата опозиция и третира политическите съперници като врагове на държавата, заяви Съюзът за Сърбия. Този съюз обединява около двайсетина партии и движения от различни части на политическия спектър. Организаторите на протеста, който редовно събира до 20 000 души, засега отказват да застанат зад която и да било партия, включително и зад Съюза за Сръбия. Те посочват, че повечето опозиционни политици са управлявали преди идването на власт на Вучич през 2012 г. и не са въвели реформи, които да предотвратят злоупотребите и корупцията в правителството.", "date": "2019.02.11", "title": "Сръбската опозиция бойкотира парламента, \nподкрепи протестите срещу Вучич"}
{"url": "https://www.24chasa.bg/novini/article/7292424", "text": "Китайският президент Си Цзинпин постави държавните предприятия в центъра на икономическата си политика. В същото време жизненото пространство на частните групи се свива и те първи понасят ударите от забавянето на икономическия растеж. Вашингтон осъжда тази държавна подкрепа. Смутни времена за китайските предприятия. В момент, когато икономическият растеж на азиатския гигант се забавя, стотици компании, търгувани на борсата, понижиха неотдавна прогнозите си за 2018 година. Окончателната присъда ще бъде произнесена през март, когато те ще публикуват резултатите си, но, според \"предупрежденията за печалбата\", преброени от агенция Блумбърг, нито един сектор не остава пощаден от лошите новини - от производителите на месо през въздушния транспорт и финансовите компании до химическата промишленост. В тази мрачна среда обаче няма криза за някои групи: китайските държавни предприятия. Редовно критикувани за свръхзадлъжнялост, свръхкапацитет и липса на ефективност, те постигнаха рекордни резултати миналата година. За стотината промишлени мастодонта, пряко управлявани от централната администрация, нетната печалба е скочила с 16,7% (до 220 милиарда евро) при оборот, нараснал с 10,1% (3,766 трилиона евро). Представяне, което кара частните предприятия да пребледняват от завист, след като броят на техните фалитите с увеличи рязко миналата година. Китайските банки винаги са предпочитали да финансират държавните предприятия (които се ползват с подразбиращи се гаранции от държавата). При това положение частният сектор понесе с пълна сила последиците от борбата срещу \"сенчестото банкиране\". За хиляди предприемачи тази кампания, дирижирана от Пекин с цел да се намалят финансовите рискове, доведе до още по-труден, дори невъзможен достъп до кредитиране. Мнозина нямаха друг избор освен да пуснат кепенците. В същото време не по-малко от 16 банки се надпреварваха през октомври да финансират държавния автомобилостроител FAW, за да му осигурят в крайна сметка кредитни линии за астрономическата сума от 1000 милиарда юана (130 милиарда евро) и да гарантират по-добре неговата стабилност въпреки резкия спад на продажбите на коли. Няколко седмици по-рано, при посещение в североизточния регион Дунбей, президентът Си Цзинпин отхвърли критиките по адрес на държавните предприятия, като заяви, че, точно обратното, те трябва да \"продължат да стават по-силни, по-добри и по-големи\". Реч, доста по-различна от произнесената при идването му на власт през 2013 година, когато обяви реформирането на държавните предприятия за свой приоритет и обеща \"решаваща роля\" на пазарните сили. . . Равновесието между контрола на комунистическата партия върху предприятията и пазарните сили винаги е била деликатна тема в Китай, откакто Дън Сяопин започна преди 40 години политиката на отваряне и реформи. Но докато изключителният икономически растеж бе придружен от непрестанно разрастване на частния сектор, жизненото пространство на втория се сви драстично с идването на власт на Си Цзинпин. От 2013 г. делът на банковите кредити за частните предприятия се сгромоляса (от 57% три години по-рано до 11%); делът на частните инвестиции (който нарасна бързо през предходното десетилетие) се стабилизира, преди да започне да спада от 2015 година; растежът на промишленото производство стана по-бърз в държавния, отколкото в частния сектор, отбелязва американският икономист Никълъс Ларди, автор на труд по темата (Държавата отвръща на удара: Краят на икономическата реформа в Китай?, за Института за международна икономика \"Петерсън\"). За него тази контраатака от страна на държавата е сериозна спирачка за потенциала на Китай за икономически растеж. В момент, когато Вашингтон осъжда несправедливата подкрепа, оказвана на китайските държавни групи (субсидии, фаворитизъм при обществените поръчки. . .), те бяха поставени отново в центъра на икономическата политика на Си Цзинпин, на фона на започнатото им връщане в правия път под надзора на вездесъщата Китайска комунистическа партия (ККП). Тази стратегия, през последните месеци, възобнови дебата между консерваторите и либералите в китайския интелектуален елит и в самата ККП. През септември бивш инвестиционен банкер се прочу в китайските социални мрежи, след като публикува коментар, според който \"частният сектор изпълни историческата си мисия да подпомогне скока напред на държавните предприятия и вече трябва да бъде елиминиран\". Някои видяха също така ръката на Партията зад съобщението за преждевременното оттегляне на Джак Ма, основателя на Alibaba, на 55-годишна възраст. Изправен пред нарастващото безпокойство на частния сектор, Си Цзинпин в крайна сметка му обеща \"непоколебима подкрепа\", приемайки в изключително помпозна обстановка петдесетина шефове на компании на 1 ноември. И Китай реши, в края на декември, да утвърди принципа на \"конкурентна неутралност\" между частния и държавния сектор, в разгара на преговорите с Вашингтон за уреждане на търговския спор. Трудно е обаче да се повярва, че тези последни изявления променят наистина правилата на играта. В момент, когато икономиката се забавя, Си Цзинпин иска да може да разчита на безрезервната подкрепа на държавните групи. Независимо дали зависят от централната или от местни власти, около 160-те хиляди държавни предприятия в Китай играят главна роля за запазване на заетостта и социалната стабилност. Китай разчита освен това на държавните мастодонти, за да набере мощ и да се издигне като промишлена и иновативна сила. \"Промишлената стратегия, дефинирана в \"Произведено в Китай 2025\", се основава до голяма степен на националните \"шампиони\", способни да се наложат при глобалната конкуренция, и чиито преки връзки с централното правителство позволяват координация\", отбелязва Жан-Франсоа Дюфур в своята книга (\"China Corp. 2025. Зад кулисите на капитализма по китайски\"), която предстои да излезе. Било то по \"новите пътища на коприната\" или другаде, държавните предприятия са на първа линия в завоевателната стратегия на Китай. (БТА)", "date": "2019.02.11", "title": "Контраатаката на държавните предприятия в Китай"}
{"url": "https://www.24chasa.bg/novini/article/7292446", "text": "Разговорът за образование е най-важен. Това е разговор за бъдещето на нашите деца, заяви министърът на образованието и науката Красимир Вълчев във Велико Търново. Заедно със своите заместници Таня Михайлова и Деница Сачева той се включи в гражданския диалог \"Европа в нашия дом\" във Великотърновския университет \"Св.св. Кирил и Методий\". Платформата започна с дискусия за националните и местните политики в образованието, съобщи пресцентърът на МОН. \"Формулата за справяне с най-важните предизвикателства е да сме в постоянна комуникация и да работим заедно с институционалните партньори. Тогава има резултат\", е посочил министърът за работата на екипите по Механизма за обхват на всички деца и ученици в образователната система. За година и половина са записани близо 40 000 деца, но по-важното е да се работи с тях всеки ден. Многочасовата работа на учителите е най-трудна и им е необходима подкрепа от всички институции, е заявил Красимир Вълчев. Министърът е подчертал, че се предвижда подкрепа за креативните учители и за развитие на културата на иновации в училищата. \"Това ще е истинската промяна в образованието - учителите да избягват традиционните модели на преподаване. Необходими са иновативни методи, за да се въвлекат в по-голяма степен децата в образователния процес. Децата и училищата са различни, затова трябва да търсим различни ресурси\", е заявил той. Министър Вълчев е акцентирал и на посещаването на детска градина като ключов фактор, особено за онези деца, чийто майчин език не е български. Затова МОН ще подкрепи с допълнителни обучения тези деца. \"Когато говорим за образование в рамките на гражданския диалог \"Европа в нашия дом\", всеки трябва да знае какво получаваме като солидарност от държавите в ЕС. 500 училища ще бъдат модернизирани през 2019 година с над 700 милиона лева от ОП \"Региони в растеж\", е казал на дискусията председателят на парламентарната група на партия ГЕРБ Цветан Цветанов. По думите му е много важно темата \"Образование\" да бъде тема, която обединява всички. \"Винаги когато правиш една политика, най-важна е обратната връзка. Когато гласуваме за силна и обединена Европа, ще можем да се възползваме от нейната солидарност за реализиране на националните политики\", е заявил Цветан Цветанов. Според него \"инвестицията в образованието е инвестиция в бъдеще и тя е в размер на 1 милиард и 380 милиона лева. Важно е и достойното заплащане на труда на българския учител\".", "date": "2019.02.11", "title": "Красимир Вълчев: За година и половина са записани близо 40 000 деца в училище"}
{"url": "https://www.24chasa.bg/novini/article/7292502", "text": "Македония започна подготовка за използването на новото държавно наименование Република Северна Македония, съобщи ТАСС. В понеделник сутринта от фасадата на сградата на македонското правителство бе махнат надписът, в който страната се наричаше \"Македония\", предаде БТА. Правителството обясни това като подготовка за изпълнение на условията на споразумението с Атина, а също за издигането пред правителството на флага на НАТО. Надписът, който се намираше на фасадата над входа в правителството, бе свален в рамките на подготовката за използване на новото конституционно наименование на държавата. Надписът е снет рано тази сутрин, тъй като днес на площада пред сградата на правителството са предвидени подготвителни мероприятия към церемонията по издигането на флага на НАТО, се казва в съобщение на правителството. От днес в републиката започна и смяна на надписите на граничните пунктове с използване на новото име на страната. В течение на днешния ден се очаква и смяна на надписа на ГКПП \"Богородица\". Наименованията на табелите ще бъдат на английски и македонски език с допълнително дублиране на албански /на границата с Албания/ и на други езици в зависимост от държавата, на границата на която се поставят табелите.", "date": "2019.02.11", "title": "Свалиха името \"Македония\" от сградата на правителството"}
{"url": "https://www.24chasa.bg/novini/article/7292510", "text": "Сделката за продажбата на безценица на „Царските конюшни” е нищожна. Това реши Софийския градски съд, предаде  Магистратите са на мнение, че тя противоречи на добрите нрави заради занижените цени, на които държавата е продала имотите на частна фирма. Те са с площ 7,3 дка и се намират в идеалния център на столицата. Съдийският състав прецени, че общата продажна цена, която държавата е определила, е в пъти по-малка от действителната. За апетитните имоти тя е получила сумата от 658 870 лева.", "date": "2019.02.11", "title": "СГС: Сделката за продажбата на \"Царските конюшни\" е нищожна"}
{"url": "https://www.24chasa.bg/novini/article/7292521", "text": "Кандидатурата на принцеса Уболратана, най-голямата сестра на краля на Тайланд Маха Ваджиралонгкорн, за премиер на парламентарните изборите на 24 март, беше официално отхвърлена днес от Избирателната комисия на кралството, предадоха ДПА и Ройтерс. Комисията разпространи днес списъка на подходящи кандидати за премиер от 45 партии и 67-годишната принцеса не е сред тях, предаде БТА. Решението бе взето три дни, след като \"Тай Ракса Чарт\", партия основана неотдавна от бившия премиер Таксин Шинаватра, номинира принцесата за свой кандидат за премиер, което е безпрецедентен случай в тайландската политика. Опитите за издигане на кандидатурата на принцесата, което да доведе до политическо помирение в страната, бяха осуетени от краля, който издаде в петък указ, постановяващ, че никой член на кралското семейство не може да заема политически пост и нарече кандидатурата й неподходяща. Традиционно кралската фамилия в Тайланд винаги е стояла \"над политиката\" и не се е намесвала в политическия живот.", "date": "2019.02.11", "title": "Тайландската принцеса Уболратана няма да се кандидатира за премиер"}
{"url": "https://www.24chasa.bg/novini/article/7292529", "text": "Според очаквания и изчисления на Агенцията по вписванията, около 85 хиляди фирми и юридически лица с нестопанска цел следва да подадат декларации за действителните си собственици в срока, регламентиран от законодателя – 01.02.2019 – 31.05.2019 г., съобщиха от пресцентъра на Агенцията по вписванията. Подаването на тези декларации стана необходимо, по силата на Закона за мерките срещу изпиране на пари, който беше приет в изпълнение на изискване за синхронизация с Европейска директива 2015/849 на Европейския парламент. До момента в Агенцията по вписванията са подадени 64 декларации за действителни собственици. По 4 от тях са дадени указания, а по 40 е постановен отказ, поради липса на задължение, по смисъла на закона. От подалите лица, само 14 са били реално задължени и съответно толкова са и вписванията. Съгласно закона, фирмите, които не следва да подават такива декларации са: еднолични търговци; еднолични акционерни дружества и еднолични дружества с ограничена отговорност със собственици на капитала физически лица; дружества с ограничена отговорност със съдружници физически лица, които притежават до 25% от капитала; събирателни дружества със съдружници физически лица. Гореизброените търговци трябва да подават тази декларация, само в случай, че действителните собственици са различни от вече вписаните такива. Тъй като срокът за пререгистрация на юридическите лица с нестопанска цел е до 31.12.2020 г., те могат да подават декларация за действителни собственици в 4 месечен срок след пререгистрацията. Заявяването на информацията за действителни собственици има декларативен характер и като част от базата данни на търговския регистър е публична и всеки има право на свободен и безплатен достъп, съгласно чл. 11 от ЗТРРЮЛНЦ. Агенция по вписванията припомня, че няма правомощия да дава задължителни указания по прилагане на законите.", "date": "2019.02.11", "title": "Около 85 000 фирми трябва да подадат декларации за действителни собственици в Агенцията по вписванията"}
{"url": "https://www.24chasa.bg/novini/article/7292458", "text": "Оборотна дилърка на наркотици, задържана при специализирана операция в Пазарджик, остава за постоянно в ареста, реши местният окръжен съд. 48-годишната Венета Манчева е арестувана пред дома на нейната майка в града от оперативен екип криминалисти. При обиск у нея са открити 43 дози с хероин и 13 розови хапчета, които съдържат наркотично вещество. По данни на прокурор Димитрия Ганчева задържаната жена е дългогодишен разпространител на наркотици, от което се препитава. Официално е безработна. Манчева е изтърпяла присъда от 7г. и шест месеца затвор за търговия с наркотици. Срещу нея има и няколко висящи дела за същата престъпна дейност, които все още не са приключили.", "date": "2019.02.11", "title": "Постоянен арест за оборотна дилърка на наркотици\n в Пазарджик"}
{"url": "https://www.24chasa.bg/novini/article/7291215", "text": "“Моля ви, оставете ме. Ще говоря, когато съдът се произнесе. ” С тези думи д-р Иван Димитров от Пловдив отбива всякакви въпроси и отказва да коментира обвиненията на прокуратурата срещу него. На 19 март той ще се изправи пред Пловдивския окръжен съд. Тогава е насрочено разпоредителното заседание по делото му. Лекарят рентгенолог ще отговаря за две престъпления - за убийството на крадеца Жоро Джевизов с прякор Плъха, извършено при превишаване на пределите на неизбежната отбрана, и за незаконно притежаване на пистолет и 17 патрона. В същото време роднините на Плъха от “Столипиново” се стягат за битка пред Темида. И възнамеряват да поискат 600 000 лева обезщетение от медика. “Трябва да плати по 100 хиляди лева на трите деца на Жоро и по толкова на жена му и родителите”, категоричен е бащата на убития Димитър Джевизов. За разлика от мълчанието на д-р Димитров роднините на Плъха не пестят нападки и обвинения. “Много лъже тоя лекар. Аз съм циганин, но като него не мога. А той лекува все пак хора”, изригва Джевизов-старши. Според него обвиненията срещу рентгенолога са леки. За убийството законът предвижда до 5 г. затвор, а за незаконното оръжие - до 8 г. “Той трябва да лежи минимум 15 години. А съпругата му да бъде подведена под отговорност за лъжесвидетелстване. Заблуди цяла България, че в оная нощ е била в спалнята на семейния им дом заедно с двете им деца. После се разбра, че е била в Крумово при родителите си”, изрича бащата на Плъха. Той настоява и приятелите на лекаря, които са му помогнали да прикрие следите от местопрестъплението, също да влязат в съда. “Как става така, че уби човек и го пуснаха от ареста, за да празнува рождения ден на дъщеря си? Ако беше някой друг, щеше да изгние зад решетките”, гневи се Димитър Джевизов. Според него и най-големият крадец не заслужавал да бъде разстрелян като куче. “Видях сина си в моргата, пронизан с 4 куршума - два в гърдите и два в гърба”, допълва бащата, който твърди, че имал 30 г. “стаж” в затвора. На въпроса редно ли е синът му посред нощ да влиза в чужд имот и да краде, Димитър отговаря, че Жоро и рентгенологът се познавали и поддържали връзка. От излизането на медика на свобода бащата на Плъха не го е потърсил. “Какво изпитвам към него? Съжаление. И той има деца. Но и моето ми е мило. Аз се разболях след убийството и получих инсулт”, казва родителят. По думите му Жоро бил як и здрав мъж на 39 г. Имал три деца от три различни жени. Най-големият му син, който е на 19 г., живеел с майка си в Берлин. Вторият - на 16 г., бил в Смолян. Най-малкото дете на Плъха е на година и половина и в момента за него се грижела майката на Плъха - Златка Атанасова. Тя е в списъка на прокуратурата като пострадало лице заедно с Димитър Джевизов. Категорични са, че трябва да получат обезщетение за претърпените болки и страдания. “Абсурдно е цяла година разследващите да не могат да открият пистолета, с който докторът застреля сина ми. И този човек е на свобода и ходи на работа. Хората трябва да спрат да защитават убиец”, категоричен е бащата. В разговори с колеги д-р Иван Димитров споделял, че много му се иска да благодари на всички, които преди година спонтанно се вдигнаха да го подкрепят. Но засега не искал да привлича вниманието към себе си. Така го посъветвал и адвокатът му Георги Кутрянски. Пред “24 часа” юристът потвърди, че оръжието още не е открито. По думите му всичко може да се случи на процеса, в това число той да протече и по реда на съкратеното съдебно следствие. Това означава клиентът му да признае фактите и обстоятелствата по обвинителния акт и да не се разпитват свидетели. “Делото е от обществен интерес. Разследването продължи почти година, за да бъдат изчистени всички въпроси”, каза Кутрянски. Той твърди, че д-р Иван Димитров работи под стрес. “Няма нормален човек, който да не е в такова състояние при предстоящ процес срещу него”, добавя защитата. Рентгенологът не можел да забрави нощта на 2 март м.г. Около 1,30 ч той бил сам в жилището си на ул. “Лука Касъров” 4 в Пловдив. Гледал филм и се готвел да ляга. Забелязал, че лампата в гаража на двора му свети. Помислил, че е забравил да я изключи, и решил на сутринта да я загаси. Малко по-късно обаче видял, че помещението в двора е тъмно, а вратата - леко открехната. Помислил, че е извършена кражба. Взел незаконния си пистолет “Валтер” и се насочил към гаража. Отпред бил Жоро Джевизов - известен крадец с 9 присъди. Той бил приготвил различни предмети от работилницата на лекаря за изнасяне в найлонови торби. Прокуратурата твърди, че преди да произведе изстрел, д-р Иван Димитров е бил нападнат от Плъха, който запратил по него нож с 12-сантиметрово острие, както и метална рекламна табела. Ножът причинил прободно-порезна рана в десния крак на медика, а от удара с табелата получил травматичен оток на ръката. Тогава Димитров стрелял. По тези причини разследващите приемат, че убийството е извършено при превишаване на пределите на неизбежната отбрана. Прострелян, Плъха успял да пробяга близо 110 метра и се скрил до автомобил зад областната управа на Пловдив. На капака на колата е открит трупът му на следващия ден. Съсед, който отивал на работа, пръв забелязал тялото на жертвата и сигнализирал на 112. Полицията за минути отцепила района. Разследващите иззели от областната управа записите от камерите. По-късно се разбра какво е правил лекарят, след като гръмнал апаша. Сам обработил раната на крака си. Направил опит да почисти ръцете от барутните частици, но много от тях са били открити по дрехите му. Пуснал пистолета си в казан за боклук. Стреснал се при новината, че крадецът е мъртъв. Д-р Димитров се обадил на свой приятел и го помолил да дойде в дома му. Поискал от него да вземе оръжието от кофата за смет и да го скрие на друго място. Къде е успял да го занесе, никой не знае. Рентгенологът настоявал пред съседи да трият записи от камерите, монтирани на къщите им. Все пак обаче някои не са го направили и са предоставили уличаващи клипове на полицията. Убеден, че е успял да замете следите си, лекарят отишъл в УМБАЛ “Пловдив”, където работи повече от 15 г. Малко по-късно бил извикан на разпит и арестуван. Задържането му предизвика вълна от протести в Пловдив. Хиляди излязоха по улиците, скандирайки “Свобода за доктора!”. Напрежението ескалира след изявление на съпругата му Жулиета, че крадецът е можел да убие нея и децата ѝ. Протестите замряха след разкритията на прокуратурата, че семейството на лекаря е било в Крумово във фаталната нощ, а той се опитал да скрие случая. След краткия му престой зад решетките д-р Димитров се покри в селото на съпругата си, а дни по-късно влезе за известно време в частна болница, чийто шеф се занимава с благотворителност и моден дизайн. После излезе в отпуск. А когато нещата около него затихнаха, Димитров се върна на работа. Колегите и ръководството на здравното заведение го хвалят като добър специалист. Обичал много цветята, дръвчетата и животните. Но признават, че имал и буен нрав. Лесно се палел, когато го предизвикат. Здравото си телосложение пък дължал на спорта.", "date": "2019.02.11", "title": "600 000 лв. кръвнина искат  от д-р Иван Димитров за  убийството на Жоро Плъха"}
{"url": "https://www.24chasa.bg/novini/article/7292447", "text": "Документален филм на \"Амазон\" твърди, че древният философ Аполон от Тян, който проповядвал и правел чудеса, бил всъщност Божият син. Според него Исус реално бил гръцкият философ, който живял по същото време и можел да връща умрелите обратно към живота, предава \"Дейли дейл\". Описанията на живота на Божия син и чудесата, които извършвал според Новия завет, можело да бъдат сбъркани с тези на проповедник Аполон от Тян. Външната прилика между двамата била покъртителна, като има повече доказателства за съществуването на гръцкия философ. Документалният филм \"Библейски конспирации\" предполага, че Исус може да бъде всъщност Аполон. \"Лентата\" не оспорва, че Божия син съществува като историческа фигура, но твърди, че животът на лицето, представено в Новия завет с извършването на чудеса и разпъването на кръст, може да е базиран върху този на гръцкия философ от Тян. Той е роден през 3-4 век пр. Хр. в Централна Анатолия. И Аполон, и Исус били изобразявани с дълги бради и проповядвали през първия век сл. Хр.  Филмът обяснява как първият се издига в обществото като извършва чудеса и натрупва последователи, подобно на Исус. \"Той стана ученик на Питагор, отрекъл се от плът, вино и жени. Не носеше обувки и оставяше косата и брадата си да растат дълго\", посочват в документалната поредица. В крайна сметка Аполон се превръща във виден мъдрец и така се прочува.  \"Римският император Аврелиан се заклел да издигне храмове и статуи в негова чест. Имало ли е нещо по-свято от него тогава?\", се казва още във филма. \"Той твърди, че е възстановил живота на мъртвите и е говорил за неща извън човешкия обсег. И за разлика от Исус, има доказателства, че Аполон действително съществува\". Някои обаче не вярват, че Аполон е бил нещо повече от философ и така коментарите за филма не са особено ласкави. \"Не отговаря на името си - не разкрива никакви библейски конспирации, само се опитва да хвърли съмнение върху Библията без никакви исторически доказателства или интервюта с надеждни експерти, просто чиста хипотеза\", споделя зрител. \"Освен че авторите на този филм нямат действителни библейски знания, те цитират много митове, които не само са опровергани, но и са осмивани в богословски кръгове. В това видео няма експерти, няма теолози, само много риторични лъжи, които често се излъчват от еволюционисти и атеисти\", посочва друг човек.", "date": "2019.02.11", "title": "Божият син бил гръцки философ, а не Исус, твърди научен филм на \"Амазон\""}
{"url": "https://www.24chasa.bg/novini/article/7292558", "text": "Свлачище блокира пътя към Рилския манастир, съобщи  Трафикът е затруднен и се осъществява в едната лента. От КАТ предупреждават шофьорите да се движат с повишено внимание.                                                                                                                                                                                                                                                                                                                       ", "date": "2019.02.11", "title": "Свлачище блокира пътя за Рилския манастир"}
{"url": "https://www.24chasa.bg/novini/article/7292590", "text": "Четирима мъже са задържани след инцидент в монтанско село Габровница. Към 3 часа вчера, в полицията бил подаден сигнал за възникнала свада в заведение в селото и нанесени материални щети в обекта, както и на 3 паркирани пред сградата леки автомобила. Местопроизшествието е посетено от служители на Участък Огоста и РУ- Монтана. По случая са задържани четирима мъже, на 32 г., 22 г., 28 г. и 20 г. Установено е, че при побоя между посетителите е нанесена по-сериозна травма на 20-годишен, който е настанен в болницата в Монтана. По случая в РУ-Монтана са образувани досъдебни производства по чл. 129, ал. 1 и чл. 216 от НК.", "date": "2019.02.11", "title": "Задържаха четирима в Монтанско след като потрошили заведение и коли"}
{"url": "https://www.24chasa.bg/novini/article/7292589", "text": "Криминално проявен мъж, извършил палеж на лек автомобил, е установен и задържан след усърдна работа на служители от сектор \"Криминална полиция\" при РУ-Пазарджик, съобщиха от пресцентъра на полицията. Вечерта на 3 февруари неизвестен залял със запалителна течност паркиран на улица в областния град лек автомобил \"Фолксваген\", собственост на млада жена. Огънят бил потушен от екипи на пожарната и полицията, от инцидента била унищожена предната част на леката кола. При последвалия оглед разследващите установили безспорни доказателства за умишлен палеж. Започнало полицейско производство, а криминалистите от РУ-Пазарджик предприели действия за установяване самоличността на извършителя и не след дълго влезли в дирите на криминално проявен 31-годишен жител на септемврийското с. Карабунар. Мъжът е задържан в ареста първоначално за 24 часа, а малко по-късно срокът на задържане е удължен от наблюдаващ прокурор със 72 часа. Работата по пълното изясняване на случая продължава.", "date": "2019.02.11", "title": "Рецидивист запали колата на млада жена от Пазарджик"}
{"url": "https://www.24chasa.bg/novini/article/7292597", "text": "31-годишен мъж от Шумен бил задържан от криминалисти няколко часа след като извършил грабеж. Това съобщиха от пресцентъра на МВР. Около 7.30 часа на 8 февруари в междублоково пространство на ул.\"Ген. Драгомиров\" в града, неизвестен нанесъл удар в главата на 25-годишен местен жител. Съборил го на земята, взел от портфейла му сумата от 480 лева, и побягнал в неизвестна посока. При проведените бързи издирвателни действия, криминалисти от полицейското управление в Шумен установили и задържали авторa на грабежа - 31-годишен, който бил задържан за срок до 24 часа в РУ- Шумен. Случаят бил докладван на дежурен прокурор. Работата по образуваното досъдебно производство по чл. 198 ал. 1 от НК продължава.", "date": "2019.02.11", "title": "Хванаха 31-годишен, ограбил мъж в Шумен"}
{"url": "https://www.24chasa.bg/novini/article/7292642", "text": "Депутатът Делян Добрев обеща съдействие за решаването на проблема с питейната вода в Хасково. Добрев увери, че новите кладенци и водопроводи трябва да бъдат пуснати в експлоатация до 3 месеца, предаде  Две години водата в Хасково е забранена за пиене и готвене заради завишени количества на уран. Правителството отпусна два милиона лева за нови съоръжения, но строителството все още не е приключило. Народният представител Делян Добрев обяснява: \"Скандалът е, че Общината две години не можа да се справи с няколко сондажа и с два водопровода. Държавата сега с общи усилия на МРРБ, ВиК, областния управител, Министерство на финансите и работна група, която създаде, ще направи необходимото в рамките на няколко месеца тези обекти да бъдат завършени, приети и пуснати в експлоатация\". Премиерът Борисов разпореди проверка за това как са използвани тези средства. \"Има сформирана работна група, контролират се изпълнителите на обектите според компетенциите на държавните институции\".", "date": "2019.02.11", "title": "Делян Добрев: Новите водопроводи в Хасково трябва да бъдат пуснати до 3 месеца"}
{"url": "https://www.24chasa.bg/novini/article/7292656", "text": "Към 1.50 часа днес, в ОДМВР - Ямбол е съобщено за тежко пътнотранспортно произшествие на пътя Ямбол - с.Роза. На място е установено, че автомобил \"Дачия Сандеро\" е напуснал пътното платно и се е преобърнал в нивата. При инцидента е починал водачът - 32-годишен мъж. На местопроизшествието е извършен оглед, образувано е досъдебно производство. Продължава работата по изясняване на причините за настъпване на пътното произшествие.", "date": "2019.02.11", "title": "Кола се преобърна по таван в нива на пътя Ямбол - с. Роза"}
{"url": "https://www.24chasa.bg/novini/article/7292862", "text": "Окръжният съд в Добрич остави без уважение молбата на мъж от село Лозенец, община Крушари, за изменение на наложената му мярка за неотклонение „задържане под стража“ в „домашен арест“. 34-годишният П.М. е привлечен като обвиняем за това, че на 21 срещу 22 юни 2018г. , умишлено е умъртвил 69-годишен мъж от Добрич, като деянието е извършено при условията на опасен рецидив. В проведеното съдебно заседание адвокатът му изтъкна, че задържаният не е в добро здраве и има заболявания, които са несъвместими с условията за живот в местата за лишаване от свобода. Представителят на прокуратурата възрази, че мъжът изтърпява мярката си в затвора във Варна, където при необходимост би могъл да получи медицинска помощ. След като прецени изразените от страните становища и материалите от делото, Окръжният съд счете, че към настоящия момент не са настъпили нови обстоятелства, които да налагат промяна на вече взетата спрямо мъжа мярка за неотклонение. В определението си съдът посочва, че все още е налице обосновано предположение за съпричастността на обвиняемия към разследваното тежко умишлено престъпление, за което се предвижда наказание лишаване от свобода от 15 до 20 години, доживотен затвор или доживотен затвор без замяна. Реална остава и опасността той да се укрие или да извърши друго престъпление. Определението на Окръжен съд - Добрич подлежи на обжалване пред горната съдебна инстанция в 3-дневен срок.", "date": "2019.02.11", "title": "Разследван за убийство остава в ареста в Добрич"}
{"url": "https://www.24chasa.bg/novini/article/7292883", "text": "\"Поемам гаранция, че ПГ на \"БСП за България\" ще подкрепи ветото на президента върху текстове от Закона за защита на личните данни.\" Това заяви по-рано днес Корнелия Нинова. Десислава Атанасова от ГЕРБ я цитира и опровергава в публикация в профила си във фейсбук. \"Само, че е пропуснала да спомене, че БСП са гласували \"ЗА\" параграф 26, при второто четене на закона в пленарна зала\", посочва Атанасова. \"Елена Йончева също е гласувала \"ЗА\"!!!, както и Георги Свиленски, Таско Ерменков, Иван Иванов, Кристиян Вигенин, Филип Попов и други \"борци\" за свобода на словото!\", допълва още Атанасова и прилага таблица с гласувалите Закона за изменение и допълнение на Закона за защита на личните данни.", "date": "2019.02.11", "title": "Атанасова опроверга Нинова за \"гаранцията\" й, че БСП ще подкрепи ветото на Радев"}
{"url": "https://www.24chasa.bg/novini/article/7292877", "text": "България е на едно от водещите места в ЕС по най-голям дял жени в областта на науката и техниката. Страната ни си поделя по този показател второто място заедно с Латвия. Това сочат публикувани днес данни на Евростат за заетостта по полове в тези области, цитирани от австрийската агенция АПА. Водещата страна по този показател според изследването е Литва с дял на жените в науката и техниката от 57 процента. България и Латвия си разделят второто място (с по 53 процента), следвани от останалите две страни от ЕС, където жените са мнозинство от заетите в науката и техниката - Португалия (51 процента) и Дания (малко над 50 процента). На обратния полюс са Люксембург и Унгария, където делът на заетите в науката и техниката жени е едва по 25 процента, изпреварвани с малко от Финландия (29 процента), Германия (33 процента) и Австрия (34 процента). Като цяло от заетите в ЕС общо около 18 милиона души в тези области жените са 41 процента. Данните на Евростат бяха оповестени днес по случай Международен ден на жените и момичетата в науката, 11 февруари.", "date": "2019.02.11", "title": "Евростат: България е сред водещите в ЕС по най-голям дял жени в областите на науката и техниката"}
{"url": "https://www.24chasa.bg/novini/article/7292884", "text": "От Асоциацията на европейските журналисти - България опровергаха информацията,   В опровержение от Асоциацията заявиха, че темата е била повдигната от БСП, но \"нито сега, нито в бъдеще АЕЖ би заела позиция по темата\". Асоциацията на европейските журналисти - България проведе в понеделник среща с председателя на парламентарната група на БСП Корнелия Нинова и с говорителя на групата Елена Йончева. Тема на срещата бяха промените в Закона за личните данни. Тъй като въпросът е изключително важен не само за нас като организация, но и за всички журналисти и изобщо за всички, които си служат със словото за журналистически, художествени или други цели, поканихме на среща лидерите на двете най-големи парламентарни групи, посочиха от Асоциацията. Частта от закона, която формулира 10 критерия, с които всеки журналист трябва да се съобразява в работата си, създават предпоставки за автоцензура и цензура. Тази формулировка сериозно нарушава баланса между правото на свободно изразяване и правото на защита на личните данни и дава възможност на комисия от изпълнителната власт да ограничава свободата на словото. Това е поредният случай, в който изпълнителната власт получава възможност да налага санкции на медии и журналисти, докато Конституцията изрично предвижда, че това е единствено в правомощията на съдебната власт. Лидерът на БСП пое ангажимент, че въпреки че при първото гласуване депутати от БСП са гласували в подкрепа на приемането на поправките, сега всички народни представители от партията ще подкрепят отпадането на алинеята, предвиждаща 10 критерия, при гласуването на ветото на президента. Асоциацията изразява надежда, че подобна ще е позицията и на останалите парламентарни сили и заявява готовност да се срещне с представителите на всяка една от тях. След края на официалната част от БСП повдигнаха темата за предстоящите избори и заявиха, че ще търсят подкрепата на журналистите за осигуряване на честен изборен процес. Бе споменато и желанието на партията за смяна на настоящия състав на ЦИК. Този въпрос обаче не е от компетенциите на Асоциацията на европейските журналисти и нито сега, нито в бъдеще АЕЖ би заела позиция по темата. Единствените въпроси, които са в полето на действие, са тези, засягащи свободата на изразяване и състоянието на медийната среда. По тази причина, АЕЖ държи да опровергае твърдението от съобщение до медиите на БСП, изпратено в понеделник, че е подкрепила смяната на състава на ЦИК.", "date": "2019.02.11", "title": "Асоциацията на европейските журналисти опроверга БСП: Не сме и няма да заемем позиция за ЦИК"}
{"url": "https://www.24chasa.bg/novini/article/7291257", "text": "Пред Мариета Райкова стои съдебно предизвикателство в особено големи размери. Тя ще е първата жена, която ще застане начело на най-младия съд у нас - Специализирания наказателен, който бе създаден през 2012 г. Райкова получи от 11 съдебни кадровици на 5 февруари т.г. картбланш да оглави съда, да идентифицира проблемите му и да разплете съмненията, че той е извънреден и прокурорски. За конкурентката ѝ Мария Карагьозова от Софийския районен съд нито един член на Висшия съдебен съвет (ВСС) не гласува. “Нямам данни някое дело да е било решено по поръчка”, убедена бе преди избора Райкова, посочвайки, че знае за подозренията. Обеща, че ще ръководи съда така, както гледа делата си, като осигурява равенство и състезателност. Всъщност Въпреки че съдията няма началник, т.е. няма възможност на когото и да е съдия - младши, районен, окръжен или върховен, някой да отиде и да му каже как да реши делото си, има обаче едни хора, наречени в закона “административни ръководители - председатели”. Най-общо те следят дали правораздаването в съда върви по мед и масло, решавайки лични, административни, етични, кадрови и дисциплинарни проблеми, така че магистрати и служители да работят в комфорт. Ако оставим настрана прозаичното, преди 7 г. спецсъдът тръгна с недоверие. Съдии, които желаят да правораздават там, почти нямаше. Немалка част от настоящия състав на съда се състои от бивши прокурори и следователи от София и страната, преквалифицирали се в съдии. От ноември 2017 г. в спецсъда се разглеждат дела освен срещу престъпни групи и тероризъм и за т.нар. висша корупция, които дотогава се решаваха в общите окръжни съдилища. За година и няколко месеца Специализираната прокуратура поде наказателни преследвания и внесе в съда политици като Трайчо Трайков, Симеон Дянков, Петър Москов, Даниел Митов, кметове като Десислава Иванчева (на столичния район “Младост”), Иван Тотев (на Пловдив), Марин Рачев (на Септември), Петър Паунов (на Батак), магистрати като Румяна Ченалова и криминални авторитети като Димитър Желязков - Митьо Очите и сочения му съратник Пейко Янков - общински съветник в Несебър. Списък с подобни имена е напълно възможно да повиши корупционния риск за спецсъдиите. Ето защо ролята на съдебния началник е строго да следи как се разпределят делата. “Председателят на съда трябва да е пазител на независимостта и безпристрастността на съдиите”, казва Райкова. И е готова по всяко време да насърчава колегите си да спазват процесуалните норми и утвърдената съдебна практика, установи ли отклонение. Друга антикорупционна мярка, която декларира новоизбраната председателка, е прозрачност пред медиите. Спецсъдът е важен и защото в страната. В ролята си на зам.-председател самата Райкова разглеждаше подобни искания от полицейските служби и прокуратурата. За 2017 г. са били дадени 3044 разрешения за подслушване, проследяване, служители под прикритие, доверителна сделка или контролирана доставка. Райкова посочи, че се забелязва ръст на исканията за СРС през 2018 г. с около 300. Защо? “Знае се, че едно лице използва два телефона, и се иска разрешение за подслушването им. В първите десет дни след прилагането на СРС се разбира, че то има още два телефона. Тогава се отправя допълнително искане и за тях”, обясни съдийката откъде набъбва бройката. Райкова става спецсъдия през 2014 г., след като печели конкурс. Преди това правораздава като командирована в най-големия окръжен съд - Софийския градски от 2013 г. Близо 7 г. работи и в Софийския районен съд. Кариерата ѝ в системата започва обаче през 1997 г. като следовател в Столичната следствена служба. На 23 май 2018 г. става зам.-председател на спецсъда по предложение на Георги Ушев, който ръководи съда от 2012 г. Той бе издигнат от предишния състав на ВСС за шеф на по-горния съд по изключение, без да се явява на конкурси за съдия в апелативен съд. Колегите на Райкова, с които тя работи на ул. “Черковна” 90, казват за нея, че не обича конфликтите и може да разговаря с всеки с добър тон. Нещо повече - и магистрати, и служители мислят, че тя ще ръководи спецсъда с твърда ръка, обелечена в кадифена ръкавица. Предстои да видим. Състав на Софийския градски съд, оглавяван от Мариета Райкова, осъди през 2016 г. лидера на “Атака” Волен Сидеров заради хулиганство на пробация за срок от 1 г. и 2 месеца. Райкова одобри споразумение на политика с прокуратурата, след като няколко години разглеждаше делото по общия ред с разпити на свидетели и вещи лица. Към края на процеса обаче Сидеров се призна за виновен за скандал на летище Варна от януари 2014 г. Тогава той и депутати от националистическата партия пътували в самолет, в който първо Сидеров вдигнал скандал на френския дипломат Стефани Дюмортие, а по-късно на самото летището ударил полицай и друг човек. “Познавам съдия Мариета Райкова от 2014 г., когато спечели конкурс за Специализирания наказателен съд. За това време съм си изградила мнение за нея като един много добър професионалист и почтен човек”, каза за новоизбраната председателка съдия  , която 6 месеца бе временен началник на спецсъда. “В съвместната ни работа тя се доказа като човек на консенсуса. Умее да решава проблеми с разговори и изслушване на отсрещното мнение. Съдия Райкова притежава комплекс от качества, с които може да управлява уникален съд като Специализирания наказателен“, добави тя. Дом на спецсъда да остане сградата на столичната ул. “Черковна” 90, след като от зданието се изнесе Държавната комисия по сигурността на информацията (ДКСИ). Тази изненадваща теза застъпи пред ВСС Мариета Райкова. Преди година съдебните кадровици намериха за спецсъда, апелативната му инстанция и 2-те прокуратури по-широка сграда на бул. “Ал. Стамболийски”, в която преди време се е помещавал механотехникум “Сталин”. Мариета Райкова не получи подкрепа от шефа на Върховния касационен съд   да оглави спецсъда. Той остана недоволен от отговорите на въпросите, които отправи към нея. Един от тях бе дали приема ръководител на по-горен съд да ходи при съдия от по-долен, за да настоява по-бързо да администрира дело. Панов визираше случай покрай дело за мярката за неотклонение на Десислава Иванчева. Райкова отвърна, че не е запозната с такъв случай. Тя има ясна визия за проблемите в Специализирания наказателен съд, познава магистратите и има ясни цели какво предстои на административния ръководител на този съд, каза членът на ВСС   за Райкова, преди да даде гласа си за нея на 5 февруари т.г. “Ако има желание от съдиите да обясняват накратко актовете си, тя би ги насърчила и поощрила”, каза още Пашкунова. И отбеляза, че Райкова има пълна подкрепа от целия състав на спецсъда, който се състои от 19 магистрати.", "date": "2019.02.11", "title": "Новата шефка, която ще оборва, че спецсъдът е поръчков"}
{"url": "https://www.24chasa.bg/novini/article/7292871", "text": "Над 1200 бургазлии и жители на региона дадоха своя подпис през уикенда в подкрепа на Кардиохирургичната клиника в Бургас. Стотици пациенти, техни близки и други загрижени граждани търпеливо изчакваха реда си въпреки ниските температури, за да декларират своята съпричастност към лекарите, на които вярват. Още 2500 души се подписаха в онлайн петицията за запазване на болницата. Целият екип медици от Кардиохирургичната клиника остана пред община Бургас и през двата почивни дни. Изненадваща и многобройна беше подкрепата от страна на колеги от други конкурентни болници, които дойдоха лично, за да се включат в инициативата. Многобройни доволни пациенти се събраха на тълпи, за да се присъединят към подписката за продължаване дейността на болницата. , сподели Даниел от Айтос, който преди няколко месеца получи нова сърдечна клапа в клиниката. Д-р Мариана Контева, управител на Аджибадем Сити Клиник Кардиохирургичен център отново призова гражданите на Бургас за подкрепа, като изрази увереност, че институциите ще проявят разбиране и заедно ще се намери решение на ситуацията в момента, в интерес на живота и здравето на всички граждани , каза д-р Мариана Контева, която е инвазивен кардиолог и управлява болницата от самото й създаване. За изграждането на единствената кардиохиргична болница в Бургас и региона до момента са инвестирани над 12 млн. за ремонти и апаратура. Както и за обучение и квалификация на 130 души специализиран персонал.", "date": "2019.02.11", "title": "Хиляди бургазлии излязоха на протест за запазване на Кардиохирургичната болница на Бургас"}
{"url": "https://www.24chasa.bg/novini/article/7292160", "text": "Една въртяща и пет стационарни камери, разположени на открито в местността „Фазанарията“ на Биосферен парк „Сребърна“, са били откраднати за времето от 17.00 часа на 7 февруари до 07.45 часа на 8 февруари т.г. Камерите били изрязани от метални тръби, на които били поставени, и отнети противозаконно заедно с две записващи устройства. Дежурна оперативна група на РУ-Силистра е извършила оглед, по случая е образувано досъдебно производство. Припомняме, че през лятото на 2017-та година отново имаше посегателство върху апаратурата за видеонаблюдениев в резервата, а щетите бяха за над 15 хиляди лева. Откраднати бяха соларен панел и три видеокамери. Практиката показва, че до груби посегателства върху държавно имущество обикновено се стига след предприемане на мерки по предотвратяване и наказване на нарушения на режимите в резервата. Така например, през месец октомври 2017 г., след конфискуване на два бракониерски плавателни съда беше изгорена новозакупената лодка. Настоящият случай не прави изключение, тъй като дни преди посегателството са постановени съдебни решения за потвърждаване на наложени глоби на двама ловци, членуващи в Ловна дружина –с. Айдемир за нарушения, извършени в границата на резервата. Поддържан резерват „Сребърна“, заедно с Национален парк Пирин е в списъка на обектите на световното природно наследство на UNESCO, с които България участва в Конвенцията. Не случайно за опазването и популяризирането на защитената територия се полагат много усилия от страна на държавата.", "date": "2019.02.11", "title": "Отново посегнаха на камерите за видеонаблюдение в резервата \"Сребърна\" (Обновена)"}
{"url": "https://www.24chasa.bg/novini/article/7292896", "text": "Спукване на жлъчката и масивен кръвоизлив от всички органи е причината за смъртта на   Това показва заключението на съдебно-медицинската експертиза, предаде \"Дарик\" Мъжът е брат на жената, до чийто автомобил бе открит трупа. Продължават разпитите в досъдебното производство, което се наблюдава от прокурор от Окръжна прокуратура- Кюстендил.", "date": "2019.02.11", "title": "Спукана жлъчка и масивен кръвоизлив причинили смъртта на мъжа, открит до кола в Кюстендил"}
{"url": "https://www.24chasa.bg/novini/article/7292911", "text": "30-годишен мъж от Добрич е задържан за шофиране след употреба на наркотици, съобщиха от Областната дирекция на МВР. На 10 февруари, около 15,15 ч., е получено съобщение за скандал между водачите на лек автомобил „Шкода” и лек автомобил „Сеат” на кръстовището на улица „Вардар” и улица „Никола Петков” в Добрич. При извършената проверка на водача на „Шкода”-та за употреба на наркотични вещества, тестът отчита положителен резултат за употребата на метадон и метаамфетамин. 30- годишният добричлия е задържан за 24 часа. По случая е образувано бързо полицейско производство.", "date": "2019.02.11", "title": "Задържаха дрогиран шофьор в Добрич, предизвикал скандал на пътя"}
{"url": "https://www.24chasa.bg/novini/article/7292895", "text": "Окръжна прокуратура Бургас предаде на съд Йордан Я. и Живко Т., обвинени за отвличане и принуда спрямо непълнолетно лице, съобщиха от Апелативната прокуратура. Двамата са подсъдими за това, че на 7 май, 2017 г., в бургаския квартал Банево отвлекли, качвайки насила в автомобил 16-годишно момче. Те го отвели в горичка и започнали да го заплашват, че ако не признае за кражба на дебитна карта, ще го убият. Похитителите настоявали момчето да върне картата, собственост на единия от тях. Те преметнали въже през шията на момчето, затягайки примка около врата му, удряли го с  юмруци и крещели, че ще го обесят.  Окръжен съд Бургас е насрочил заседание си за 12.02.2019г.", "date": "2019.02.11", "title": "Изправят на съд двама, похитили и заплашили с убийство ученик от Бургас"}
{"url": "https://www.24chasa.bg/novini/article/7292923", "text": "Председателят на ВКС Лозан Панов предложи на Съдийската колегия на ВСС да наложи дисциплинарно наказание на ръководителя на АСНС Георги Ушев, съобщиха от пресцентъра на Върховния касационен съд. Причината за действията на Панов били данните от доклад след проверка на дейността на Апелативния спецсъд, направена през декември 2018 г. Тогава комисия начело със зам.-председателя на ВКС Галина Захарова провери работата на съда и по-конкретно дали има нарушения по делата за изменение на мерките за неотклонение на Десислава Иванчева и Биляна Петрова. Според председателя на ВКС в доклада имало информация за извършени две дисциплинарни нарушения от Георги Ушев. Той бил дал устно разпореждане на съдия от по-долустоящ съд (на Специализирания наказателен съд) да се администрира възможно най-бързо протестът на прокуратурата срещу определението на съда за именение на мерките на двете подсъдими. Действията му не съответствали на нормативни разпоредби, нито на установена съдебна практика. Според Панов той се бил намесил в работата на съдия от по-долустоящ съд, което не се основавало на законови правомощия. По думите на Лозан Панов, цитиран от пресцентъра на ВКС, с действията си ръководителят на АСНС е допуснал безпрецедентно накърняване на основната роля на съда на независим и безпристрастен арбитър за осъществяване на правораздавателната дейност при спазване на принципите на справедливост и точно прилагане на законите спрямо всички страни в процеса. Второто дисциплинарно нарушение на Георги Ушев било свързано с допуснати процесуални грешки при образуването на дело по протеста на прокуратурата срещу изменението на мерките на Иванчева и Петрова.", "date": "2019.02.11", "title": "Лозан Панов иска наказание за шефа на апелативния спецсъд заради Иванчева"}
{"url": "https://www.24chasa.bg/novini/article/7292926", "text": "Извършител на хулигански действия попадна и в ареста на РУ-Самоков, съобщават от пресцентъра на полицията. Около 12.35 часа на 9 февруари жител на с. Кранево сигнализирал в полицията, че мъж е нанесъл побой на 60-годишната му майка в ски гардероб в курорта Мальовица. Незабавно на място е изпратен полицейски екип от РУ- Самоков. Униформените бързо установили извършителя, който оказал съпротива и ударил с юмрук в корема единия полицай. Пострадалата е транспортирана за лечение, без опасност за живота. 32-годишният нападател от с. Говедарци е задържан със заповед за срок до 24 часа. Срещу него е образувано бързо производство по чл. 325, ал.2 от НК. Уведомена е районната прокуратура.", "date": "2019.02.11", "title": "32-годишен преби жена в ски гардероб в Мальовица, нападна и полицай"}
{"url": "https://www.24chasa.bg/novini/article/7291197", "text": "Първите признаци на финансова криза вече се забелязват във Великобритания, макар все още да няма яснота при какви условия страната ще напусне Евросъюза в края на март. За първи път от години по рафтовете в магазините все още се продават коледни стоки и дори при 75-80% намаление липсват купувачи. По данни на британския консорциум за търговия на дребно това е била най-лошата Коледа за членовете му след 2008 г. Тогава заради световната финансова криза англичаните рязко намалиха потреблението си, което въобще не е типично за тях. Сега те отново демонстрират такова поведение и според финансови анализатори причината се крие в твърде многото неясноти около Брекзит. На практика жителите на Острова са започнали да свиват потреблението си веднага след провеждането на референдума за излизане на страната от ЕС през 2016 г., показват данните на националната статистическа служба. Известно раздвижване е имало през миналото лято, което се обяснява с еуфорията около световното по футбол и сватбата на принц Хари. Веднага след това обаче се наблюдава рязък спад. Тази тенденция е принудила някои търговски вериги да започнат сериозни съкращения, като потърпевши са дори утвърдени британски компании като “Маркс енд Спенсър” и “Теско”, към които жителите на Обединеното кралство имат слабост. Само през или средно по 16 на ден. Това е довело до закриването на около 70 хил. работни места. От организацията на търговците на дребно твърдят, че са подложени на силен натиск, тъй като купувачите пренасочват разходите си онлай в опит да намерят по-добри оферти или да заделят достатъчно средства за почивка и развлечение. Успоредно с това техните разходи растат заради по-високата минимална заплата и увеличените цени от страна на доставчиците. Според някои анализатори причината за тази криза не е само Брекзит, а невъзможността на търговците на дребно да отговорят на сериозната конкуренция на онлай продажбите. Като доказателство те посочват данни, че 1 от всеки 5 паунда вече се харчи през глобалната мрежа. “Много хора, които срещам, възприемат упадъка на някога оживените централни търговски улици не само като икономическо явление, а като Това е част от усещането, че са пренебрегнати от мощни сили, които са извън техния контрол, и действията им не могат да бъдат разумно обяснени. Но едно нещо е абсолютно ясно – огромните икономически промени, които медиите често обобщават с термина “разруха”, сега се случват всеки ден, като подклаждат общата несигурност за бъдещето и в момента тя определя настроението на нацията”, пише коментаторът на “Гардиън” Джон Харис. Според него със затварянето на магазините се губи и последната възможност на хората да имат самочувствие. В много населени места например “Макс енд Спенсър” е било място, където можеш да купиш всичко – от храна до дрехи, с усещането за качество. След като магазина го няма, хората имат чувството, че са вече по-ниска категория, губят един символ на споделени преживявания, както и общата връзка с миналото. Други статистически данни показват, че заради растящата инфлация и обезценяването на паунда след референдума за Брекзит през 2016 г. живеещите във Великобритания са започнали да За първи път от 30 г. през 2017 г. те са похарчили повече, отколкото са спечелили. Средната дупка в семейния бюджет е била 900 паунда, а общо за страната 25 млрд. паунда. За да я запълнят, е трябвало или да влизат в заеми, или да разчитат на спестявания и са избрали първото. Според статистиката те вземат все повече кредити и спестяват все по-малко. Общо взетите заеми за годината са били 80 млрд. паунда, а новите суми по депозити – 37 млрд. Заплатите са започнали да растат през миналата година за първи път от референдума, а безработицата е най-ниска от 40 г. Според наблюдатели това до голяма степен се дължи на оттегляне на европейски специалисти и опит на компаниите да задържат ценни кадри чрез по-високи финансови стимули. Но според “Файненшъл таймс” това въобще не успокоява хората и те се държат предпазливо, тъй като “театралният спектакъл, който политиците разиграват около Брекзит, засилва страховете, че страната ще напусне ЕС по възможно най-лошия начин”. Затова те търсят агресивно намалени стоки и отлагат повечето си големи разходи като покупка на жилище или автомобил за след Брекзит. Според данни от януари промишлената активност е спаднала до 52,8 пункта, което е второто най-слабо представяне на сектора от юли 2016 г. Проучване сред директорите на 1200 британски компании показа, че близо една трета от тях може да прехвърлят дейността си в чужбина, ако страната напусне ЕС в края на март без споразумение с Брюксел. Сред най-засегнатите се очертават да бъдат производителите на автомобили, които разчитат на вносни части и на износ на продукцията си. За миналата година те отчитат спад в производството си от 9%, а инвестициите в заводите им буквално са пресъхнали. През 2015 г. те са били 2,5 млрд. паунда, докато през 2018 г. са по-малко от 600 млн., което е спад от близо 80% за 3 години. Прогнозите бяха, че тенденцията ще се запази и тази година, като намалението ще е поне с 3 процента, и то при благоприятен сценарий, включващ постигане на сделка за Брекзит с Брюксел, което става все по-малко вероятно. Освен това през последните дни избухна скандал с “Нисан”, който много нагледно разкри колко мощна спирачка е Брекзит за нарастване на инвестициите в автомобилната промишленост. След като японската компания съобщи, че се отказва да произведе новия си модел джип на Острова, стана ясно, че тя е била доста обработвана от официални лица в Лондон да не го прави. В медиите изтече писмо на британския икономически министър Грег Кларк до “Нисан” от 2016 г., в което уверява фирмата, че дейността ѝ във Великобритания няма да бъде засегната от Брекзит. Като гаранция британският кабинет е обещал да отпусне 80 млн. паунда държавна помощ, при условие че тя произведе два от новите си модела на Острова. Въпреки това японската компания преценява, че няма интерес да прави дизелов автомобил на място, където износът към други пазари ще бъде затруднен, след като вече няма да е част от ЕС, а самата Великобритания готви забрана на дизелови коли. Още повече че само преди седмица влезе в сила споразумението за свободна търговия между ЕС и Япония, което осигурява много по-ниски такси за внос на японски стоки на Стария континент. Британските медии твърдят, че редица инвеститори са изтеглили 10,8 млрд. паунда от изгодни финансови схеми и са ги пренасочили към сделки с ниски лихви, но даващи възможност за бърз достъп до капитала в случай на извънредни ситуации. Би Би Си съобщава, че хиляди банкери стоят буквално с готови куфари в очакване дали ще има разбирателство между Лондон и Брюксел за Брекзит. Ако Великобритания напусне ЕС в края на март без сделка, лондонското Сити рискува да се превърне от голям европейски финансов център в офшорна зона. За да не загубят големите си клиенти, международните банки, инвестиционните дружества и застрахователните компании Това ще бъде сериозен удар за британската хазна, тъй като финансовият сектор осигурява една десета от приходите ѝ, или 75 млрд. паунда годишно, което се равнява на половината от всички разходи за здравеопазване. До момента различни финансови структури са съобщили, че ще прехвърлят общо 13 000 свои служители от Лондон на Стария континент, което е 1,2% от заетите в сектора. Мрачните планове за Брекзит след референдума през 2016 г. бяха, че 65 000 души в Лондон ще останат без работа. Шефът на американската банка “Голдман Сакс” Дейвид Соломон съобщи, че планират да пренасочат към офиси в Европа поне 700 от общо 6-те хиляди свои служители в Обединеното кралство. Според него много финансови институции ще постъпят по същия начин, ако се стигне до Брекзит без сделка. Плановете на банката са да насочи част от бизнеса си към финансови центрове като Франкфурт, Париж, Мадрид и Стокхолм. Други предпочитани места за преместване на бизнес са Дъблин, Милано и Амстердам. Семействата на банкерите гледали без ентусиазъм на перспективата да напуснат Лондон, който все още предлага много добри възможности за образование и развлечение, но вероятно и това ще се промени, ако кризата, която сега почуква на британските врати, влезе с взлом след март. Много от магазините на централната търговска улица в английския град Рединг поставиха надписи за големи разпродажби през януари, защото затварят. Някои вече го направиха, а други отброяват оставащите дни до края на бизнеса си.", "date": "2019.02.11", "title": "Криза обхваща Великобритания със скорост от 16 закрити магазина  на ден"}
{"url": "https://www.24chasa.bg/novini/article/7293030", "text": "Изложба, изобразяваща в снимки и документи историята на затвора в Бургас, бе открита днес в Окръжния съд на града. Поводът е 80 години от официалното откриване на сградата на Бургаския затвор. На събитието присъстваха заместник-министърът на правосъдието проф. Николай Проданов, главният директор на Главна дирекция „Изпълнение на наказанията“ гл. комисар Васил Миладинов, представители на съдебната и изпълнителната власт, съобщиха от пресцентъра на Министерство на правосъдието. На откриването на изложбата началникът на Бургаския затвор ст. комисар Бранимир Мангъров сподели, че първите запазени писмени сведения за затвора са от 1891 г., и в тях се твърди, че в тогавашния окръг има един Окръжен и четири полицейски затвора. Още тогава окръжната комисия, която ръководи Бургас след Съединението на Княжество България с Източна Румелия, проектирала строителство на нов затвор, но такова не се осъществява в продължение на 40 години. Това се случва в периода 1932-1938 г. върху безвъзмездно преотстъпен терен от Общинския съвет на града, а официалното откриване на сградата става на 11.02.1939 г. в присъствието на тогавашния министър на правосъдието Никола Йотов. 80 години по-късно, лишени от свобода и задържани лица от областите Бургас, Сливен и Ямбол се настаняват в основния корпус на затвора и в затворническите общежития „Житарово“, „Строител“ , „Дебелт“ и „Дебелт1“. След ремонт на обособена част от затвора, през март 2015 г., там са преместени и арестните помещения, които до тогава се помещават в сградата на Областната дирекция на МВР. Проф. Проданов и гл. комисар Миладинов посетиха днес и корпуса на затвора, където наскоро приключи мащабен ремонт. Към днешна дата в помещения, отговарящи на европейските минимални изисквания за размери, площ и условия, са настанени 232 лишени от свобода при капацитет 300. В Затворническо общежитие от закрит тип „Дебелт” те са 281, при капацитет 370, а в общежитието от открит тип „Дебелт 1“ при капацитет 76 места, са настанени 72 лишени от свобода. По повод 80-та годишнина от официалното откриване на сградата на затвора, бяха инициирани редица мероприятия, сред които работно посещение на магистрати и футболна среща между отборите на служителите от затвора и Регионална дирекция „Охрана“ – Бургас. В корпуса на затвора днес се проведе и тържествен концерт в зала „Хоризонт“, която бе обновена преди месец.", "date": "2019.02.11", "title": "Затворът в Бургас празнува 80-тата си годишнина"}
{"url": "https://www.24chasa.bg/novini/article/7293036", "text": "Българският еврокомисар по цифровата икономика и общество Мария Габриел и известният немски режисьор, писател и филмов продуцент Вим Вендерс, който е посланик на кампанията й SaferInternet4EU, посетиха „умна“ гимназия в Берлин за дебат със средношколци по въпросите на безопасността онлайн. Интересната визита се проведе в рамките на филмовия фестивал Берлинале, в който участва и Мария Габриел като комисар, в чийто ресор попада програма МЕДИА и аудиовизуалния сектор в Европа, съобщиха от пресцентъра на Европейската комисия. „Сигурна съм, че г-н Вендерс още си спомня времето, когато филмите му са били достъпни само на видео касета. А аз си спомням как чаках цяла седмица, за да гледам следващия епизод от любимия сериал. Но днес всички можем да бъдем създатели на съдържание и сме много активни онлайн, което обаче крие и големи рискове. Половината от тийнейджърите са се сблъскали с един или повече от най-честите интернет рискове, като кибертормоз или секстинг, насилствено или смущаващо съдържание, изнудване. Ето защо е много важно да бъдете отговорни потребители и да спазвате основните правила за киберхигиена“, отправи послание към младежите българският еврокомисар. Мария Габриел привлече вниманието на учениците към няколко от действията на Европейската комисия за по-безопасна онлайн среда за тях. Такива са изискванията към платформите за споделяне на видеозаписи да защитават децата от излагане на вредно съдържание, мерките за сваляне на видео с терористично съдържание в рамките на 1 час, инвестирането в цифрово образование и цифрови умения, борбата с дезинформацията, предстоящата през март първа Европейска седмица на медийната грамотност и много други инициативи. Тя насърчи учениците да проверяват източника на една новина и да сравняват информацията, преди да я споделят, а в специализираната седмица всички желаещи ще имат възможност да се научат как да развият умения за критично мислене и вземане на информирани решения. Българският еврокомисар сподели и последните резултати от кампанията #SaferInternet4EU, призовавайки учениците да използват всички налични информационни и образователни инструменти, които тя съдържа. Кампанията до момента е достигнала до 30 милиона европейци, допринасяйки за повишаване на осведомеността им относно онлайн рисковете, подобряване на навиците за киберхигиена и насърчаване на критичното използване на всяка онлайн информация. „Културата, образованието и цифровите технологии са три основни стълба на бъдещото общество, защото имат потенциала да дадат възможност на хората за по-добро общество, основано на ценностите, които сме наследили: зачитане на човешкото достойнство, свобода на изразяване, доверие и обща сигурност. Това бъдеще и Европа принадлежат на вас. Бъдете активни, креативни, предпазливи и отговорни онлайн, защото така безопасно ще продължите приключенията си напред“, призова накрая гимназистите българският еврокомисар Мария Габриел.", "date": "2019.02.11", "title": "Мария Габриел: Думите онлайн са също толкова важни и въздействащи, колкото образите"}
{"url": "https://www.24chasa.bg/novini/article/7293037", "text": "Нов, пореден отпуск от затвора получи високопоставеният член на разбитата през 2002 г. гръцка крайнолява терористична организация \"17 ноември\" Димитрис Куфодинас, съобщава в. \"Катимерини\", цитиран от БТА. Куфодинас, осъден на доживотен затвор за убийства и други терористични действия, ще напусне затвора във Волос на 28 февруари и ще остане на свобода в продължение на шест дни. Преди това осъденият бе пуснат временно на свобода в края на декември за шести пореден път. Отпуските на Куфодинас и прехвърлянето му през август в затвор с по-лек режим предизвикаха множество негативни реакции както в Гърция, така и в чужбина. Куфодинас изтърпява доживотен затвор за участие в 11 от 23 убийства, за които е обвинявана групировката \"17 ноември\". Тази организация се изплъзваше на полицията близо 30 години, докато един от членовете й не беше арестуван след нескопосана бомбена атака през 2002 г. Случаят предизвика серия арести и доведе до осъждането на Куфодинас през следващата година за убийствата, както и за въоръжени обири и бомбени нападения. Жертвите на групировката включват военнослужещи и дипломати от САЩ, Великобритания и Турция, а също известни гръцки бизнесмени и политици.", "date": "2019.02.11", "title": "Гръцки терорист получи пореден отпуск от \nзатвора"}
{"url": "https://www.24chasa.bg/novini/article/7293044", "text": "Учени от университета Рокфелер в Ню Йорк успяха да \"изключат\" апетита на комарите, така че те да изгубят желание да си търсят храна, пише списание \"Сел\", цитирано от БТА. Екипът на Лора Дювал установи, че за да търсят кръв, тези насекоми разчитат на невропептидния рецептор NPLYR7, който много наподобява този на човека. И при хората той регулира апетита. Американските учени са успели да го блокират и комарите са се отказали да търсят кръв. По време на изследванията споменатите насекоми са били поставени в камера, където постъпвал въглероден двуокис, който ги привлича в процеса на търсене на храна. Комарите били захранвани с истинска и изкуствена кръв. Във физиологичен разтвор към \"ястията\" им били добавяни антагонисти на рецепторите, отслабващи апетита. В резултат на изпитанията било установено, че самките, които се хранили с овча и изкуствена кръв, снесли яйца, а онези, които пили от разтвора с блокиращи апетита съединения, не се размножили. По време на опитите са използвани комари, предизвикващи жълта треска, денге и Зика.", "date": "2019.02.11", "title": "Учени изключиха апетита на комарите, за да спрат да търсят кръв"}
{"url": "https://www.24chasa.bg/novini/article/7293041", "text": "Великобритания ще е готова да демонстрира военната си мощ след Брекзит, заяви днес британският министър на отбраната Гавин Уилямсън, цитиран от Ройтерс. \"Тъй като новата голяма игра в световен мащаб ще се играе в целия свят, трябва да сме готови да се борим за интересите и ценностите си далеч от дома. По тази причина \"Глобална Великобритания\" трябва да е повече от лозунг - тези думи трябва да бъдат подкрепени с действия, а въоръжените ни сили най-добре представят \"Глобалната Великобритания\" в действие\", каза Уилямсън във връзка с лозунга на премиера Тереза Мей \"Глобална Великобритания\", предаде БТА. Уилямсън съобщи, че първата мисия на британския самолетоносач \"Кралица Елизабет\" включва задачи в Средиземно море, Близкия Изток и Тихоокеанския регион, като корабът превозва на борда си британски и американски изтребители.", "date": "2019.02.11", "title": "Гавин Уилямсън: Великобритания е готова да демонстрира военната си мощ след Брекзит"}
{"url": "https://www.24chasa.bg/novini/article/7293046", "text": "Иран ще унищожи израелски градове, ако бъде нападнат от Съединените щати, заяви високопоставеният представител на Корпуса на гвардейците на ислямската революция Ядолах Джавани, цитиран от Ройтерс. \"Съединените щати нямат смелост да изстрелят и един куршум по нас въпреки всичко, с което разполагат в областта на отбраната. Ако ни нападнат, ще сравним Тел Авив и Хайфа със земята\", посочи Джавани на проява по случай 40-та годишнина от революцията през 1979 г. Шиитски Иран се ползва днес със засилено влияние в Ирак, Сирия, Ливан и Йемен, което провокира притеснения в сунитската Саудитска Арабия, която обвинява ислямската република, че иска да доминира в Близкия Изток, отбелязва Ройтерс. Техеран отхвърля тези твърдения, предаде БТА. \"Светът видя как Иран реши да помогне на народите на Сирия, Ливан, Палестина и Йемен и постигна победа. Враговете ни сега признават поражението си\", заяви иранският президент Хасан Рохани в реч на площад \"Азади\" в Техеран. Високопоставеният ирански военен бригаден генерал Хосейн Салами заяви, че Иран няма да изтегли силите си от района на Близкия Изток въпреки призивите на САЩ в този смисъл. \"Врагът не може да иска от нас да напуснем региона. Те трябва да напуснат региона\", отбеляза Салами.", "date": "2019.02.11", "title": "Иран: Ще сравним Тел Авив със земята, ако САЩ нападнат ислямската република"}
{"url": "https://www.24chasa.bg/novini/article/7293073", "text": "Не е изключена нито една следа около предполагаемото покушение срещу бизнесмена Емилиян Гебрев. Това е заключението не на друг, а на човек от семейството на бившия руски агент Сергей Скрипал и дъщеря му Юлия, оцелели след отравяне с нервнопаралитичен химикал във Великобритания. Британско издание обвърза случаите на Острова и у нас, а днес темата стана повод и за среща с участието на премиера, главния прокурор и британския посланик. Обвинител №1 Сотир Цацаров обяви днес, че единият от тримата служители на руските специални служби, които британските власти считат за замесени в случая „Скрипал”, е влизал в България 3 пъти.  се свърза с племенницата на Скрипал – Виктория. Тя е наясно със самоличността на Сергей Федотов. Нарича го „третия човек” и не изключва да е свързан със случая „Гебрев”. „Как така г-н Федотов, сътрудник на Главно разузнавателно управление, за което всички са знаели, е попаднал на територията ви? Аз например съм идвала у вас, взимаха ми отпечатъци, сканираха ми очите. В България идват много руснаци, възможностите за отравяне и у вас, и в Tурция са огромни”, коментира Виктория. Според нея от британска страна говоренето не почива на факти, като тя даде пример с информации, че братовчедка ѝ е родила – макар през последните месеци да е била предимно в болница след атаката. Семейството все още няма връзка с оцелелите след отравянето Сергей и Юлия.", "date": "2019.02.11", "title": "Виктория Скрипал: Възможностите за отравяне в България са огромни"}
