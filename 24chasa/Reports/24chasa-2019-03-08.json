{"url": "https://www.24chasa.bg/novini/article/7337128", "text": "Запорираните от комисията “Антикорупция” вещи и коли ще се пазят в бивши казарми, които вече не се използват от армията. Това става ясно от отчетния доклад за 2018 г. на Комисията за противодействие на корупцията и отнемане на незаконно придобитото имущество (КПКОНПИ). В петък той бе внесен в парламента. Ръководството на институцията, която е оглавявана от Пламен Георгиев, вече е имало срещи с представители на Министерството на отбраната, които да им предоставят терени и сгради, където да съхраняват запорираните предмети. Направени били и огледи на имоти, които не се използват от военното ведомство. Те щели да бъдат предоставени безвъзмездно на КПКОНПИ. Освен това от комисията разговаряли с представители на Националния исторически музей, БАН, БНБ, зоологическата градина, за да съхраняват при тях запорирани вещи с историческа стойност, монети, редки животни. През миналата година комисията е внесла в съдилищата 176 искания за За сравнение през 2017 г. са внесени 104 искания за 272 420 937 лв. От комисията отчитат, че от ноември 2012 г., когато влиза в сила първият закон за гражданската конфискация, до края на 2018 г. стойността на предложеното за обезпечение имущество е в размер на 2 859 824 940 лв., а внесените в съдилищата искания са 433 искания. Най-големият иск до момента е срещу бившия собственик на КТБ Цветан Василев и той е в размер на 2,5 млрд. лв. Делото за отнемането на имуществото му обаче е спряно заради запитване до съда в Люксембург. 8 искания на комисията за конфискация, които са по отменения през миналата година закон, са уважени и по тях са постановени съдебни решения, става ясно още от доклада. По тях отнетото в полза на държавата незаконно движимо и недвижимо имущество е общо за 5 891 457 лв. Анализ на КПКОНПИ показва, че две от тези решения се отнасят спрямо хора, разследвани за пране на пари, два за участници в органинизирани престъпни групи и по един за данъчни престъпления в големи размери, измама и изнудване. Според КПКОНПИ прането на пари остава престъплението, чието извършване е предпоставка за започване на проверка, в резултат на която са образувани дела и впоследствие съдилищата са уважили иска. 16 пък са окончателните съдебни решения за отнемане на имущество, придобито от престъпна дейност. То е на обща стойност 7 209 160 лв. За сравнение през 2017 г. са влезли в сила 28 решения на стойност 23 676 263 лв. Друга дейност на комията е проверка на годишните данъчни декларации на първите хора в държавата. 5116 са подали ежегодни декларации, като освен тях в документите фигурират съпрузите им, хората, с които са във фактическо съжителство, и непълнолетните деца. 3568 са подали встъпителни декларации, което значи освен за имоти и за конфликт на интереси. 392 са подали финални декларации, което значи, че напускат постовете, които са заемали. През 2018 г. са образувани 119 проверка за установяване на конфликт на интереси. Комисията е приела 78 решения, при 28 от тях е открит конфликт, при 50 - не. Предстои депутатите да приемат доклада.", "date": "2019.03.08", "title": "Идея! “Антикорупция” ще пази запорирани вещи и коли в бивши казарми"}
{"url": "https://www.24chasa.bg/novini/article/7337095", "text": "1650 придобили право на пенсия чиновници остават на постовете си, тъй като забраната пенсионери да са на държавна служба противоречи на конституцията. Това следва от единодушното решение на Конституционния съд по дело, образувано по искане на президента Румен Радев, към което е присъдинено и искане на омбудсмана Мая Манолова. Те настояваха да се отменят разпоредби в Закона за държавния бюджет от тази година. Докладчик бе Красимир Влахов. Тези служители получават едновременно пенсия и заплата, така се затруднява и навлизането на млади кадри в администрацията, бе основният мотив за залагане на реформата. Промяната засяга предимно силовите ведомства, тъй като хората с право на ранно пенсиониране в МВР и МО са най-много. Конституционните съдии обаче подчертават, че държавните служители са изпълнители на волята и интересите на нацията, т.е. длъжни са да работят в обществен интерес. “Следователно законодателят не може да въвежда спрямо тях ограничения, надхвърлящи необходимото за обезпечаване на тази ценност”, казва те. Общото им становище е, че “пенсионирането не е пречка за изпълнение на държавната служба съобразно принципите на лоялност, отговорност, стабилитет, политическа неутралност и йерархична подчиненост”. Засегнатите от промяната хора законно и добросъвестно са придобили пенсия и когато това е станало, не е имало забрана да са на държавна служба, посочва КС. Имали са “легитимно очакване”, че пенсионирането няма да им попречи да продължат да работят. Подобна забрана нарушава конституционното право на труд. Мотивите - да се даде възможност “млади висококвалифицирани кадри да стартират кариерата си в държавната служба и да намерят реализация в България”, както и че това ще доведе до по-ефективно използване на новите технологии “не само че не са конституционна ценност, но и поставят под съмнение професионализма на пенсионираните служители само защото са упражнили своето право”, пише още КС. ", "date": "2019.03.08", "title": "1650 пенсионери остават на държавна служба, иначе се нарушава конституцията"}
{"url": "https://www.24chasa.bg/novini/article/7337084", "text": "Терористите от атентата в Сарафово са общували чрез фейсбук профила на сестрата на камикадзето Мохамед Хюсейни - Асиа. Това предположи таен свидетел вчера по време на делото срещу огранизаторите на бомбения взрив Хасан ел Хадж Хасан и Мелиад Фарах. То се гледа в спецсъда, а двамата са обвинени задочно. Атентатът бе през 2012 г. и загинаха 6-има души. “По някакъв начин тя е осъществявала връзката между атентатора и двамата съучастници”, разказал тайният свидетел пред съдиите, стана ясно от прочита на думите му. Врътката на комуникацията била сложна - Асиа е приятел в социалната мрежа с двама души, които са близки до Хасан и Фарах, посочил анонимният свидетел, за когото се разбра, че е част от службите. “Определено не е смятано Хюсейни да загине по време на атентата”, казал още тайният свидетел. Делото продължава през май.", "date": "2019.03.08", "title": "Терористите от Сарафово общували през фейсбука на сестрата на атентатора (Обзор)"}
{"url": "https://www.24chasa.bg/novini/article/7337094", "text": "Ромският тартор Коце Борисов-Белия от кв. “Орландовци” е лидерът на банда от 14 души, която беше разбита в четвъртък. Повечето от задържаните са от неговото семейство. Обвинени са и двама полицейски командири от Второ районно, които са помагали на мургавите бандити и са контактували с Коце Белия. Още не е ясно какви суми е плащал тарторът за таксата “спокойствие”. Той лично раздавал задачи на подчинените си за всички набези. Над 1 тон тютюн, дрога, оръжия и инструменти за взломни кражби и крадени автомобили за иззети по време на операцията. Разследва се участието на бандата за обир на пощата в Световрачане през юли м.г. Тогава трима маскирани нахлуха там с бухалки, пребиха служителките и отмъкнаха от касата 3000 лв. Парите били за пенсии на възрастни хора. Освен с кражби, грабежи и дрога бандата е част и от т.нар. гробищна мафия в София. Коце Белия е свързан с каменоделния бизнес. Пращал хората си да чупят паметни плочи, а след това близките на покойниците плащали за възстановяването им. Лидерът на циганите в “Орландовци” и повечето задържани са от клана Гольовци. Имат криминални регистрации и присъди за кражби. Арестувани са за нападения над жители на “Орландовци”, заради което през 2015 г. хората там протестираха седмици наред.", "date": "2019.03.08", "title": "Коце Белия командвал бандата на Гольовците"}
{"url": "https://www.24chasa.bg/novini/article/7337159", "text": "\"Политическа визита на такова ниво като тази на рудския премиер Медведев в България не предполага сключване веднага на договор, споразумение, поне не във всички случаи. Въпреки това бяха подписани четири споразумения в различни сфери и разговорите, които бяха водени, са били от изключителна важност\". Това заяви вицепремиерът Томислав Дончев в \"Панорама\" по  .  Вицепремиерът обясни, че това къде минава едно газово трасе зависи от икономическата логика, но за съжаление политическата логика има сериозен дял във взимането на решения: \"България има шансове, тъй като е географски кръстопът. Страната ни е с безупречна репутация от техническа и търговска гледна точка като танзитьор на газ. Когато говорим за решения, които се вземат в България, на първо място трябва да е българският интерес\". По негово мнение ние трябва да сме готови за всички сценарии. За това се стартира процедура по разширяване на газопреносната инфраструктура в страната. \"Ние можем да купуваме, да транзитираме, да търгуваме газ, който идва от юг или от изток. Същото можем да правим и с газ, който идва от север\", каза още той. Вицепремиерът обясни, че има няколко приоритета специално за газовия сектор. На първо място е гаранцията за газови доставки. След това са конкуренцията и най-добрата цена. Разширяването на газопреносната ни инфраструктура отговаря на всички изисквания на българското и на европейското законодателство, каза Дончев. Работи се за добиване на газ и от други източници. Тази година ще бъде даден старт на интерконектора с Гърция. Очаква се Румъния през следващите години да експортира повече газ. Неясно е все още какво ще се случи с Транбалканския газопровод, който минава през Украйна, Молдова, Румъния и България.", "date": "2019.03.08", "title": "Дончев: България е с безупречна репутация като транзитьор на газ"}
{"url": "https://www.24chasa.bg/novini/article/7337085", "text": "Служителите на Агенцията по вписванията, които се занимават с регистрациите, да прилагат стриктно закона и да не превишават правомощията си чрез разширено тълкуване. Това гласи заповед на шефката им Габриела Козарева, издадена на 15 февруари и съобщена на правосъдния министър Цецка Цачева на 20 февруари. От ведомството уточниха, че заповедта е резюме на законови и подзаконови актове, регламентиращи дейността на служителите. В нея е изброено какво трябва да проверяват в агенцията при подаване на документите. До издаването ѝ се стигнало, защото при еднакъв набор от документи и заявления с еднакви реквизити в едни случаи се извършвало вписване, а в други - не. Сред водещите аргументи бил, че нещо липсва. 50 са образците на документи, които се подават в агенцията. Още от създаването на регистъра обаче имало много сигнали за противоречива практика при идентични казуси. Въпреки че актовете на агенцията подлежат на съдебен контрол, за да не губят време, хората предпочитали да не се оплакват в съда, а да подават отново документите. Това пък затруднявало още работата на служителите. Във ведомството получили и много препоръки и искания от граждани, съдии, работодателски организации, адвокати, частни съдебни изпълнители и нотариуси да въведат еднакви правила. “Един типичен пример е с давността на актуалното състояние на фирмите. Никъде не е посочен какъв е периодът му, затова едни служители приемат, че е 3 месеца, други 6, а трети 9”, обясни пред “24 часа” Козарева. Със заповедта се въвежда и норматив на заявленията, които служителите трябва да обработват. Когато се занимават със заявления за вписване, заличаване или обявяване на актове, те трябва да обработват не по-малко от 19 на ден, 80 на седмица или 350 на месец. Когато приемат годишни финансови отчети, трябва да обработват по 80 на ден, не по-малко от 380 на седмица и 1600 на месец. Ако разглеждат и от двата вида, трябва да се справят с по 30 отчета на ден и по 10 от останалите заявления. В случаите, когато са надхвърлили бройката или са изпълнявали допълнителни задачи, като изготвяне на становища или участие в работни групи, служителите ще бъдат материално стимулирани. “Нямам колебания, че правилата за работа трябва да следват стриктно закона. Именно това въвежда заповедта. Държа тя да стане достояние на всеки гражданин или търговец, тъй като пази основно техните интереси”, обясни Козарева.", "date": "2019.03.08", "title": "Забраняват на чиновници да си тълкуват закона при фирмени вписвания (Обзор)"}
{"url": "https://www.24chasa.bg/novini/article/7336957", "text": "Над 80% от червените структури, които до момента са провели своите събрания, искат Сергей Станишев не само да е в листата на партията за евроизборите, но и да я води. Близо половината от общинските организации на БСП, които са общо към 300, вече са излъчили номинациите си, останалата половина заседават този уикенд. Според приетите правила всички конференции трябва да са приключили до средата на март. Очаква се на 17 март Националният съвет да избере водача на листата и да определи местата на коалиционните партньори и гражданската квота. А на по-късен етап да се реди цялата листа. Над 80 са вече номинираните за място в нея, съобщи вчера във Варна депутатката Елена Йончева. Президентът на ПЕС е издигнат от много организации, въпреки че от “Позитано” 20 бяха спуснали списък с имена и той не фигурираше сред тях. Лидерката Корнелия Нинова въобще не искала Станишев в листата, разкриха нейни приближени. Над 50% от 7000 социалисти в Монтанско избират Станишев за водач, защото виждат в негово лице обединител, обяви областният лидер Пламен Младенов. Масово го номинират и в Кърджалийско, като там след него е Петър Курумбашев. Издигнат е за водач и от организации от Търговище, Враца, Шумен, София-град, Хасково, Варна, Елхово и др. Станишев и Йончева са фаворити и на пловдивските социалисти, като лидерът на ПЕС има лек превес над бившата си приятелка. Сред издигнатите от соцактива под тепетата е и Ирина Бокова, която бе два мандата генерален директор на ЮНЕСКО. Запознати разкриха, че с нея са водени разговори от “Позитано” 20, но тя отказала да се включи в надпреварата. Близо 80% номинират Станишев в Бургаско. Там обаче В битката за първото място вече много активен е и Иво Христов, който май се очертава и като фаворит на лидерката Нинова. Името на професора лансира първо колегата му от парламента Александър Симов в интервю за “24 часа”. Христов нашумя с репликата, че 80% от българите са дебили, и е едно от най-антиевропейските лица на БСП. Въпреки това в последната седмица емисари на “Позитано” пътуват с него из страната и го представят на соцактива. Вече е бил на срещи в Макреш, Видинско, във Велики Преслав. След скандал Христов е бил предложен за водач от червените в Хитрино. Запознати издадоха още, че приближените до партийната централа депутати използват времето, в което не влизат в парламента, за да прокарват линията на ръководството пред общинските конференции и да попречат Станишев да получи толкова много номинации. Николай Цонков например обяснявал на събрание в Петрич преди дни, че президентът на ПЕС въобще не трябва да е в листата. Същото правел и Николай Тишев из Бургаско. Сред са тези на младите депутати Димитър Данчев и Петър Витанов, на зам.-шефката на БСП Деница Златева, на досегашните евродепутати Петър Курумбашев и Момчил Неков, на ексвъншния министър Кристиан Вигенин, на бившия рали шампион и нова партийна звезда Крум Дончев. Една от изненадите е включването в червените номинации на сина на бившия депутат Любен Корнезов - Александър.  Активна кампания за евролистата си правят депутатите Румен Гечев и Валери Жаблянов. Нов феномен се забелязва в БСП при тези номинации - червените Явно възприемат номинациите като репетиция за евентуални предсрочни избори и искат да покажат на “Позитано” 20, че имат доверието на структурите си, коментира партиец с опит. Йончева има най-много номинации в област Пазарджик. Също и във Велико Търново. Сред десетките издигнати там са и депутатите Весела Лечева и Явор Божанков, както и Крум Зарков и младежкият лидер Николай Бериевски. Депутатите Теодора Халачева и Георги Търноволийски пък са в списъка на пловдивските социалисти. Във Варна са издигнали и Борислав Гуцанов. Изненадващо една от основните партийни организации във Велико Търново е номинирала екслидера на АБВ Константин Проданов. Окончателното решение обаче ще се вземе от общинската конференция на 16 март. Между 600 и 800 соцактивисти ще се съберат днес в Пловдивския панаир, за да чуят отчета на 4-мата досегашни евродепутати на БСП. Инициативата на Георги Гергов е в рамките на традиционното областно съвещание и преди провеждането на местните конференции, които ще номинират. Друга тенденция, която се забелязва за първи път сега, е, че част от конференциите въобще не номинират водач заради нежеланието си да вземат страна във вътрешнопартийните битки.  Доц. Александър Корнезов от 2016 г. е един от двамата български съдии в общия съд на ЕС. Миналата година кабинетът го предложи за нов мандат. Роден е през 1978 г. Син е на проф. Любен Корнезов. Освен от СУ има магистратура и по европейско право от Колежа на Европа (Брюж). Бил е адвокат в Брюкселската адвокатска колегия, преподавател по право на ЕС в УНСС и Софийския университет и гост-преподавател в Кеймбридж. През 2016 г. нашумя емоционалната му реч, посветена на бъдещето на ЕС, при награждаването му за юрист на годината. Автор и на разкази и пътеписи за Латинска Америка.", "date": "2019.03.08", "title": "80% от левите искат Станишев в евролистата, Нинова - не"}
{"url": "https://www.24chasa.bg/novini/article/7337116", "text": "Европа трябва да укрепва отбранителната си способност. Тя не е конкуренция на НАТО, а допълнение към алианса, което укрепва и него. Заедно сме по-силни. Това заяви лидерът на ЕНП в Европейския парламент и кандидат за председател на Европейската комисия Манфред Вебер по време на среща за бюрото на управляващата ЕС партия във Варшава. Същата позиция - че европейска армия ще е от помощ и за алианса, споделя и генералният секретар на НАТО Йенс Столтенберг. Това увери Вебер след среща на двамата с бюрото на ЕНП. Това не е състезание, работим заедно, обобщи най-вероятният наследник на Жан-Клод Юнкер начело на комисията. Групата на ЕНП в ЕП е в тесен контакт с министрите на отбраната на страните - членки. Тук е Урсула фон дер Лайен, военният министър на Германия.", "date": "2019.03.08", "title": "Вебер и Столтенберг се разбраха - да има европейска армия, е добре и за НАТО"}
{"url": "https://www.24chasa.bg/novini/article/7337131", "text": "Американският президент Доналд Тръмп каза днес пред журналисти в Белия дом, че би се разочаровал, ако Северна Корея възобнови изпитанията на оръжия и повтори, че има добри взаимоотношения с лидера на КНДР Ким Чен-ун, предаде Ройтерс, цитирана от БТА. \"Мисля, че отношенията ни остават добри\", увери Тръмп в отговор на въпрос, седмица след като не успя да постигне с Ким споразумение, дори частично, за ядрено разоръжаване на Северна Корея, предаде Франс прес. Президентът говори и за присъдата на Пол Манафорт, бившия ръководител на предизборната му кампания, осъден вчера на затвор за финансови престъпления, разкрити в хода на разследването на специалния прокурор за намеса на Русия в президентските избори. Тръмп каза, че съжалява за случилото се с Манафорт, че той е преживял много тежък период, но изтъкна, че съдията е подчертал, че извършеното от Манафорт няма нищо общо със сговор с Русия. \"Не съм бил в съглашателство с Русия\", повтори Тръмп. Президентът изглеждаше успокоен днес от сравнително леката присъда срещу Манафорт, отбелязва Франс прес. Тръмп обвини днес демократите, че са се превърнали в \"антиизраелска\" и \"антиеврейска\" партия. Той посочи, че гласуваната вчера от Камарата на представителите резолюция, осъждаща речта на омразата, е \"срам\". Президентът изрази съжаление, че демократите не заемат по-твърда позиция срещу антисемитизма. Американският президент каза още, че е убеден, че САЩ ще постигнат търговско споразумение с Китай, но добави, че според него страната му би се справила много добре и със, и без споразумение с най-голямата азиатска икономика. \"Убеден съм, но ако няма добро споразумение, няма да подпиша споразумението\", каза Тръмп пред журналисти, преди да замине за Алабама, за да посети райони, пострадали от торнадо, предаде АФП.", "date": "2019.03.08", "title": "Тръмп: Връзките ни с Ким остават добри, съдът не откри сговор с Русия"}
{"url": "https://www.24chasa.bg/novini/article/7337101", "text": "33-годишният Том Уотс призна, че е удушил семейството си през ноември. През февруари разказа на следователите как точно е извършил убийствата, гласи нов доклад, цитиран от buzzfeednews.  Мъжът е от Колорадо, признал си, че е убил бременната си съпруга и двете им млади момичета. Последното нещо, което една от дъщерите му е казала, преди да я удуши, е било „Татко, недей!“. В момента Крис Уотс изтърпява доживотна присъда в затвора.  Той удушил 34-годишната си бременна съпруга Шанън Уотс и техните дъщери, 4-годишната Бела и 3-годишната Селесте. На 18 февруари следователите разпитвали Уотс в продължение на около пет часа в поправително заведение в Уисконсин, рисувайки по-задълбочена, смразяваща картина за това какво е довело до жестоките убийствата. Сякаш нещо ме \"сряза\" от гняв, сякаш е изгубих ума си \"не знаех какво се случва\", припомня си осъденият.  Миналото лято бащата започнал връзка с жена от работа. На сутринта, на 18 август, Уотс разбрал, че е преминал точката на пречупване и е трябвало да каже на жена си. \"Шанан започна да плаче и каза, че е имала чувството, че има друга\", разказва той. Докато говорели, той й е казал, че не я обича, а тя го заплашила, че ще вземе децата. \"Никога повече няма да видиш децата ... никога повече няма да ги видиш\", крещяла съпругата му в отговор. Тогава той увил ръцете си около врата й и започнал да я души.  \"Всеки път, когато мисля за това, се питам дали осъзнавах какво правя тогава. Не исках да правя това, но го направих ... дори искам да кажа, че се чувствах така, сякаш трябваше, просто се чувствах сякаш имаше нещо в ума ми, което беше инжектирано, че трябва да го направя, разказва Уотс.  \"Жена ми не се съпротивляваше\", добави той.  \"След като Шанан умря, Бела влезе в стаята с одеялото си и попита какво не е наред с майка й. \"Мама не се чувства добре\", й отвърнал той. След това увил жена си в чаршафа и я понесъл по стълбите към колата си. Гледайки го, 4-годишното момиченце започнало да плаче и отново попитало какво не е наред с майка й. \"Тя беше умна момиче, което знаеше какво става, разказва той.  Уотс натоварил тялото на мъртвата си жена на пикапа и прибрал двете си дъщери на задната седалка. И двете носели одеала.  Когато пристигнал на петролната площадка, Уотс измъкнал тялото на Шанан от камиона и я поставил на земята, където по-късно искал да я погребе. \"Какво й правиш на мама?, попитали дъщеричките му. На следователите той отвръща, че не си спомня какво е казал на децата си.  Бащата първо удушил Селест, обвивайки главата й със синьото й одеяло и покривайки устата и носа с ръце през тъканта. Бела седяла до нея на задната седалка през цялото време, но не казала нищо. След като Селест спряла да диша, той изхвърлил тялото й в петролен резервоар, заключил люка и се върна при пикапа си. \"Същото ли ще се случи и с мен?\", попитала го Бела. Признал на следователите, че е взел същото синьо одеяло, сложил го около главата на Бела и е направил същото. „Татко, недей!“ бяха последните й думи, които каза преди да умре, думите, които  все още чувам, когато затварям очите си\", каза Уотс пред следователите. След това я занесъл в отделен резервоар за петрол, превивал тялото й, за да се побере вътре и го заключил. Накрая Уотс каза, че е погребал тялото на жена си.  Преди да признае за убийствата миналата есен, Уотс се е държал сякаш съпругата му е взела децата и го е изоставила. Казал на полицията, че когато се е прибрал от работа един ден, семейството му било \"изчезнало\". - Шанан, Бела, Селесте, ако си там, върнете се. Ако някой ги е виждал, моля ви да ми ги върнете. Трябва да видя всички, трябва да ви видя всички отново - казал той пред ABC в интервю, ден преди да бъде арестуван.  По време на интервюто с разследващите през февруари, Уотс казал, че все още държи снимки на съпругата си и малките си момичета в килията си и че той \"говори с тях всяка сутрин и вечер\", четейки им книги. Сега съм само аз, казал той на следователите. ", "date": "2019.03.08", "title": "Мъж разказа как е убил бременната си съпруга и двете си дъщерички"}
{"url": "https://www.24chasa.bg/novini/article/7337146", "text": "Заместник-министърът на външните работи на Гърция Сия Анагностопулу и външният министър на Северна Македония Никола Димитров подписаха днес в Скопие споразумение за откриване на граничен контролно-пропускателен пункт Лемос - Маркова нога в района на Преспанското езеро, предаде ТАСС, като се позова на гръцката агенция АНА-МПА, съобщи БТА. Новият граничен пункт ще бъде открит съгласно Преспанското споразумение, с което бе решен дългогодишният спор за името между двете страни. Гърция и Северна Македония се надяват, че този пункт ще допринесе за развитието на отношенията между двете държави и връзките между пограничните райони. ГКПП Лемос - Маркова нога бе закрит през 1967 г. по решение на Гърция.", "date": "2019.03.08", "title": "Атина и Скопие подписаха спогодба за откриване на нов граничен пункт"}
{"url": "https://www.24chasa.bg/novini/article/7337148", "text": "Главният преговарящ за Брекзит на Европейския съюз Мишел Барние каза днес, че Брюксел е готов да предложи на Великобритания право на едностранно напускане на митническия съюз на ЕС при запазване на другите елементи на предпазния механизъм за ирландската граница, предвиден с цел да се избегне твърда граница между двете части на ирландския остров, предаде Ройтерс, цитирана от БТА. Барние обаче подчерта, че Лондон все пак ще трябва да спазва ангажимента си да не въвежда контрол по границата между Ирландия, която е член на ЕС, и британската провинция Северна Ирландия - изискване, което в предишните преговори доведе до предложения да се постави митническа граница \"в Ирландско море\", между големия Британски остров и неговата провинция (на Ирландския остров). Целта на новото предложение на ЕС е да се направи споразумението за Брекзит приемливо за британския парламент, който вече веднъж го отхвърли. Барние съобщи за новото предложение в Туитър след среща с посланиците на 27-те страни членки на Евросъюза. \"Обединеното кралство няма да бъде държано насила в митническия съюз против волята си\", добави той. Барние отбеляза също, че съществуващото споразумение за Брекзит вече дава на Великобритания \"правото на пропорционално замразяване\" на нейните задължения по предпазния механизъм, в случай че ЕС наруши своите задължения да преговаря за алтернативни решения. Той предложи също така да бъде повишена юридическата тежест на съществуващите ангажименти на ЕС да прави всичко възможно, за да се избегне или да се минимизира прилагането на предпазния механизъм. Според Ройтерс най-новото предложение на Барние прави юридически обвързващи уверенията, които ЕС даде на Лондон през януари, но въпреки това е малко вероятно то да се стори достатъчно като отстъпка на заклетите евроскептици в Консервативната партия на премиерката Тереза Мей, която няма мнозинство в парламента.", "date": "2019.03.08", "title": "ЕС предлага на Лондон едностранно излизане от митническия съюз"}
{"url": "https://www.24chasa.bg/novini/article/7337034", "text": "Възстановено е подаването на електричество за някои части на венецуелската столица Каракас, предаде Ройтерс, позовавайки се на държавната телевизия. Вчера много голяма част от страната остана без ток. Според венецуелски медии без електричество повече от 18 часа са били 20 или 22 от всичките 23 щата, отбелязва ТАСС. Според Националната електрическа компания причината е саботаж в голямата водноелектрическа централа Гури в щата Боливар. Президентът Николас Мадуро обвини за случилото се \"американския империализъм\".", "date": "2019.03.08", "title": "Възстановиха тока в някои райони на венецуелската столица"}
{"url": "https://www.24chasa.bg/novini/article/7337056", "text": "Над 81 000 български деца получават помощи от германската държава, показа разследване на  Цели ромски квартали се местят от България в гетата на Дуисбург и Дортмунд и това става организирано.  След 2007 г. в Дуисбург са се заселили над 11 000 българи. Пристигат цели махали от Североизточна България. Това, което ги привлича, е германската социална система. По същия начин изглежда и Дортмунд – мечтата на жителите на пловдивския квартал „Столипиново”. Детските надбавки са основната цел на хората, които тръгват от „Столипиново”. Размерът им в Германия е по близо 200 евро на дете. Условието е поне един от родителите да работи на трудов договор за 450 евро на месец или адресна регистрация. Никой в Германия не може да каже дали зад броя на децата, регистрирани да получават надбавки, стоят реални хора. Обещанията за лесен достъп до помощи и трудов договор обаче често се оказват лъжа. Оставени без нищо в Германия българите стават жертва на трудова експлоатация.", "date": "2019.03.08", "title": "Цели махали се местят в Германия заради детските надбавки"}
{"url": "https://www.24chasa.bg/novini/article/7337075", "text": "Председателят на Европейския парламент Антонио Таяни е предал на румънското правителство, че Лаура Кодруца Кьовеши е кандидатът, подкрепян от ЕП за поста европейски главен прокурор, според писмо, адресирано до румънския министър по европейските въпроси Джордже Чамба и публикувано в Туитър, предаде Медиафакс, цитирана от БТА. \"Лаура Кодруца Кьовеши е кандидатът на ЕП за ръководството на Европейската прокуратура. Тя има всички необходими качества, за да свърши добра работа. Имаме нужда от повече жени-примери като Лаура Кодруца Кьовеши на ръководни постове\", написа Таяни в Туитър. Вчера ръководството на Европейския парламент потвърди предпочитанието си бившата ръководителка на румънската антикорупционна агенция Лаура Кьовеши да бъде назначена за главен прокурор на ЕС. Окончателното решение за назначението предстои да бъде взето след преговори със Съвета на ЕС. В края на февруари две комисии на ЕП изслушаха тримата основни кандидати за поста - Кьовеши, Жан-Франсоа Бонер (Франция) и Андрес Ритер (Германия). При последвалото гласуване Кьовеши получи 26 гласа, Бонер - 22 гласа, а Ритер - един глас.", "date": "2019.03.08", "title": "Таяни подкрепи Кьовеши за европейски главен прокурор"}
{"url": "https://www.24chasa.bg/novini/article/7337098", "text": "Композиторът на \"Зорба Гръкът\" Микис Теодоракис претърпя операция в Атина за поставяне на пейсмейкър, предаде Асошиейтед прес, цитирана от БТА. В изявление на болницата се казва, че 93-годишният Теодоракис е претърпял операцията днес и в момента се възстановява в стаята си. Гръцкият композитор получи международно признание и вдъхновяваше милиони почитатели в родината си с работата си, както и с неподчинението си по време на военната диктатура в Гърция (от 1967 до 1974 г.). Въпреки крехкото си здраве през последните години той продължи да се занимава с обществени въпроси и през януари на митинг в Атина държа реч, насочена срещу споразумението на Гърция за нормализиране на отношенията със съседна Северна Македония.", "date": "2019.03.08", "title": "Оперираха Микис Теодоракис, поставиха му пейсмейкър"}
{"url": "https://www.24chasa.bg/novini/article/7336844", "text": "30-годишен мъж от Банско е транспортиран за отделението по токсикология на „Пирогов” с тежки вътрешни изгаряния, след като отпил погрешка от бутилка със сода каустик, предаде  Сигналът за инцидента, станал по невнимание, е подаден малко след 14 часа от адрес в Банско. В 17 часа мъжът е транспортиран за София. Мъжът отпил от бутилка със сода каустик, в която мислел, че има домашна ракия. Изпил е около 100 милиграма от основата. Той е с тежки изгаряния на носоглътката, хранопровода, а вероятно и червата.", "date": "2019.03.08", "title": "Банскалия транспортиран в „Пирогов”, объркал ракията със сода каустик"}
{"url": "https://www.24chasa.bg/novini/article/7336817", "text": "Турските сили за сигурност задържаха трима членове на групировката \"Ислямска държава\" (ДАЕШ) в граничещия със Сирия окръг Шанлъурфа, съобщи турската телевизия СиЕнЕн-Тюрк, цитирана от БТА. Лицата са били заловени при опит да преминат нелегално от Сирия в Турция. Двама от задържаните са поданици на Обединените арабски емирства, а третият е сирийски гражданин. При преглеждане на телефоните на тримата са били открити много документи на ДАЕШ, както и снимки, свързани с джихадистката групировка. По време на разпит на задържаните било установено, че един от тях е преминал през обучение за извършване на самоубийствен атентат.", "date": "2019.03.08", "title": "Задържаха членове на \"Ислямска държава\" в Турция"}
{"url": "https://www.24chasa.bg/novini/article/7336857", "text": "Като посредник в диалога Белград-Прищина Европейският съюз не коментира позициите на преговарящите страни, заяви днес в Брюксел говорителката на Европейската комисия Мая Коциянчич по повод приетата вчера в косовския парламент платформа за диалога за нормализиране на отношенията между Косово и Сърбия, предаде агенция Бета. Коциянчич добави, че ЕС настоява властите в Прищина да отменят въведените през ноември 100-процентни мита за сръбски стоки, за да могат Белград и Прищина да продължат преговорите и да постигнат всеобхватно правно обвързващо споразумение помежду си, предава БТА. Тя подчерта, че евентуалното споразумение между двете страни трябва да отговаря на принципите на международното право и да получи подкрепа от всички страни членки на ЕС. Косовският парламент гласува вчера платформа за преговорите с Белград, която предвижда между другото взаимно признаване на Косово и Сърбия, отменяне на Резолюция 1244 на Съвета за сигурност на ООН за Косово и позицията, че Съюзът на сръбските общини в Косово не може да има изпълнителни функции.", "date": "2019.03.08", "title": "ЕК: ЕС не коментира позициите на страните в диалога Белград-Прищина"}
{"url": "https://www.24chasa.bg/novini/article/7336871", "text": "15-те комплекси онкологични центъра у нас също ще получат допълнително финансиране от здравното министерство, съобщи във Велико Търново министърът на здравеопазването Кирил Ананиев. Проблемът с отрязването им при разпределението на средства те са поставили в писмо до НСОРБ и министъра. \"Онкоцентровете не бяха включени в първата група, на общинските болници която получи допълнително финансиране. Поех ангажимент до 21 март да направя съответния анализ за състоянието и в зависимост от възможностите, ще преценим как да подпомогнем и тези центрове. В общия ресурс, който държавата евентуално може да осигури ще бъдат включени и те\", каза Ананиев. Общинските болници да ползват механизма, по който бяха направени оздравителните планове на държавните болници, за да си намалят дълговете, препоръча здравният министър. \"За една година държавните болници са намалили дълговите си с 27 %. По този механизъм може да бъдат разплатени и задълженията на общинските\", посочи Ананиев. Той поясни, че ръководството на здравното министерство е разгледало предложенията на болниците за продажба на ненужни имоти. 68 са болниците, които са към министъра. Половината от тях имат такива свободни, неоперативни активи. 30-е милиона лева, които общинските и държавните болници ще получат от Министерството на здравеопазването, приоритетно да се използват за увеличение на възнагражденията, а с част от тях да бъдат разплатени просрочени задължения, препоръча Кирил Ананиев. \"Всеки момент очаквам получаването на парите от МФ, с които се прави корекция на бюджета на Министрество на здравеопазването. Готови сме с разпределението и веднага ще преведем парите. Независимо от това, че не сме изпратили парите, ние сме изпратили разчетите на общинските болници и те знаят с какво ще разполагат и в момента могат да си правят самото разпределение\", допълни Ананиев.", "date": "2019.03.08", "title": "Кирил Ананиев: И онкоцентровете ще получат допълнително финансиране"}
{"url": "https://www.24chasa.bg/novini/article/7336897", "text": "Шведската тийнейджърка прочула се като екоактивист, бе посочена за \"жена на годината\" в Швеция в социологическа анкета, проведена по случай Международния женски ден, предаде ДПА. 16-годишната Грета Тунберг стана известна с ежеседмичните си протести пред парламента в Стокхолм, започнали през август 2018 г., които вдъхновиха масови ученически демонстрации по цял свят с призиви за действия срещу климатичните промени под мотото \"Петъци за бъдещето\", предава БТА. \"Невероятно! Това е изумително, не мога да повярвам - каза девойката пред шведския всекидневник \"Афтонбладет\", по чиято поръчка бе проведено допитването. - За мене е голяма чест и удовлетворение, че това, което правя, има ефект.\" Тунберг събра 23 на сто от гласовете, побеждавайки с малко Еба Буш Тор - лидерка на опозиционната Християндемократическа партия. В допитването участваха 1000 души. Тунберг говори неотдавна пред Световния икономически форум в Давос, Швейцария, както и пред световната конференция на ООН за климата, състояла се в полския град Катовице. Тя има 233 000 последователи в шведската мрежа на Туитър, които й отреждат трето място сред популярните жени в шведския клон на социалната медия.", "date": "2019.03.08", "title": "16-годишна екоактивистка е \"жена на годината\" в Швеция"}
{"url": "https://www.24chasa.bg/novini/article/7336914", "text": "\"Първите данни за туристическия сезон през декември и януари сочат 860 000 чуждестранни туристи и ръст на нощувките в Боровец и Пампорово. Спад се наблюдава в Банско заради намаление на посещенията от Турция, което основно се дължи на нестабилния курс на лирата\", заяви министърът на туризма Николина  Ангелкова в \"Още от деня\" по  \"За летния сезон очакваме и се борим да запазим нивата от миналата година - три поредни години имаме много сериозен ръст на чуждестранни туристи и приходи. Работим върху нови инструменти, свързани с рекламата, защото е много важно да продължим да привличаме интереса на туристите\", добави тя. Министър Ангелкова обясни, че най-много чуждестранни туристи у нас идват от Румъния - един милион и триста хиляди, следвани от Гърция, Германия и Северна Македония. \"Около 70-80% от туристите се връщат обратно у нас, което говори за качеството на услугите\", категорична е Ангелкова. Тя коментира и разговорите по време на посещението на руския премиер Дмитрий Медведев у нас: \"Русия е стратегически пазар по отношение на туризма и е много важно да успеем да възстановим туристопотока от Руската федерация, това е наша стратегическа цел\" Министър Ангелкова подчерта, че ведомството работи усилено по възможностите за разширяването на туристическия сезон у нас: \"Съвместно с общините и бизнеса да измислим инструмент, който да ни подпомогне допълнително за привличане на повече чартъри у нас. Така ще можем да договаряме полети, които да стартират още от средата на март и да продължат до края на октомври\". Ангелкова коментира и застрояването по Черноморието, което е един от най-сериозните проблеми в сектора: \"Много от строежите по Черноморието са започнали преди специализирания закон за Черноморското крайбрежие да е влязъл в сила, тоест преди 2008 г. и всъщност това създава един много сериозен проблем, защото това са частни имоти. Независимо от това, е изключително важно да не се допуска презастрояване, затова имаме общи устройствени планове за всяка община. Изискала съм от всички морски общини да ми бъдат представени планове за строителство по Черноморието\".", "date": "2019.03.08", "title": "Ангелкова: Основната ни цел е да запазим ръста на туристи от последните 3 години"}
{"url": "https://www.24chasa.bg/novini/article/7334943", "text": "Трима младежи спасиха живота на възрастна жена, след като я откриват да се лута късно вечерта премръзнала в покрайнините на панагюрското село Оборище. Случката става около полунощ на 11 януари, когато температурите навън са минусови, разказа кметът на Оборище Милчо Ангелов. Тримата младежи - Делчо Михов, Цветан Ралчев и Радослав Карбанов, се разхождали с автомобил из селото, когато фаровете на колата осветили прегърбената фигура на възрастната жена. Вместо с връхна дреха жената била усукала около тялото си одеяло и видимо била дезориентирана. В един момент тръгнала към полето. Младежите видели, че нещо не е наред. Догонили я и я качили в колата. Тъй като възрастната жена била премръзнала, дезориентирана и говорела несвързано, те звъннали на кмета Милчо Ангелов и потеглили към неговата къща. Кметът веднага познал 83-годишната баба Лушка, която страдала от деменция. Той се обадил в полицейското управление в Панагюрище да издирят една от дъщерите на възрастната жена, която живее в общинския център, за да ѝ съобщят за случилото се. Закарали бабата до нейната къща, напалили изгасналата вече печка и я оставили да се сгрее хубаво. Не след дълго пристигнала и дъщеря ѝ, която я отвела със себе си в Панагюрище.", "date": "2019.03.08", "title": "Младежи спасиха възрастна жена в Оборище"}
{"url": "https://www.24chasa.bg/novini/article/7336961", "text": "Папа Франциск осъди днес омразата, която се крие зад вълната от антисемитски атаки в различни части на света и каза, че диалогът между религиите може да помогне в борбата срещу това явление, предаде Асошиейтед прес, цитирана от БТА. Той говори на среща с делегация на Американския еврейски комитет (АЕК) и оцени високо традиционните добри отношения между АЕК и Ватикана. Папата изрази тревога от ширещия се в света \"атмосфера на злоба и ярост\", в който се поражда прекомерна и \"извратена омраза\". Франциск предупреди, че за християните всяка форма на антисемитизъм е \"отрицание на собствения им произход, пълно противоречие\". Днешната папска аудиенция идва няколко дни след като Франциск отговори на отдавнашните настоявания на еврейските общности да отвори папските архивите на неговия предшественик от времето на Втората световна война - Пий Дванадесети, обвиняван, че не се е обявил достатъчно силно против Холокоста. Франциск не назова по име самия Пий, когото Светият престол отдавна защитава с аргумента, че той е използвал тиха дипломация, за да спасява човешки животи. Президентът на АЕК Джон Шапиро благодари на Франциск за решението му да отвори в началото на идната година ватиканските архиви от онзи период, което ще позволи \"обективно да се оценят по възможно най-добър начин историческите свидетелства от онова ужасно време, да се признаят както провалите, така и доблестните усилия от периода на Холокоста\".", "date": "2019.03.08", "title": "Папата заклейми антисемитизма и \nпризова за диалог между религиите"}
{"url": "https://www.24chasa.bg/novini/article/7336879", "text": "Великобритания е обединена в траур след смъртта на принцеса Даяна на 31 август 1997 г. Но освен скръб и сълзи, гневът, отправен към кралското семейство, също завладава част от страната. Отсъствието на кралица Елизабет в Лондон, където милиони се бяха събрали, за да изпратят Даяна в последния й път, разгневи множеството и хиляди попитаха защо кралицата не присъства на погребението, пише \"Мирър\". Мнозина вярваха, че Нейно Величество ще се върне от замъка Балморал, където е на почивка с принц Филип, принц Чарлз, внуците й – Уилям и Хари. В крайна сметка Елизабет се подчинява на обществения натиск и се връща в Бъкингамския дворец ден по-рано от планираното. Облечена в черно, се обръща към нацията и разкрива, че споделя тяхната мъка, а причината за първоначалния й отказ се оказват нейните внуци. Кралица Елизабет искала да скрие малките принцове от медийния интерес. Тина Браун, автор на книгата \"Хрониките на Даяна\", сподели: \"Елизабет беше категорична, че мястото й е в Балморал заедно със скърбящите Уилям и Хари. За първи път тя помисли първо за семейството си. Трябваше да й се възхищаваме за това. Медиите бяха далеч от нейните мисли. Двамата наистина бяха смазани от смъртта на майка си\". Кралският коментатор Алистър Брус казва: „Кралското семейство осъзна, че там има две млади момчета, които току-що бяха загубили майка си. Дните след фаталната катастрофа Елизабет и Филип са правели всичко възможно, за да помогнат на принцовете: \"Филип ги водеше на конна езда и риболов всеки ден\", казва още Тина и добавя: \"Флагът на Великобритания беше наполовина спуснат, което е в абсолютен разрез с кралския протокол.\" Тогава премиерът Тони Блеър измислил фразата \"Принцесата на народа\". Принц Хари, тогава на 12 години, води битка с депресията: \"Отчаяно искаше да направи нещо за майка си, дори и след смъртта. Попитал баща си - принц Чарлз, дали може да пътува с него до Париж, за да приберат тялото на Даяна. Но Чарлз отхвърля молбата му.\" Уелският принц пътува сам до Париж, за да върне тялото на бившата си съпруга. Но дори и това се оказва трудно. Ричард Кей, който е приятел на Даяна, казва: \"Той взе сам решението да отиде в Париж, което беше изненадващ и смел ход. Той нямаше право да бъде там, вече беше неин бивш съпруг.\"", "date": "2019.03.08", "title": "Принц Хари молил баща си да отиде с него в Париж да приберат тялото на Даяна"}
{"url": "https://www.24chasa.bg/novini/article/7336942", "text": "Словенският министър на здравеопазването Само Факин подаде оставка заради продължително и тежко боледуване, предаде агенция Хина, цитирана от БТА. Шейсет и три годишният Факин е лекар, бивш директор на Института за здравно осигуряване. В последно време той бе критикуван от служители в здравеопазването и влезе в конфликт със синдикатите. Това е четвъртата смяна на министър в коалиционното правителство на Марян Шарец за по-малко от половин година от началото на мандата му. Преди Факин се оттеглиха от постовете си министърът на околната среда Юре Лебен, министърът без портфейл Марко Бандели и министърът на културата Деян Прешичек. Въпреки оставките на няколко министри, които са от различни партии, след тяхното напускане коалиционните партньори бързо успяваха да се споразумеят за замяната им и стабилността на словенското правителство не бе поставена под въпрос, отбелязва Хина.", "date": "2019.03.08", "title": "Четвърти министър в словенското правителство подаде оставка"}
{"url": "https://www.24chasa.bg/novini/article/7336988", "text": "7 милиона лева за културно-историческо наследство и археология осигурява тази година Министерството на културата. Парите са два пъти повече от преди три години, каза във Велико Търново министърът на културата Боил Банов. Той поясни, че се подготвят нови законодателни мерки срещу недобросъвестните собственици на паметници на културата. Хиляди частни имоти паметници на културата трябва да сменят статута си от временен на постоянен. \"По този начин собствениците им ще имат право да ползват публичен ресурс за тяхното възстановяване. Има ресурс, въпросът е да има желание да възстановиш паметника такъв, какъвто е. Проблемите идват, когато искат да го надстроят\", обясни министърът. Боил Банов каза, че до няколко седмици ще са готови промените в Закона за културното наследство, които ще съкратят и опростят процедурата по отнемане на имоти - културна ценност, от некоректните им собственици. Ако до три месеца след издаване на предписанието, собственикът не подаде проект за ремонт, ще загуби имота си, поясни той. \"Когато лицето Х притежава паметник на културата, къща например, и не желае да се съобрази със закона, не желае да я оправи и опазва, да има един много по-простичък механизъм, където общината да може да влезе, да оправи къщата и да я ипотекира за сметка на собственика\", обясни министърът. Сега непрекъснато се налагали санкции на неизрядни собственици, но глобите се събират трудно, защото имотите незабавно сменят притежателите си.", "date": "2019.03.08", "title": "Банов: 7 млн. лв. има тази година за археология и културно-историческо наследство"}
{"url": "https://www.24chasa.bg/novini/article/7336778", "text": "Фейсбук ще премахва групи и страници, които разпространяват дезинформация и неверни сведения за ваксините, предаде Ройтерс. Социалната мрежа обяви, че ще последва примера на световни организации като СЗО или американските Центрове за контрол и превенция на заболяванията, които открито идентифицираха неверни информации във връзка с ваксините. Ако групи или страници ги разпространяват, те няма да се появяват сред препоръките при търсене във фейсбук. Реклами със сходни информации за ваксините също ще бъдат отхвърлени. Съдържание, което съдържа дезинформации, няма да бъде показвано в инстаграм или страници с хаштаг. Фейсбук освен това обяви, че е закрил 137 фалшиви акаунта във Великобритания, които разпространявали език на омразата и пораждащи разделение коментари, предаде АФП. Премахнатите акаунти са били както в самия фейсбук, така и в инстаграм. Те се представяли едновременно като произлизащи от средите на крайнодесни активисти, но и като противници на крайната десница. Акаунтите били премахнати не заради самото съдържание в тях, а защото “маскирали” истинската самоличност на титулярите им и укривали факта, че са действали по свързан и координиран начин. Социалната мрежа изтрила и 31 акаунта от Румъния, които също укривали истинския си произход и публикували политически съдържания. ", "date": "2019.03.08", "title": "Фейсбук погва неверните новини за ваксините"}
{"url": "https://www.24chasa.bg/novini/article/7336829", "text": "За всеки е видно, че визиите на левите за България са единствено популизъм и лъжи. Предстоящите европейски избори са много ключови и нашата задача е да мотивираме хората да останат тук и да гласуват, тъй като непосредствено преди вота има натрупване на почивни дни. В противен случай идва тежкият популизъм на социалистите. Това каза министърът на културата Боил Банов пред жените, участващи във Велико Търново в осмата политическа академия на ЖГЕРБ, цитиран от пресцентъра на ГЕРБ. „Лансира се лъжлива мантра, според която ГЕРБ не се занимава и не се грижи за културата и изкуството“, каза пред аудиторията Боил Банов. Той обясни, че в момента системата на театрите и филхармониите работи отлично, „Никой там не може да се оплаче, че има финансови ограничения. Осигуряваме пари не само за заплати, но и за творческата дейност. Музеите и галериите по места също получават добри пари, знаят какво ще получат и е важно какъв е самият им мениджмънт. За киното тази година има с 2 милиона повече – от 13 на 15 милиона. За културно наследство също има повече средства. Правителството увеличава и парите за читалища, парите за култура в общините“, обясни Боил Банов. Министърът на културата призова хората, симпатизиращи на ГЕРБ, да имат самочувствие. „Не е вярно, че ГЕРБ не се грижи за културата. Имайте самочувствие и опровергавайте тази лъжлива мантра“, категоричен бе Банов. По думите на председателя на ЖГЕРБ Ирена Соколова Боил Банов е сред емблематичните министри на това правителство.", "date": "2019.03.08", "title": "Боил Банов: Визиите на левите за България са единствено популизъм и лъжи"}
{"url": "https://www.24chasa.bg/novini/article/7336560", "text": " предвижда между другото и взаимно признаване на двете страни в съществуващите граници, както и оттегляне на Резолюция 1244 /на Съвета за сигурност на ООН за Косово/, предаде Танюг. Тя предвижда и основаване на специален съд за престъпления, извършени от сърби при последния конфликт, и определяне на обезщетение за щети, причинени от войната. В платформата, която съдържа увод и 11 принципа, на базата на които ще действа прищинският екип за диалога, се посочва също, че политически приоритет на Косово ще бъде да постигне споразумение със Сърбия, което да му дава възможност за членство в Съвета на Европа, Европейския съюз и ООН, предаде БТА. В заключителната част на платформата се призовава Сърбия \"да се възползва от тази възможност и да приеме реалността по начин, който показва искрената й ангажираност в конструктивния процес\". С платформата се настоява Сърбия да прекрати всички действия, които пречат на международното признаване на Косово като суверенна и независима държава. Очаква се зачитане на суверенитета и териториалната цялост на Република Косово. От Сърбия се очаква също да се откаже от всички форми на намеса във вътрешните работи или международните отношения на Република Косово, Сърбия да прекъсне всички дейности във връзка с признаването на косовската независимост от други държави и да не препречва пътя на Косово към международни организации. Част от платформата е позицията на Косово, че за косовската конституция не може да се преговаря, защото този документ е част от задълженията, произтичащи от плана на Марти Ахтисаари, и че всяко окончателно споразумение трябва да бъде в съответствие с косовската конституция, в която е залегнало, че \"суверенитетът и териториалната цялост на Република Косово са ненарушими\". Политическите цели на Република Косово в процеса на диалога имат за цел решаване на всички отворени въпроси с Република Сърбия, включително и подобряване на на статута на албанската общност, която живее в Сърбия, реципрочно на правата на сръбската общност, която живее в Косово, се посочва в документа. Настоява се и за спазването на международните закони за човешки права и за бежанците, заедно с международните стандарти за демократично управление, отговорност и прозрачност, както и за създаване на съответни механизми за борба с престъпността и нарушенията на човешките права, включително за установяване на съдбата на изчезналите и репарациите. В платформата е посочено, че не може да съществува друго ниво в структурата на властта на Република Косово освен местните и централните власти. Евентуалното окончателно споразумение, според платформата, би трябвало да влезе в сила при условие, че \"Сърбия признае Косово като независима и суверенна държава\", след което гражданите на Косово да гласуват за споразумението и то да бъде ратифицирано в парламентите на Сърбия и Косово. Платформата предвижда споразумението с Белград да бъде постигнато с посредничеството на ЕС и с подкрепата на САЩ, които да гарантират неговото прилагане. В платформата е предвидено и природните ресурси на Косово и по-специално езерото Газиводе и Трепча в Северно Косово представляват част от \"суверенната територия на Косово\".", "date": "2019.03.08", "title": "Какво съдържа платформата за преговори със Сърбия, която бе гласувана вчера в Kосовo"}
{"url": "https://www.24chasa.bg/novini/article/7335564", "text": "Март дойде, а с него и пролетта. Ако искате да видите първите цъфнали черешови дръвчета, да се разходите из жълтите полета с рапица, или пък да похапнете морски дарове край морето, днес ще ви предложим няколко места, където да се насладите на красивата пролет, предаде  . Малко хора биха се сетили за провинция Фудзиен, ако говорим за разглеждане на цъфнали черешови дръвчета. Ако говорим за туризъм там, град Джанпин в югозападната част на провинцията, също не е първото място, което ще си помислим да посетим. Село Юнфу в близост до града е заобиколено от планини и се намира в най-южния край на провинцията. Паркът на черешовите дръвчета в Юнфу разполага с над 100 хиляди дръвчета от над 42 вида, най-голямото многообразие в Китай. Всяка година от януари там започват да цъфтят черешовите дръвчета. Гр. Син'и се намира по границата между провинция Гуейджоу, Юннан и Гуанси и е административната столица на автономната префектура на малцинствата буи и мяо. Гората Уанфън се намира в югоизточната част на гр. Син'и и е най-голямата и класическа гора от карстови върхове. Известният пътешественик от древен Китай Сю Сякъ пише за нея: „В Китай може да има много върхове, но тук са най-красиви.\" Полетата сред гората от карстови хълмове през март са изпълнени със златните цветове на рапицата и представляват една удивителна гледка, сякаш излязла от картина. Мястото е известно и с гостоприемството на малцинството буи, които обичат да пеят и танцуват… Гр. Джоушан се намира в североизточната част на провинция Джъдзян. Той е най-големият риболовен район в Китай и често е наричан „рибния склад на Източнокитайско море\" и „столицата на морските дарове\". Над 290 острова в Джоушан са като скъпоценни перли в обширното море. Нежният бриз и вкусните морски храни, правят ваканциите през пролетта там много приятни. Юентоуджу е полуостров по северозападния бряг на езерото Тайху в гр. Уси. Той е най-красивото кътче на езерото. В един китайски стих се казва, че „най-хубавото място на езерото Тайху се намира в Юентоу.\" През март на полуострова цъфват черешовите дръвчета и тогава е най-красивият сезон там. В небето прехвърчат розовите цветчета и изпълват въздуха с неповторим аромат. Там всеки сезон е красив, но през март и април може да видите най-хубавите черешови дръвчета и посетите местни Фестивал на черешовите цветове. В района Дзяян, околия Дзиенвей, Южен Съчуан върви влак с парен локомотив. Той е единственият пътнически влак от този тип, който има редовни маршрути. Не случайно е наречен „живата вкаменелост на индустриалната революция\". През най-красивия месец март, когато цъфне с целия си блясък рапицата, влакът пресича жълтите полети с 20 км. в час. Може спокойно да направите снимки, да се насладите на пейзажа и да си оставите за спомен едно уникално преживяване.", "date": "2019.03.08", "title": "Най-красивите места през пролетта в Китай"}
{"url": "https://www.24chasa.bg/novini/article/7336462", "text": "Изпитателният космически кораб \"Дракон\" на компанията \"Спейс Екс\" се спусна успешно в Атлантическия океан на 360 км от брега на Флорида, предадоха световните информационни агенции, цитирани от БТА. Така завърши 6-дневната демонстрационна мисия за НАСА с оглед на подновяване на американските пилотирани полети. Връщането на тестовия кораб \"Дракон\" на Земята беше най-сложната част от полета. За първи път от 50 години американска капсула, предназначена за астронавти, се върна от космоса. Това не се е случвало от 13 март 1969 г., когато \"Аполо 9\", се приводни близо до Бахамите. Директорът на НАСА Джим Брайдънстайн нарече успешното кацане на тестовия кораб \"Дракон\" \"важно постижение в ерата на пилотираните космически полети\" и още една крачка по-близо към полети на американски астронавти в космоса с американски ракети от американска територия\". Тестовата капсула \"Дракон\" беше изстреляна в събота от центъра \"Кенеди\" във Флорида. В неделя тя се скачи с Международната космическа станция (МКС), откъдето се разкачи рано сутринта днес. Вместо човек, в капсулата беше поставен манекенът Рипли, оборудван със сензори около главата, врата и по гръбнака, които да отчетат как би се отразил полетът на човек. Парашутите се отвориха гладко в точния предвиден час - 13,45 по Гринуич (15,45 българско време) на около 360 км от брега на Флорида. Преди това капсулата се спусна към Земята с хиперзвукова скорост, докато не се задействаха двигателите й. Маневрата за забавяне на скоростта продължи около 15 мин. В последната част от траекторията преди приводняването на космическия кораб той беше съпровождан от самолет на НАСА. В района го чакаше спасителен кораб. Следата в атмосферата, оставена от спускащия се кораб, можеха да видят жителите на щатите Охайо, Тенеси и Южна Каролина. Мисията целеше да провери надеждността и сигурността на кораба, който трябва да превозва астронавти до МКС. Тя беше възможност за компанията \"Спейс Екс\" да докаже, че може да строи пилотиран космически кораб. Компанията, учредена от Илон Мъск, досега е превозвала само товари до МКС за НАСА. \"Спейс Екс\" беше избрана през 2014 г. от НАСА заедно с групировката \"Боинг\" да разработи следващото поколение пилотирани космически кораби. Изпитанията на пилотирания космически кораб \"Старлайнър\" на \"Боинг\" без екипаж ще са през април, а първият пилотиран полет - най-рано през август. Специалисти от \"Спейс Екс\" и НАСА ще направят подробен анализ на работата на системите на изпитателния кораб \"Дракон\" и ако не бъдат открити никакви проблеми, през юли ще бъде изстрелян кораб с пилотите Боб Бенкън и Дъг Хърли. Те ще прекарат няколко седмици на МКС. Ако полетът е успешен, НАСА ще вземе решение за сертифициране на \"Дракон\" за редовни пилотирани полети в космоса. След края на програмата на совалките през 2011 г., американските астронавти летят до МКС с руските кораби \"Союз\". НАСА плаща за място в тях по 82 милиона долара.", "date": "2019.03.08", "title": "Космическият кораб \"Дракон\" се спусна в Атлантическия океан на 360 км от Флорида (Обновена)"}
{"url": "https://www.24chasa.bg/novini/article/7336452", "text": "Не трябва да допускаме проповядването или навлизането на каквато и да е форма на идеология, свързана със самоопределяне не пола. Казвал съм това много пъти и преди, и нито веднъж не съм казвал обратното, гласувал или правил нещо друго. Още повече имаме и конституционно решение. Въздържам се да използвам термина \"джендър\", защото той е свързан с политиката за равнопоставеност на половете, която всички сме възприели и подкрепяме. Това заяви министърът на образованието и науката Красимир Вълчев в отговор на парламентарен въпрос за \"нахлуване на джендър идеалогията\" в българските училища, предаде БТА. На 22 февруари от Министерството на образованието и науката съобщиха, че са изпратили писмо до генералния директор на Главната дирекция \"Образование, младеж, култура и спорт\" към ЕК Темис Кристофидо с молба за редакция на анкетата към инструмента за дигитална самооценка SELFIE. Искането е от въпроса за определяне на пола на участниците да отпадне опцията \"друго\" или да бъде премахнат целият въпрос, защото в сегашния вариант той е неприемлив. В писмото от МОН се посочваше, че инструментът SELFIE помага на училищата да внедрят дигиталните технологии в процесите на преподаване, учене и оценяване и затова е необходимо казусът да бъде разрешен възможно най-скоро. Трябва да бъдем мнителни и предпазливи, тъй като опитите и формите за налагане на идеология, свързана с определението на пола, могат да бъдат най-разнообразни и неочаквани, каза министър Вълчев. \"Това, с което не съм съгласен единствено, е да определяме SELFIE като инструмент, целящ да ни наложи джендър идеология\", заяви той. Това не е въпрос или анкета за самоопределяне, а е въпросник за самооценка на дигиталната подготвеност на училищата. В него два от 90-те въпроса са статистически и са за целите на анализа, а останалите - са технически, поясни министър Вълчев. Той добави, че от ЕК са обяснили, че SELFIE няма за цел самоопределянето на пола или налагането на доктрини. Инструментът е с еднакви въпроси за всички страни членки в ЕС и причината да има подобна опция е в законодателствата на някои от тях, обясни министър Вълчев. Той отново каза, че в МОН не е постъпил нито един сигнал за анкетата, но припомни, че от образователното министерство поискаха отпадането на въпроса за България и е съобщено на училищата временно да не ползват анкетата. На въпроса кой носи отговорността за анкетата, министър Вълчев отговори, че \"една единствена служителка в министерството е регистрирала платформата и не е идентифицирала потенциалния проблем\". По нейни обяснения не го е видяла, предполагам, че и да го е видяла, не е допуснала, че това ще предизвика проблем. \"Въздържам се да я държа за отговорна, поради факта, че е специалист по информационни технологии и като цяло е добър служител, а и по-същото време я е сполетяла и лична трагедия\", коментира министър Красимир Вълчев. Той съобщи, че са взети мерки, инструктирани са всички служители в МОН, подготвено е и писмо до регионалните управления по образованието и до образователните институции да реагират и да не допускат разпространението на материали и на дейности с негативно възпитателно влияние в училищата.", "date": "2019.03.08", "title": "Красимир Вълчев: Не трябва да допускаме никакво самоопределяне на пола в училище"}
{"url": "https://www.24chasa.bg/novini/article/7336401", "text": "Окръжният съд в Пазарджик постанови постоянна мярка за неотклонение \" задържане под стража\" за  . Пострадалият е в болницата в Панагюрище, където лекарите продължават да се борят за живота му, съобщи по време на съдебното заседание окръжният прокурор на Пазарджик Васил Малинов. Причина за жестоката агресия на Чардаков, срещу който е повдигнато обвинение за опит за убийство, е че няколко от козите на тежко ранения пастир влезли в негов имот. Срещу съучастник в побоя над пастира не е повдигнато обвинение, защото е настанен в болница с високо кръвно налягане. Според адвоката на обвиняемия Чардаков той страдал от разстройство на личността и това щяло да се изясни в хода на разследването. На делото стана ясно още, че това не е първа проява на агресия от страна на задържания към семейството на тежко ранения пастир. Преди време Чардаков залял с бензин дъщерята на пострадалия Стоян Стоянов и като по чудо не успял да я подпали. Определението на окръжния съд в Пазарджик подлежи на обжалване пред апелативния в Пловдив.", "date": "2019.03.08", "title": "Постоянен арест за обвинения, че пребил и намушкал с нож пастир до Панагюрище"}
{"url": "https://www.24chasa.bg/novini/article/7336453", "text": "Работата по досъдебното производство за издаване на фалшиви ТЕЛК решения във Варна продължава, каза днес в крайморския град главният секретар на МВР Ивайло Иванов. По думите му няма как всичко, за което е събрана до момента информация, да бъде извършено само от двамата сирийци, които Специализираният апелативен съд остави под домашен арест, информира БТА. За операцията в Силистра, където бе задържан началникът на НОИ, Иванов уточни, че по случая са арестувани над 10 души и предстои прокуратуратара да прецени кой за какво ще бъде привлечен като обвиняем. Според главния секретар сред тях има посредници, както и възползвали се от схемите за източване на бюджета. Иванов посочи, че повече подробности по случая ще бъдат изнесени утре. Във Варна днес главният секретар на МВР и зам.-директорът на ГДНП Тодор Гребенаров участваха в съвещание, на което бе представен годишният отчет-анализ за дейността на Областната дирекция на МВР. Иванов изрази задоволство, че структурата отчита за миналата година повишение на разкриваемостта на извършените престъпления. Той уточни, че варненските полицаи трябва да засилят превантивната работа за намаляване на пътните произшествия.", "date": "2019.03.08", "title": "Разследването за издаване на фалшиви ТЕЛК решения във Варна продължава"}
{"url": "https://www.24chasa.bg/novini/article/7336470", "text": "Големи части от Венецуела и днес остават без електричество след  , предаде Асошиейтед прес. Президентът Николас Мадуро нареди училищата, държавните учреждения и компаниите да не работят днес, за да улеснят работата на екипите, опитващи се да възстановят електроподаването. Според някои информации снощната авария е засегнала 22 от общо 23-те венецуелски щата, като без ток остана и Каракас, предаде БТА. Хиляди пътници изпълниха улиците на венецуелската столица, след като бяха принудени да слязат от влаковете на метрото. Спирането на тока причини задръствания и хаос по улиците заради неработещите светофари. В потъналия в мрак родилен дом към клиника \"Авила\" в заможната източна част на Каракас няколко майки плачеха, докато медицински сестри със свещи в ръце наблюдаваха дали поставените им в инкубатори недоносени бебета дават признаци на живот след спирането на резервните електрически генератори на клиниката, разказва кореспондент на АП. Спирането на тока доведе до сериозни проблеми с водоснабдяването и телефонните връзки, отбелязва ТАСС. Рязко се влоши качеството на интернет връзката. Работа спряха и някои венецуелски телевизионни канали. Социалистическото правителство на Венецуела обвини Съединените щати за аварията и заяви, че Вашингтон е повел \"електрическа война\" срещу Каракас. Венецуелският министър на комуникациите Хорхе Родригес заяви, че аварията е причинена от крайнодесни екстремисти, възнамеряващи да причинят безредици във Венецуела и получаващи заповеди от американския сенатор Марко Рубио. \"Проявете малко търпение. Ако сте у дома, останете у дома. Ако сте на защитено място или на работното си място, по-добре е за вас да останете там\", заяви Родригес по държавната телевизия на Венецуела, обещавайки, че електроподаването ще бъде възстановено до няколко часа. През нощта обаче търпението в Каракас се изчерпи, жителите на града отвориха прозорците на жилищата си и започнаха да тропат с тенджери и тигани, а някои крещяха ругатни по адрес на Мадуро в израз на растящо недоволство. Оозиционният лидер Хуан Гуайдо, който през януари се обяви за президент на Венецуела и бе признат от САЩ и близо 50 други държави, нападна Мадуро в Туитър във връзка със спирането на тока. \"Как ще кажете на майка, която трябва да сготви, на болен човек, който зависи от машина, и на работник, който трябва да се труди, че живеем в могъща страна без електричество? Венецуела ясно съзнава, че светлината ще се върне с края на узурпацията\", написа опозиционният лидер. Въпреки че спирането на тока наскоро се превърна в често явление във Венецуела, рядко са се случвали аварии, които да оставят едновременно без електричество толкова много щати. Венецуелската електрическа система някога бе повод за завист в Латинска Америка, но се озова в състояние на неизправност след години на лоша поддръжка и неправилно управление, отбелязва Асошиейтед прес.", "date": "2019.03.08", "title": "Големи части от Венецуела и днес остават без електричество"}
{"url": "https://www.24chasa.bg/novini/article/7336471", "text": "\"Български Енергиен Холдинг\" ЕАД избра днес финансова институция, която ще издаде банкова гаранция, обезпечаваща задължението за плащане на 2/3 от глобата, наложена от Европейската комисия (ЕК) на БЕХ Груп по Дело АТ.39849, съобщиха от холдинга, цитирани от БТА. Банката ще предостави банкова гаранция за обезпечаване задълженията на БЕХ и дъщерното му дружество \"Булгаргаз\" ЕАД по наложената глоба, уточниха от БЕХ. Предстоят преговори между БЕХ и банката за уточняване на клаузите на договора за издаване на банкова гаранция, пише в съобщението. \"Булгартрансгаз\" ЕАД, \"Български Енергиен Холдинг\" ЕАД и \"Булгаргаз\" ЕАД на 28.02.2019 г. подадоха жалба срещу решението на ЕК от 17.12.2018 г. Дружествата от групата на БЕХ не приемат заключението на ЕК, че са злоупотребили с господстващо положение на българския газов пазар. През декември комисията глоби БЕХ със 77 милиона евро за възпрепятстване на достъпа до газопреносната мрежа у нас. Дори да обжалва решението на ЕК за налагане на глоба на БЕХ, България ще трябва да го изпълни. Това заяви на 1 март говорител на ЕК пред журналисти в Брюксел.", "date": "2019.03.08", "title": "БЕХ избра банка, гарантираща плащането на 2/3 от глобата, наложена от ЕК"}
{"url": "https://www.24chasa.bg/novini/article/7336476", "text": "И в Русия, както при нас в България, продължават да търсят верните решения за преодоляване на дискриминацията в заплащането на женския труд, за защитата на майчинството, за правото на достойни старини на всяка жена. Това каза председателят на Обединението на жените социалистки в БСП Катя Николова след среща с представителката на Русия в Международната демократическа федерация на жените Татяна Десятова. Домакини на тази среща бяха председателят на БСП - София Калоян Паргов и председателят на жените-социалистки в столичната организация Таня Найденова. Татяна Десятова от партия \"Надежда за Русия\" е на посещение в България по покана на областния председател на БСП в Монтана Пламен Младенов, който също присъства на срещата. Навръх Международния ден на жената - 8-и март - те обсъдиха проблемите, пред които са изправени жените в 21-и век. Основен акцент в разговора беше справянето с насилието над жени и деца, както и проблема с демографията в България и в Русия, съобщават от пресцентъра на БСП - София. \"Ние, жените, винаги сме отстоявали каузите си, коментира Катя Николова. - Каузи и битки, основани на изконното ни чувство за справедливост, любов, грижа и доброта. За бъдещето на децата ни, на правото ни на работа и достойно заплащане, против насилието. Обединението на жените социалистки винаги е било в основата на защитата на тези наши права. Отстояваме ги във всяка община, във всяко населено място\". Председателят на Обединението на жените социалистки в БСП Катя Николова отправи и специално пожелание по повод Осми март: \"Желая устрем, вдъхновение, сила и мъдрост на всички жени! Нека да бъдат здрави и успешни!\".", "date": "2019.03.08", "title": "Катя Николова: Проблемът с насилието над жени и деца и в България, и в Русия е много голям"}
{"url": "https://www.24chasa.bg/novini/article/7336479", "text": "Британската министър-председателка Тереза Мей каза днес, че ако парламентът в Лондон отхвърли нейното споразумение за Брекзит идната седмица, \"може никога да не напуснем ЕС\", предаде Асошиейтед прес. \"Великобритания ще бъде изправена пред продължителна несигурност и може никога да не напусне Европейски съюз, ако законодателите идната седмица гласуват срещу сделката за напускане, договорена с Брюксел, каза Мей. \"Подкрепете я и Обединеното кралство ще напусне ЕС, отхвърлете я и никой не знае какво ще се случи\", каза министър-председателката в реч в Гримсби, Източна Англия, предаде БТА. Мей добави: \"Може така и да не напуснем. Единственото сигурно нещо ще е продължителна несигурност. Още месеци ще спорим за Брекзит, а вместо това бихме могли да се съсредоточим върху подобряване на нашето здравеопазване, училища и общности\", предупреди Мей, цитирана от Ройтерс. Мей каза още, че ЕС и британските преговарящи трябва да дадат \"още един тласък\" за преодоляване на опасенията, които пречат на членовете на британския парламент да подкрепят споразумението за напускане, договорено миналата година\". \"Затова нека не се въздържаме. Нека направим това, което е нужно, така че законодателите да подкрепят сделката във вторник\", каза Мей в Гримсби.", "date": "2019.03.08", "title": "Тереза Мей: Може никога да не напуснем ЕС, ако парламентът отхвърли сделката"}
{"url": "https://www.24chasa.bg/novini/article/7336463", "text": "Испанската Гражданска гвардия арестува шестима души, обвинени, че са измъкнали 1,8 милиона евро от възрастни хора, държани в дом, описан като \"къща на ужасите\", предадоха Асошиейтед прес и Франс прес. Гражданската гвардия съобщи вчера в Туитър, че е открила възрастни хора от чужбина, които са били заключени, упоени и често дори хранени през тръба, в частен старчески дом край южния град Кадис. Германец и холандка в напреднала възраст са били открити \"в ужасяващо здравно и хигиенно състояние\". След откриването им състоянието им се е подобрило значително. Според в. \"Диарио де Кадис\" сред арестуваните има кубинка и германец. Възможно е те да са замесени в пет смъртни случая. Двамата мамели възрастните, убеждавайки ги да ги посочат за свои наследници. По този начин те спечелили над 1,8 милиона евро за четири години, които изпрали чрез строеж на туристически комплекс. Германецът и кубинката са обвинени в причиняването на смъртта на стари хора чрез липса на грижи. Другите четирима са арестувани във връзка с прането на пари и бяха освободени до съдебния процес. Интерпол е получил сигнал от приятел на един от обитателите на дома, съобщава АП.", "date": "2019.03.08", "title": "Откриха упоени и заключени възрастни хора в \"къща на ужасите\" в Испания (Видео)"}
{"url": "https://www.24chasa.bg/novini/article/7336491", "text": "Данъчни под прикритие се оказали на нудистки круиз в открито море, после не си признали дали са се жертвали в името на закона срещу сивия сектор и са свалили дрехите, или не. Това разказа финансовият министър Владислав Горанов в кулоарите на парламента по повод акцията в читалището, където служители на НАП се направиха на танцьори, предаде \"Канал3\" \"Забавлявам се с това. Колегите са преиграли буквално в случая\", коментира Горанов в отговор на въпроса на Канал 3 как гледа на творческия подход на подчинените си да накажат хората, които си платили по лев и петдесет, за да потропат малко хора и ръченици в селото. И добави: \"Но трябва да се има предвид, че всички способи за контрол ще бъдат използвани от приходната администрация\". По този повод финансовият министър разкри и други случки с превъплъщения на данъчни, докато изпълняват дълга си. \"Миналото лято ги качвахме на круизни кораби. Имаше една забавна ситуация, в която навътре в морето се оказа, че това е нудистки круиз и колегите бяха изключително притеснени\", разказа министърът. \"Но всички способи са допустими, защото в края на краищата, интересът на обществото е да има по-малък дял на сивата икономика и бюджетът да бъде обезпечен\", заключи той. На танцовия състав в читалището на село Марково обаче нямало да му се размине, по думите му, ако е имало нарушения с неиздаване на касов бон. \"С какъв мотив да ги оттеглят? Неиздаването на касова бележка си е административно нарушение, което се наказва с глоба и принципът на маловажност тук не се прилага\", отсече Владислав Горанов.", "date": "2019.03.08", "title": "Данъчни станали нудисти на круиз, за да борят сивата икономика"}
{"url": "https://www.24chasa.bg/novini/article/7334967", "text": "Историята на Полина Петрова от София е разказ за това каква сила може да бъде приятелската подкрепа, когато става ясно, че момичето може да оздравее само с бъбречна трансплантация. За операцията в Беларус били необходими 120 000 лева - сума, с която трудно може да се справи едно семейство. Когато майката на Поли отправя зов за помощ, се отзовава цялото 32-о училище “Св. Климент Охридски”. Класът на Поли с класен ръководител Ралица Карлова, учител по английски език, организира благотворителен базар, концерт, театрална постановка, с които събират 4000 лева. В акцията се включват всички в училище - директорката Нели Костова, учителите, учениците от всички класове. “Стана хубаво благотворително чудо в училище - всички съпричастни, всички с големи сърца, всички с обща кауза Живот!”, споделя класната Ралица Карлова. Събрани са още 38 000 лева и така сумата, с която помагат за лечението на Поли, нараства до 42 000 лева. “Чрез медиите призовахме и всички добри хора в България да помогнат. Майката на Поли помести трогателен призив във фейсбук с данните на банковата сметка, а ние ги разпространявахме и призовавахме да се превеждат пари по сметката. Всички заедно - училището и добрите хора в България, събрахме общо 140 000 лв., с които вече бе възможно през май 2018 г. да се направи бъбречната трансплантация на Поли”, разказва Ралица Карлова. А останалата сума, събрана в акцията за Поли, отишла за лечението на друго болно дете. И Тервел Пулев се включил в акцията, подарил победните си ръкавици на Поли, за да ѝ даде кураж и сила. Той искал да се обявят на търг и да ѝ се преведат парите, но сумата вече била събрана, затова победният трофей останал в Поли. “Вече бяхме събрали сумата и ръкавиците останаха у Поли. Нашето момиче е победител в живота! Вече е по-добре. Радваме се, че е в училище”, казват днес нейните съученици.", "date": "2019.03.08", "title": "Цялото 32-о училище помага на Поли да оздравее след бъбречна трансплантация"}
{"url": "https://www.24chasa.bg/novini/article/7336497", "text": "Държавният глава Румен Радев ще удостои президента на Световния еврейски конгрес Роналд Лаудър с орден \"Стара планина\" първа степен на 10 март от 15.00 часа на \"Дондуков\" 2, съобщиха от прессекретариата на президента. Отличието се връчва за големи заслуги за развитието и укрепването на приятелските отношения и сътрудничеството между световната еврейска общност и държавните институции, гражданското общество и еврейската общност в България, както и за значителен принос за развитието на образованието у нас.", "date": "2019.03.08", "title": "Радев ще връчи на президента на Световния еврейски конгрес Роналд Лаудър орден \"Стара планина\" първа степен"}
{"url": "https://www.24chasa.bg/novini/article/7336490", "text": "Полицията в Бургас разследва смъртта на 19-годишен младеж, който скочил от 10-я етаж на жилищен блок в к-с \"Лазур\". Малкото име на момчето е Василий, той е имал криминални регистрации, казаха от полицията пред \"24 часа\". Инцидентът станал вчера, когато младежът отишъл в бл.16 в к-с \"Лазур\", качил се на десетия етаж и скочил от прозореца. Все още не са ясни причините за трагичната смърт на момчето.", "date": "2019.03.08", "title": "Полицията в Бургас разследва смъртта на младеж, полетял от 10-я етаж"}
{"url": "https://www.24chasa.bg/novini/article/7336510", "text": "„Важното е, че контролните органи вършат своята дейност и разкриват такива схеми, предполагам, че ще си свършат работата докрай”. Така социалният министър Бисер Петков коментира акцията в Силистра, при която беше задържан шефът на НОИ в града, както и още десетина души. Петков говори за пенсионната система пред  . „Признаването и доказването на категорията труд е едно от най-комплицираните неща в пенсионното производство, а то става на база на документи. Сложен процес”, заяви Петков. И припомни, че работодателят предлага категорията труд, която да се зачете съответния стаж на лицето, което кандидатства за пенсиониране, но пенсионният орган решава дали да признае първа, втора или трета категория. „Тук потенциалът за злоупотреби е по-голям, защото този категоричен стаж тежи повече в пенсионната формула. Явно злоупотреби могат да се извършват не само с инвалидните пенсии, но и с пенсии за осигурителен стаж”, коментира министърът.", "date": "2019.03.08", "title": "Бисер Петков за схемите в НОИ: Важното е, че контролните органи ги разкриват"}
{"url": "https://www.24chasa.bg/novini/article/7336518", "text": "„Най-добрият начин да отбележим 8 март е като изразим подкрепа към всички жени по света и в България, които са мачкани, унижавани, експлоатирани, притискани, пребивани и убивани.“ Това каза днес омбудсманът Мая Манолова в подкрепа на инициативата „Цвете за Нея“, организирана в памет на жените, жертви на насилие, цитирана от пресцентъра на държавния защитник. Манолова и екипът й символично поставиха прекършени бели рози на стълбите пред централния вход на Народното събрание, като знак за съпричастност към десетките прекършени мечти и живот на насилваните и убити жени, както и към техните семейства. Омбудсманът призова, именно на този ден всяка жена, която е на висока позиция и има публична трибуна, да се замисли и да отговори какво е направила, за да спре системното пребиване и убиване на жени. „Ще подкрепя организаторките на днешната акция пред Народното събрание, защото те са абсолютно прави да искат ефикасни промени в Наказателния кодекс, които да накажат бързо и справедливо насилника, но също така и да действат превантивно на всички онези, които посягат на жени. Промени в закона за равните възможности, за които винаги съм настоявала, да има реални и конкретни мерки, подкрепящи жената на работното й място, да може да съчетава семейните ангажименти с трудовите, за равно заплащане“, подчерта общественият защитник. Манолова посочи, че мъжете получават с 25% по-високи възнаграждения спрямо жените, които упражняват същата професия. Омбудсманът призова всички кметове, общински съвети и изпълнителната власт да изградят кризисни центрове, в които жертвите на домашно насилие да получат подкрепа, защото към момента в двумилионна София има само два, а в страната са общо под 30. „Тази мярка е крайно необходима. Минимумът е във всеки областен град да има поне по един кризисен център с достатъчен капацитет“, заключи Мая Манолова. Организаторите на „Цвете за Нея“ Албена Белянова и Ваня Министерска казаха, че целта на тази инициатива е да не бъдат забравени жертвите на насилие, убитите българки, хората да не затварят очите си и да не подминават насилието, защото утре то може да застигне техните майки и сестри. „Искаме да окажем натиск, какъвто липсва над държавните институции, за да предприемат реални действия за борба с насилието. Искаме да приемат работещо законодателство, защитаващо по-слабите – жените и децата. Искаме повече публичност за защита на българските жени. Искаме да не сме сами“, каза Министерска и допълни, че единствена институция, която е откликнала на техния призив за подкрепа е тази на омбудсмана.", "date": "2019.03.08", "title": "Омбудсманът Мая Манолова подкрепи инициативата „Цвете за Нея“"}
{"url": "https://www.24chasa.bg/novini/article/7336520", "text": "Само малка част от американците не са стигнали до собствено заключение дали предизборния щаб на президента на САЩ Доналд Тръмп е координирал действията си с представители на Русия, показва ново допитване на Ройтерс и агенция Ипсос, което показва и дълбоко разделение в американското общество, предаде Ройтерс. Осем от всеки 10 американци са решили почти незабавно дали предизборния щаб на Тръмп е имал връзки с Москва. Само двама от всеки десет все още не са стигнали до заключение. 53 на сто смятат, че такива връзки е имало, 32 процента - че не е, а 15 на сто не са сигурни, предаде БТА. Около половината (50 на сто) от американците вярват, че Тръмп се е опитал да спре федералното разследване на предизборния си щаб, показва още допитването. 32 на сто са уверени в противното, а 18 на сто не са сигурни. Очаква се специалният прокурор Робърт Мълър скоро да приключи разследването на обвиненията, че Москва се е намесвала в политическия процес в САЩ, за възможни връзки между предизборния щаб на Тръмп и руските власти и за евентуално възпрепятстване на правосъдието. Русия и президентът на САЩ отричат обвиненията, припомня Ройтерс. Резултатите от проучването обаче сочат, че влиянието на резултатите от разследването върху президентските избори през 2020 г. вече може да е предопределено. Изглежда малковероятно разследването да окаже сериозно влияние за привличане на гласоподаватели към която и да е от двете основни партии на изборите през ноември 2020 г. и е възможно да окаже негативно влияние върху шансовете на Демократическата партия, ако му отдаде прекалено голямо значение. Много лидери на Демократическата партия казват, че очакват резултатите от разследването, преди да решат дали да се борят за импийчмънта на Тръмп. 48 на сто от участниците в проучването обаче са казали, че импийчмънта на президента е необходим, а 40 на сто са били против . Повечето поддръжници на Демократическата партия са били \"за\", а на Републиканската партия - \"против\". Поддръжниците на двете партии имат и рязко различаващи се представи за разследването на Мълър. 73 на сто от републиканците вярват, че федералните следователи \"работят по делегитимизацията на президента Тръмп\", а 74 на сто от демократите вярват, че Републиканската партия и Белият дом се опитват да лишат от легитимност разследването. 40 на сто от всички американци одобряват работата на Тръмп като президент, практически без промени спрямо миналата година, отбелязва Ройтерс. На този етап само нещо неочаквано и впечатляващо може да промени общественото мнение, казват политически анализатори. Демократите в Конгреса, които започнаха допълнителни разследвания срещу президента на САЩ и негови приближени, може да стимулират активността на неговите поддръжници и да подобрят шансовете му за преизбиране, също както разследването \"Уайтуотър\", отнасящо се до инвестиции на Бил и Хилари Клинтън и техни приближени, е помогнало на Бил Клинтън през 90-те години. В момента американското общество е още по-поляризирано, отколкото по времето на Клинтън, което би било от полза за Тръмп, казва Никълъс Валентино от Университета в Мичиган. Проучването на Ройтерс и агенция Ипсос е извършено онлайн на английски език. То се базира на отговорите на 2379 пълнолетни лица, включително 888 регистрирани демократи и 796 регистрирани републиканци. Вероятността за грешка е до 4 на сто.", "date": "2019.03.08", "title": "Проучване: Повечето американци вече имат мнение дали Тръмп и Русия са се наговорили за изборите"}
{"url": "https://www.24chasa.bg/novini/article/7336519", "text": "Председателят на Комисията по вътрешна сигурност и обществен ред Цветан Цветанов ще участва в кръгла маса \"Управление на миграционната политика в контекста на изборите за Европейски парламент\", съобщи пресцентърът на парламента. Събитието ще е в зала \"Изток\" на Народното събрание на 12 март от 10:00 часа. Организатори са Комисията по вътрешна сигурност и обществен ред, Международният център за развитие на миграционни политики, Фондация \"Конрад Аденауер\" и Фондация \"Ханс Зайдел\". Встъпителни слова ще направят председателят на Комисията по вътрешна сигурност и обществен ред Цветан Цветанов и ръководителят на Бюрото на Фондация \"Конрад Аденауер\" в София Торстен Гайслер. Основни говорители на форума ще бъдат Мария Габриел - еврокомисар по цифрова икономика и цифрово общество, д-р Михаел Шпинделегер - генерален директор на Международния център за развитие на миграционни политики (ICMPD), бивш вицеканцлер и министър на външните работи на Австрия, Младен Маринов - министър на вътрешните работи на България и други, пише в съобщението. За участие във форума са поканени представители на различни институции, депутати, представители на неправителствения сектор и на дипломатическия корпус в България.", "date": "2019.03.08", "title": "Цветанов ще участва в кръгла маса за миграцията в контекста на евроизборите"}
{"url": "https://www.24chasa.bg/novini/article/7336083", "text": "В резултат на положените усилия от всички страни - държава, общини, индустрия, граждани, мониторингът на качеството на атмосферния въздух през последните години показва постоянно положителна тенденция за намаляване на замърсяването с фини прахови частици. Това заяви в парламента министърът на околната среда и водите Нено Димов по време на изслушването му относно напредъка по подобряване на качеството на атмосферния въздух в България, цитиран от БТА. Към 2013 г. е имало само една община, в която качеството на въздуха е отговаряло на изискванията, а през 2017 г. са били пет общини, отбеляза Димов. По предварителни данни за 2018 г. още общини постигат тези резултати. Димов заяви, че още от началото на мандата си като министър е заложил подобряването на чистотата на въздуха като първи приоритет. За да има по-чист въздух, е необходим политически консенсус и воля за предприемане на непопулярни мерки, каза той. По думите му замърсяването на въздуха е сериозен, не само екологичен, но и социален проблем, който е пряко свързан с качеството на живот и здравето на хората. Димов отбеляза, че вече работи координационен съвет по опазване на чистотата на атмосферния въздух, в който участват представили на всички компетентни институции, представители на местната власт, работодателските организации. Общините са тези, които носят отговорността за постигане на нормите за качество на атмосферния въздух, каза министърът. Местната власт все повече демонстрира, че припознава проблема, разработва и изпълнява програми за подобряване на качеството на въздуха, посочи той. Като част от предприетите мерки министърът отбеляза приетите с консенсус промени в Закона за чистотата на атмосферния въздух. Разработен е проект на национална програма за подобряване на качеството на атмосферния въздух 2018-2024 г. В процес е нейното съгласуване с компетентните ведомства и приемането й от Министерския съвет, каза Димов. Програмата предвижда мерки в сферите на битовото отопление и транспорта, като основна мярка е поетапното извеждане от употреба на печки на твърдо гориво в общините с нарушено качество на въздуха. За изпълнението на предвидените мерки ще са необходими между 475 и 879 млн. лв., каза той. През 2020 г. ще се въведат изисквания на европейски регламент за битовите отоплителни уреди на твърдо гориво с цел подпомагане на подмяната на тези уреди с такива с по-ниски емисии на вредни вещества. В ОПОС са открити две процедури за финансова помощ за общините, каза още той. Ивелина Василева от ГЕРБ заяви, че групата подкрепя и насърчава усилията на МОСВ за преодоляване на проблема. Знаем, че това не може да стане мигновено, че процесът изисква ежедневни усилия, отбеляза тя. По думите й всички общини трябва да бъдат активни при прилагане на мерките. Джевдет Чакъров от ДПС отбеляза, че ще следят за изпълнението на мерките. Видно е, че се полагат усилия и има напредък, но по-голямата част от реалните действия предстоят, каза той. По думите му миенето на улици в градовете е важна мярка, но не трябва да е само кампанийна.", "date": "2019.03.08", "title": "Нено Димов: Качеството на въздуха в България се подобрява"}
{"url": "https://www.24chasa.bg/novini/article/7336085", "text": "Хиляди ултраортодоксални евреи прекъснаха провеждането на феминистка молитва на членове на движението Жените на стената (Нешот хакотел) на Международния ден на жената, предаде ДПА. Според изявление на движение Нешот хакотел се е стигнало до сблъсъци между двете групи и две жени са пострадали. Израелската полиция съобщи само, че е имало напрежение и размяна на обиди, без да уточнява дали има пострадали. След като групите бяха разделени, жените са продължили молитвата си пред южната част от стената, където всички имат право да се молят, предаде БТА. Според в. \"Аарец\" хиляди ултраортодоксални младежи са се събрали на свещеното място при организиран опит да попречат на церемонията по повод 30-ата годишнина от създаването на Нешот хакотел. Вестникът съобщава, че младежите са плюли по събралите се жени, заплашвали ги и ги нападнали физически. Нешот хакотел е мултирелигиозна феминистка организация, която цели жените да получат правото да се молят пред Стената на плача. Техните церемонии включват песни, четене на Тората на глас и носене на религиозни облекла.", "date": "2019.03.08", "title": "Ултраортодоксални евреи попречиха на феминистка молитва на Стената на плача"}
{"url": "https://www.24chasa.bg/novini/article/7336082", "text": " призна междувременно още два случая в полицията, информират от там. Това са взломна кражба на дрехи, обувки, домакински прибори и инструменти от къща в кв. \"Черно море\", собственост на 65-годишен бургазлия, както и взломна кражба на златни накити с тегло около 60 - 70 грама, парична сума и други вещи от къща в кв. \"Рудник\". За тези кражби и взломната кражба на музикална уредба от къща в кв. \"Рудник\", която впоследствие е продадена на 28-годишен мъж от кв. \"Черно море\", са образувани досъдебни производства. Припомняме, че 20-годишният мъж излежавал десет месечна присъда \"лишаване от свобода\" за извършени кражби на вещи, като след като се отклонил от строителния обект, се укривал в различни безлюдни къщи в квартал \"Рудник\", чиито собственици работели извън страната. Работата по цялостно документиране на престъпната дейност на криминално проявения мъж продължава от служители на Пето Районно управление – Бургас.", "date": "2019.03.08", "title": "Задържаният в Бургас затворник призна още взломни кражби"}
{"url": "https://www.24chasa.bg/novini/article/7336096", "text": "Патриархът на арменската църква в Турция Месроб Мутафян почина днес на 62-годишна възраст в Истанбул, предаде  Предстоятелят на арменското вероизповедание е издъхнал в арменската болница „Сурп Пъргич“ в квартал „Йедикуле“ в мегаполиса, където е бил на лечение.                                                                                                                                                                                                                                                                                                                       ", "date": "2019.03.08", "title": "Почина патриархът на арменската църква в Турция"}
{"url": "https://www.24chasa.bg/novini/article/7334979", "text": "“Не мисля, че сме извършили геройство, просто проявихме човещина. Направихме това, което би трябвало да направи всеки. Нямаше как да оставим едно 28-дневно бебе на улицата”, казва полицаят от Кърджали Костадин Симитчиев. В началото на май 2018 г. той и колегата му Красимир Ангелов платиха хотела и нахраниха семейство с бебе, останало на улицата. Бедстващите родители с детето пристигнали в РПУ късно вечерта. Те обяснили, че били наети да пасат добитък, но дори не могли да кажат името на селото или на работодателя си. След като работили няколко дни, собственикът на фермата им казал, че повече няма нужда от тях. Натоварил семейството с бебето в автомобила си и ги оставил на автогарата в Кърджали без никакви пари. Мъжът и жената изминали пеша два километра до РПУ в Кърджали. Там разказали на дежурните полицаи Костадин Симитчиев и Красимир Ангелов за станалото. Двамата се обадили на социалната служба, но оттам обещали да разгледат случая след почивните дни. Тогава полицаите завели семейството в хотел, където им наели стая за своя сметка. Купили хляб, мляко, кренвирши, лютеница, оставили им пари за следващия ден. “Знаем, че семейството се е прибрало благополучно в родния си край, но не са правили опит да се свържат с нас. Надяваме се, че са добре”, казва Симитчиев.", "date": "2019.03.08", "title": "Полицаи от Кърджали платиха хотел на семейство с бебе, останало на улицата"}
{"url": "https://www.24chasa.bg/novini/article/7336109", "text": "Турските власти са заловили картина, за която има твърдения, че е на Пабло Пикасо, съобщи турската частна телевизия НТВ. Задържани са и петима заподозрени. Картината е била задържана при операция на окръжната жандармерия в Диарбекир. Службите са получили информация, че три лица от град Йенишехир се опитват да намерят купувач за ценна картина. При операция в града вчера тримата били заловени, докато се опитвали да продадат картината, предаде БТА. Творбата представлява изображение върху папирус на фигури на гола жена и мъж. На гърба има надпис на английски, който гласи: \"гол убиец, шедьовър на Пикасо, предложен от нас за представяне\". Има и печат на Иракския национален музей. От предната страна стои подпис, за който се предполага, че е на Пикасо. Картината е прибрана за съхранение, а по случая са арестувани общо петима души.", "date": "2019.03.08", "title": "Заловиха картина, за която се твърди, \nче е на Пикасо, в Диарбекир"}
{"url": "https://www.24chasa.bg/novini/article/7336066", "text": "Холандският супер модел Ивана Смит, която беше открита мъртва след парти с наркотици и алкохол, е починала преди падането от 20-я етаж в хотел в Малайзия. Голото тяло на  Тя била на вечеря в дома на американския магнат Александър Джонсън и на съпругата му Луна, които твърдят, че са правили секс с девойката часове преди нейната смърт, информира \"Дейли Мейл\". Днес следовател заяви, че по тялото са открити доказателства за борба, включително травма на гърба и на главата. Под ноктите на моделката е открито ДНК от 45-годишния бизнесмен, но той все още няма постановление за убийство. Адвокат на семейство Смит заяви: \"Със сигурност някой е хвърлил тялото от балкона\". Холандски патолог заключи, че Смит е починала в апартамента. Полицията в Куала Лумпур определи смъртта като инцидент или самоубийство, но семейството на г-ца Смит твърди, че тя е убита. На 7 декември в 05:22 ч. камери в нощен клуб показват как Джонсън носи на ръце моделката. Аутопсии, направени в Малайзия и Холандия, установяват наличие на алкохол, екстази и кокаин в организма на Ивана, както и безброй синини по тялото й. Миналата година лекар заяви, че на мястото на инцидента няма следи от кръв, което означава, че тя е починала преди да падне.", "date": "2019.03.08", "title": "Моделката, която падна от балкон, докато прави тройка, е починала преди това"}
{"url": "https://www.24chasa.bg/novini/article/7336129", "text": "Благодарение на проектите се променя средата и това помага европейските политики да достигнат до хората. Това каза комисарят по регионално развитие Корина Крецу по време на среща с кмета на Столичната община Йорданка Фандъкова в Брюксел вчера. По думите ѝ затова е важно кохезионната политика да продължи, се посочва в съобщение на сайта на Столичната община. \"По време на българското председателство на Съвета на ЕС в София тази тема също бе активно обсъдена\", каза също Корина Крецу, като допълни, че \"София е добър пример за изпълнението на кохезионните политики на Европейския съюз\", предаде \"Дневник\".  По време на срещата кметът Фандъкова запозна комисар Крецу с работата по проектите на столицата през новия програмен период. Комисар Корина Крецу изрази подкрепата си за изграждането на метрото и закупуването на нови метровлакове през този и следващия програмен период.", "date": "2019.03.08", "title": "Комисар Крецу: София е добър пример за изпълнението на кохезионната политика"}
{"url": "https://www.24chasa.bg/novini/article/7336112", "text": "Във фейсбук профила на един от организаторите на атенатата в Сарафово - Хасан ел Хадж Хасан, е имало коментар от негов приятел, който описва като герой Мохамед Хюсеини - мъжът, който се самовзриви и уби 7 души на бургаското летище. Това става ясно от показанията на таен свидетел по делото срещу Ел Хадж Хасан и съучастника му Мелиад Фара. То се гледа днес в спецсъда, а двамата са обвинени задочно. \"Използвайки стила на тези организации и профила, определено не е смятано Хюсеини да загине по време на атентата\", разказал анонимен свидетел по делото. След разпита му показанията му бяха прочетени, а от думите му, че е \"взел участие в изготвянето на профил на извършителите, който е пратен до териториалните дирекции на МВР\" се разбра, че свидетелят е част от службите за сигурност. Фара е бил разследван в Австралия за пренасяне на самоделна бомба, разказал още свидетелят. Според него Хасан е сглобил самоделната бомба, тъй като имал висше инженерно образование. Тримата вероятно са контактували през фейсбук профила на Асиа Хюсейни - сестра на самоврзивилия се мъж. \"По някакъв начин тя е осъществявала връзката между атентанора и двамата съучастници. Предполагаме това, имайки предвид и обвързаността на фамилиите с терористични организации\", казва още свидетелят. Делото продължава през май.", "date": "2019.03.08", "title": "Таен свидетел: Атентаторът от Сарафово не е трябвало да загине"}
{"url": "https://www.24chasa.bg/novini/article/7336140", "text": "Учени от института \"Макс Планк\" в Лайпциг изследват \"културните традиции\" на отделните групи шимпанзета, които се различават и се предават в техните общности, информира Асошиейтед прес. Агенцията цитира изследване на екипа на приматоложката Ейми Калан. Специалистите се натъкнали на различни привички, характерни за различните групи шимпанзета. Някои от тях са \"хвърлячи на камъни\", други използват предмети, за да разчупят черупки на ядки, трети прибягват до \"въдици\", за да се доберат до любимите си водорасли. Колкото повече учените вниквали в социалния живот на тези маймуни, толкова повече се убеждавали, че те следват свой код на познанието, предава БТА. \"Това, което ние наричаме \"култура\" при тези примати, е наученото по време на общуването в групата. То е специфично и не може да бъде усвоено, ако си роден в друга общност\", уточнява Ейми Калан. Сега най-важната задача за хората е да бъде ограничено разпадането на естествения хабитат на популациите с шимпанзета. Изсичането на горите и напредването на градската среда ограничава количествено обществата на приматите. А в по-тесен състав по-трудно се предават традициите на групата, които учените категоризирали в 31 специфични поведения. Учени изследвали 144 общности на шимпанзета в Африка. При разпадащата им се естествена среда бил наблюдаван 88-процентов спад в цялостната изява на \"културното наследство\" на най-близкия до Хомо сапиенс биологичен вид.", "date": "2019.03.08", "title": "Учени изследват културните привички на шимпанзетата"}
{"url": "https://www.24chasa.bg/novini/article/7335706", "text": "Канадският модел Ели Мейдей почина на 30 години. Тя стана известна с фотосесиите си, в които е без коса заради химиотерапиите по време на лечението си от рак на яйчниците, съобщи \"Билд\". Ели Мейдел иска да вдъхне кураж и сила на жените по света и да им помогне да открият любовта към себе си и собственото им тяло. Тя иска да им покаже, че всеки трябва да намира тялото си за красиво, независимо как изглежда. Ели Мейдел застава на бунт срещу стереотипите и заявява, че борбата за живот е много по-красива от красивата външност. „В сърцето си тя бе момиче от провинцията, живееше със страст. Мечтаеше да направи живота на някой друг по-добър. И постигна целта си. Създаването на образа й в публичното пространство й позволи да се свърже с всеки от вас. Постоянната подкрепа на феновете и последователите й останаха на специално място в сърцето й\", Това пише семейството на Ели Мейдей в профила й в Инстаграм. Нейното истинско име е Шандрел Лутер. Родена е на 15 април, 1988, в Саскачеван, Канада.  Близките й отбелязват, че тя си е отишла на 1 март малко след 17:00 часа. \"Вие всички вдъхновявахте Ашли и се надяваме, че и тя е правила същото за вас. Чувствайте се свободни да споделите позитивните си мисли и спомени за нея\", казват още те в публикацията. Ели Мейдей започва работа като стюардеса, но мечтае да стане модел. Агенциите обаче първоначално я отхвърлят - нито е достатъчно висока, нито достатъчно слаба. Според тях с добре оформените си извивки можела да участва само в голи фотосесии. Все пак Ели успява да пробие в модния бизнес, участва в документалния филм \"Перфектният номер 14\" (б.р. - който съответства на размер L), в който изпълнява една от главните роли. Тя не харесва определението \"Плюс размер\" . \"Бих казала, че съм със средни размери, аз съм една леко закръглена жена\", казва за себе си момичето. Тя допълва, че никой не я е наричал по този начин, според Ели това определение изгражда в представите на момичетата \"опасна картина\" за това кое е нормално и кое не. През 2013 г. започва да чувства, че нещо не е наред. Губи сили, има постоянни и силни болки в долната част на гърба. 4 пъти е приемана в спешно отделение. Изписват й обезболяващи и й казват, че трябва да отслабне.  През 2015 г. Ели споделя пред \"Пийпъл\", че е единият от лекарите й е казал, че всичко е вътре в нея и трябва да промени начина си на живот. \"Тогава осъзнах, че никой няма да ми помогне, ако аз сама не го направя\", казва момичето. Настоява за по-задълбочени изследвания. След това идва диагнозата за рак на яйчниците - рак от трети тип, който обикновено засяга жените в периода на менопаузата. След няколко операции и месеци на химиотерапия, изглежда, че ракът е победен. За съжаление през 2017 г. той се завръща и Ели Мейдел прекарва по-голямата част от последните осем месеца в болницата. В профила си в Инстаграм тя споделя с последователите си някои от най-трудните си моменти и показва колко е смела, отворена към света и пълна с увереност. \"Изборът ми да показвам публично през какво преминавам и да се опитвам да споделя силата си, бе единственото, което виждах пред себе си. Да помагам на други хора, е за да оправдая, че времето ми тук е добре изразходвано\", казва канадката. \"Имам късмет, че успявам да комбинирам това със забавната кариера на модел\", допълва още тя. \"Оценявам всички съобщения, които получавам от хора, усетили подкрепа от моите публикации и снимки\", посочва още Ели Мейдей.", "date": "2019.03.08", "title": "Ракът победи моделката Ели Мейдей, която се бореше със стереотипите за женската красота"}
{"url": "https://www.24chasa.bg/novini/article/7336195", "text": "Европейските власти са конфискували контрабандни лекарства на стойност над 165 милиона евро през миналата година, предаде Асошиейтед прес, цитирайки европейската полицейска служба (Европол). При седеммесечнба операция с участието на властите на над 16 европейски страни са били извършени 435 ареста и конфискувани 1,8 тона лекарства, съобщи Европол, уточнявайки, че над половината от лекарствата са били конфискувани. Сред контрабандните лекарства е имало не само опиоиди, а и лекарства за сърце и рак, както и допинги, предаде БТА. Във връзка с операциите е било конфискувано и имущество, придобито от престъпна дейност, на стойност 3,2 милиона евро.", "date": "2019.03.08", "title": "Европол конфискува контрабандни лекарства за 165 милиона евро"}
{"url": "https://www.24chasa.bg/novini/article/7336191", "text": "Платформата за диалог, която бе приета вчера в Прищина, в същността си е решение на Прищина да прекрати диалога с Белград, заяви сръбският президент Александър Вучич на представителя на Държавния департамент Дейвид Хейл, съобщи сръбската телевизия РТС. Становището на Сърбия ще бъде решително, сериозно, отговорно и твърдо, заявил Вучич. Сръбският президент разговаря днес с третия човек в Държавния департамент - заместник-държавния секретар по политическите въпроси Дейвид Хейл. След Белград Хейл ще замине за Прищина, предаде БТА. Вучич посочил, че отдавна е предупреждавал ръководителката на европейската дипломация Федерика Могерини и нейния екип, че приемането на такава платформа не остава пространство за компромисно решение и с това платформата е против диалога, особено при твърдоглавия отказ на Прищина да премахне неразумните и вредни мита върху стоките от Сърбия. Президентът на Сърбия заяви, че държавата Сърбия в относително кратък срок ще предприеме мерки, с които ще реагира на неизпълнението на задълженията от Брюкселското споразумение, на въвеждането на мита и решението на Прищина да прекрати всякакъв диалог с Белград. Посолството на САЩ посочи в страницата си в Туитър, че Дейвид Хейл е призовал за премахване на митата, спиране на взаимните провокации и продължаване на диалога. Преди визитата си в Белград Хейл каза, че има шанс тази година да се постигне договор между Белград и Прищина и подчерта, че САЩ няма да дават рецепта за решение. Както по-рано съобщи държавният департамент, в Прищина Хейл ще разговаря с косовските лидери за \"историческия шанс да се постигне всеобхватно споразумение за нормализиране на отношенията със Сърбия и за търсене на възможност за постигане на договор\".", "date": "2019.03.08", "title": "Вучич: Приетата в Прищина платформа за диалог е решение за прекратяване на диалога с Белград"}
{"url": "https://www.24chasa.bg/novini/article/7336217", "text": "По повод тазгодишното отбелязване на Международния ден на жената Европейската комисията публикува доклада си за 2019 г. относно равенството между жените и мъжете в ЕС. Добрата новина е, че Европа постига напредък, но въпреки това трябва да ускорим промяната, посочва БТА. За да подобри живота на жените в Европа, Комисията \"Юнкер\" предприе действия на всички фронтове - от борбата с насилието срещу жените и премахването на разликата в заплащането между половете до създаването на по-добри условия за равновесие между професионалния и личния живот за семействата. Франс Тимерманс, първи заместник-председател, заяви днес: Вече сме 2019 г., а в областта на равенството между половете напредваме едва-едва. В някои държави положението дори се влошава. Всичко, което искаме, е: равенство за всички. Нито повече, нито по-малко. Време е жените и мъжете заедно да настояват за равенство. Комисарят по въпросите на правосъдието, потребителите и равнопоставеността между половете Вера Йоурова добави: Жените все още са недостатъчно представени в политическия живот в целия ЕС. Това важи също и за европейските институции. Искам да видя повече жени кандидати на избори. Трябва да дадем пример: призовавам държавите членки да представят повече кандидатури на жени за бъдещи европейски комисари. Днешният доклад показва известен напредък в областта на равенството между половете, но жените продължават да се сблъскват с неравенство в много области: - Равнището на заетост в ЕС за жените достигна рекордно високо равнище от 66,4 % през 2017 г., но положението се различава в отделните държави членки. Миналата година осем държави членки получиха препоръки в рамките на европейския семестър да подобрят участието на жените на пазара на труда (Австрия, Германия, Естония, Ирландия, Италия, Полша. Словакия и Чехия). - Жените са изложени на по-голям риск от бедност, като техните заплати са средно с 16 % по-ниски, отколкото на мъжете.Това се изразява u1080 и в разликата в пенсиите, която през 2017 г. възлизаше на 35,7 %. В някои държави над 10 % от жените в напреднала възраст не могат да си позволят необходимите медицински грижи. - Жените до голяма степен продължават да бъдат недостатъчно представени в парламентите и правителствата. Само 6 от 28-те национални парламента в ЕС са ръководени от жена, а 70 % от депутатите в парламентите в ЕС са мъже. Макар че понастоящем 30,5 % от висшите министерски постове се заемат от жени - най-високото равнище от 2004 г. насам, когато за пръв път имаше налични данни за всички държави - членки на ЕС, все още е явна тенденцията на жените да се разпределят ресори, за които се счита, че представляват по-слаб политически приоритет. - Стъкленият таван все още е реалност в предприятията, като едва 6,3 % от длъжностите \"главен изпълнителен директор\" в големите дружества, допуснати до борсова търговия в ЕС, са заемани от жени. - Споделяне на отговорностите за полагане на грижи благодарение на новите правила на ЕС за равновесие между професионалния и личния живот С постигнатото наскоро споразумение по Директивата относно равновесието между професионалния и личния живот се въвежда европейски минимален стандарт от 10 дни платен родителски отпуск за бащите след раждането на детето им, който ще се заплаща като отпуск по болест. Директивата утвърждава съществуващото право на 4 месеца отпуск за отглеждане на дете, като 2 от тях не могат да бъдат прехвърляни между родителите. С нея се въвежда заплащане за тези 2 месеца на равнище, което следва да бъде определено от държавите членки. В Директивата са включени също разпоредби за 5-дневен отпуск годишно на работник за полагане на грижи, което представлява ново европейско право за работниците. И не на последно място, новите правила утвърждават правото на всички родители и на лицата, полагащи грижи, да поискат гъвкав режим на работа. Жените в Европейския парламент и Европейската комисия През ноември 2018 г. жените представляваха 36,4 % от 749-мата членове на Европейския парламент (евродепутати), малко под върховата стойност от '337,3 %, постигната в края на 2016 г. Финландия се откроява силно, като 76,9 % от нейните евродепутати са жени. Представителите на седем държави членки включват поне 40 % от всеки пол (Ирландия, Испания, Франция, Хърватия, Латвия, Малта и Швеция, докато над 80 % от членовете на ЕП от България, Естония, Кипър, Литва и Унгария са мъже). В Европейската комисия непрекъснатите усилия за постигане на целта 40 % от средните и висшите управленски длъжности до 2019 г. да се заемат от жени, поставена от председателя на Европейската комисия Жан-Клод Юнкер, вече дават резултати. Делът на жените на ръководни длъжности достигна 39 % на всички равнища, 37 % на висше управленско равнище и 40 % на средно управленско равнище. Равенството между жените и мъжете е основна ценност на Европейския съюз и е залегнало в Договора още от самото начало, тъй като Договорът от Рим съдържа разпоредба относно равното заплащане. Работата на Комисията в областта на политиката за равенство между жените и мъжете се основава на Стратегическия ангажимент за равенство между половете за периода 2016-2 019 г., съсредоточен върху пет приоритетни области: - увеличаване на участието на жените на пазара на труда и равната икономическа независимост на жените и мъжете; - намаляване на разликите между половете по отношение на заплащането, доходите и пенсиите и по този начин борба с бедността сред жените; - насърчаване на равенството между мъжете и жените в процеса на вземане на решения; - борба с основаното на пола насилие и защита и подкрепа за жертвите; - насърчаване на равенството между половете и правата на жените по целия свят.", "date": "2019.03.08", "title": "Еврокомисията: Има повече равенство между половете, но промяната е твърде бавна"}
{"url": "https://www.24chasa.bg/novini/article/7336234", "text": "Смъртните злополуки в строителството през 2018 г. намаляват при сериозен ръст на строителните обеми, съобщават от пресцентъра на Главната инспекция по труда /ГИТ/. Инцидентите с фатален край най-често са в резултат на необезопасени работни места и неизползване на лични предпазни средства. В съобщението се отбелязва, че засиленият контрол вече дава резултат. По данни на НСИ разгънатата застроена площ на новите сгради през 2018 г. е с над една пета повече спрямо 2017 г. и достига почти 4.9 млн. кв. м при около 4 млн. кв. м. година по-рано. В същото време през 2018 г. в НОИ в трите икономически дейности от сектора са регистрирани 14 злополуки с фатален изход на работното място при 18 година по-рано, информират от ГИТ. В общия брой злополуки, свързани с условията на труд, е отчетен ръст, който според експерти също може да бъде в резултат на засиления контрол, водещ до изсветляване на трудовия травматизъм. Злополуките на работното място общо са 207, а година по-рано са били 175. Пикът в трудовия травматизъм в сектора през последните години е бил през 2014 г., когато са регистрирани 244 злополуки на работното място, 22 от които - с фатален изход. В същото време тогава общата разгъната площ на строителството на нови сгради е била 2.2 млн. кв. метра. От ГИТ напомнят, че в голямата си част трудовите инциденти са напълно предотвратими, ако работниците спазват изискванията за безопасност и здраве при работа и използват личните предпазни средства, които обикновено се осигуряват от работодателя. Те могат да бъдат предотвратени и ако работодателят е осъществил такъв контрол, който да гарантира спазването на правилата. Най-честите причини за тежките трудови злополуки в строителството са падане от височина поради необезопасени скелета и конструктивни отвори на строителните обекти, падане на предмети от височина в съчетание с неизползване на лични предпазни средства. През 2018 г. ГИТ е извършила 5470 проверки в 4127 предприятия, извършващи строително-монтажни работи. Това е над 12 процента от извършените общо 43 958 проверки в 32 309 предприятия от всички икономически дейности. При проверките на строителни обекти са установени 25 258 нарушения. От тях 16 811 са в областта на здравословните и безопасни условия на труд, 8403 - в областта на трудовите правоотношения, и 40 - във връзка с трудовата мобилност. За отстраняване на констатираните нарушения и вредните последици от тях са приложени 23 624 принудителни административни мерки. Издадени са 158 акта за спиране на обекти, работно оборудване, работни места и др., пряко застрашаващи живота и здравето на работещите. В сектора са издадени повече от половината от всички актове за спиране, които са общо 305. Установените случаи на работа без сключен и регистриран в НАП писмен трудов договор в строителството са 541 - почти 1/5 от всичките 2505 установени случая. Контролните органи на Инспекцията по труда са издали 2052 акта за установяване на административни нарушения. От тях 937 са във връзка с осигуряването на здравословните и безопасни условия на труд, 1092 - за нарушения, свързани с трудовите правоотношения, 23 - във връзка с трудовата мобилност. За създадени пречки на контролния орган са издадени 23 акта, а за неизпълнение на дадените предписания за отстраняване на нарушения в указания срок - 241 акта. За степента на тежестта на нарушенията в строителството показателен е фактът, че броят на актовете в сектора е почти 1/5 от всички 9954 издадени актове. А делът на актовете за нарушения, свързани с безопасността и здравето при работа при строително-монтажни работи, са половината от всичките 1919 акта, издадени за този вид нарушения. Секторът остава приоритет в контролната дейност на Инспекцията по труда и през 2019 година.", "date": "2019.03.08", "title": "Смъртните злополуки в строителството през 2018 г. намаляват"}
{"url": "https://www.24chasa.bg/novini/article/7336280", "text": "Стопаните на площадки за игра ще изготвят и актуализират списък с поддържаните и контролираните от тях площадки. В плановете си за контрол и поддържане на площадките за игра те ще определят мерките, средствата, сроковете и отговорниците за поддържането на площадките съобразно нормативните изисквания. Това предвиждат промени в Наредба №1 от 2009 г. за условията и реда за устройството и безопасността на площадките за игра, които МРРБ предлага. Целта е да се повиши контролът на тези съоръжения. Промените са публикувани за обществено обсъждане на Портала за обществени консултации и в сайта на Министерството на регионалното развитие и благоустройството. Площадките за игра, които не са приведени в съответствие с изискванията на наредбата до края на миналата година, ще трябва да бъдат включени от стопаните в плановете за контрол и поддържане с необходимите за това мерки, финансови средства и срокове за изпълнение. Новост в проекта е контролът върху съставените от стопаните планове за поддръжка и тяхното изпълнение. Общинските съвети ще са отговорни за спазването им по отношение на площадките, чиито стопани са местните власти. За обществено достъпни площадки за игра, стопанисвани от физически или юридически лица, контролът ще се упражнява от Комисията за защита на потребителите по реда на Закона за защита на потребителите. Стопаните за своя сметка ще трябва да премахнат площадките, които не са в списъка и в плана за контрол и поддържане, и ще бъдат отговорни за обезопасяването им и недопускането на лица до тях. От 1 до 5 месеца се удължава времето за извършване на периодичния контрол на състоянието на площадката от стопанина в зависимост от интензивността на посещението й. Определени са по-сериозни контролни дейности с проверки на функционирането и стабилността на съоръженията за игра, състоянието на настилките и оценка на безопасността на площадката. Промените предвиждат органът за контрол да уведоми производителя или доставчика, например на съоръжение за игра, ако при годишния контрол установи несъответствие с изискванията в техническата документация. При изграждането и въвеждането в експлоатация на площадките за игра ще се изисква проверка за съответствие на съоръженията, настилките и елементите на обзавеждането с техническата документация на производителите им. В констативния акт за изпълнена площадка за игра ще бъдат включвани специфични данни като описание на монтираните съоръжения, параметри на настилките и съответствието им с инвестиционния проект и предоставените за тях сертификати или документи. Измененията в нормативния документ целят подобряване безопасността на площадките за игра.", "date": "2019.03.08", "title": "Затягат контрола на детските площадки"}
{"url": "https://www.24chasa.bg/novini/article/7335784", "text": "Осми март е не само празник, но и повод за равносметка за правата на жените в съвременния свят - направихме ли достатъчно, за да бъдат те равни с мъжете. Това обръщение от името на ПГ на ГЕРБ отправи от парламентарната трибуна по повод празника на жените Евгени Будинов. В ретроспекция той припомни, че през 1995 г. е приета Пекинската декларация, с която се потвърждава, че правата на жените и момичета са неразделна част от универсалните човешки права. В България през 2007 г. 40-то НС гласува декларация, с която се призовава да се спазва, особено по отношение на жената, върховният принцип за защита на личността, нейното достойнство и сигурност. Дванайсет години по-късно можем да отчетем, че в българското законодателство има внушителен пакет от нормативни документи, с които са уредени равните права между половете, посочи Будинов. Приносът на 44-то НС са промените в Наказателния кодекс, внесени от председателя на парламента Цвета Караянчева, с които всички форми на домашно насилие вече са престъпление, отбеляза той. За Осми март пожела на дамите здраве и щастие, да бъдат опора на мъжете в дома и семейството. Осми март е празник, колкото и натоварен с политически окраски, толкова и обичан. Ден, в който отбелязваме уважението си към нежната половина от обществото ни, ден на почит към постиженията на жената - партньор, съпруга, колега, се казва също в декларацията. В нея се припомня, че преди 42 г. Осми март с резолюция на ОС на ООН е обявен първоначално за международен ден на работещите жени, а впоследствие - за международен ден на жената. Той е започнал като социалистическа проява през 1909 г. в САЩ, а днес, 110 години по-късно, датата се отбелязва официално в 30 държави, а в други се чества като ден на майката.", "date": "2019.03.08", "title": "ГЕРБ: Днес е ден на почит към постиженията на жената - партньор, съпруга, колега"}
{"url": "https://www.24chasa.bg/novini/article/7335816", "text": "Лицето на Майкъл Джексън се появи в \"Момо\"-стил в Мексико. Прилича на статуя със страховито излъчване, пише \"Дейли мейл\".  Мексиканските власти бяха принудени да отправят послание към гражданите като ги увериха, че това е вирус. Във видеото се вижда фигура на вече покойния изпълнител Майкъл Джаксън, който заплашва, че ще влезе в стаята на децата в 3 ч. сутринта и ще крещи. На видеото се чува и хитът Billie Jean.      В един момент камерата се отдалечава от лицето на краля на попа и се чуват страшни писъци. Главата му се поклаща наляво и надясно, музиката отново започва и след това камерата се приближава към кървавите очи на Джексън. Страховитият образ на певеца е създаден през 2009 г., когато той умира и видео с неговите движения се появява в интернет пространството. Тази \"статуя\" се превърна и в много разпространявана картинка из социалните мрежи.  „Децата и тийнейджърите го споделят, защото е модерно, но това поражда проблеми със съня, паника или тревожност.“ Предизвикателството е наречено \"Аюуоки\". Името идва от песента на Майкъл Джексън - Smooth criminal. \"Аюуоки\" звучи като \"добре ли си\", спелувано фонетично на испански.  Джексън пее \"Ани, добре ли си?\" в Smooth Criminal. Аржентинският новинарски сайт Infobae твърди, че създателите на статуята искали анимираната скулптура да е на Елвис Пресли, но по неизвестна причина се оказва облечена като краля на попа. Някои потребители откликват на предизвикателството. Мъж е публикувал в социалните мрежи снимка на себе си, държейки пистолет в леглото, чакащ да се появи фигурата на Джаксън.   ", "date": "2019.03.08", "title": "Видео с Майкъл Джексън като \"Момо\" всява ужас в социалните мрежи, вижте го (Снимки)"}
{"url": "https://www.24chasa.bg/novini/article/7335798", "text": "Операцията на спецпрокуратурата и МВР в НОИ Силистра е свързана с отклоняване на средства от държавния бюджет чрез представяне на неистински документи. Това каза вътрешният министър Младен Маринов пред журналисти в Зоналното жандармерийско управление-София, предаде БТА. Той уточни, че източването е свързано с пенсионирането и процесите към него. Кой ще бъде задържан и в какво качество предстои да стане ясно, допълни още Маринов, като отбеляза, че се изземват документи и се проверяват лица и адреси. По отношение на двамата полицаи, които са подпомагали престъпната група за кражби, грабежи и наркоразпространение задържана вчера в столичния кв. \"Орландовци\", Маринов коментира, че те са задържани и най-вероятно ще им бъдат повдигнати обвинения. Вътрешният министър Младен Маринов взе участие днес в церемонията по приемане на 70 автомобила с висока проходимост за Главна дирекция \"Гранична полиция\". Закупуването им е финансирано в рамките на Механизма за спешно подпомагане по Фонд \"Вътрешна сигурност\" за справяне с миграционния натиск по външните граници на Европейския съюз. Автомобилите са на стойност 7 374 024 лв. с ДДС. По думите на Маринов с тези автомобили се решава въпросът за мобилността на граничните полицейски управления по външната граница на ЕС. Той отбеляза, че въпреки поддържането на ниско ниво на граничен натиск заплахата остава.", "date": "2019.03.08", "title": "Младен Маринов: Акцията в Силистра е срещу източване на средства от държавния бюджет"}
{"url": "https://www.24chasa.bg/novini/article/7335829", "text": "Специализираната прокуратура привлече към наказателна отговорност 14 участници в организираната престъпна група за разпространение на наркотици, грабежи, кражби, производство и разпространение на акцизни стоки без бандерол, по-известна като бандата на Гольовците от “Орландовци”. Сред обвинените са двама полицейски служители - взводни командири в столичното Второ районно управление, съобщиха от МВР. Бандата е неутрализирана след близо 7-месечно наблюдение и разследване на престъпната й дейност. По време на акцията по задържането на участниците в жилища, автомобили и при лични обиски бяха намерени и иззети наркотици, огнестрелни оръжия, близо един тон тютюн, заедно с машина за нарязването му. Иззети са и автомобили, за част от които има данни, че са крадени. Събраните доказателства сочат, че групата е действала повече от три години. Разследва се съпричастието й към тежки престъпления през последните години в различни краища на страната – грабежи, в т.ч. в поща (на част от парите за пенсии на жители в района), кражби на промишлени машини, влакови релси и др. Налице са и данни, че участници в групата са извършвали погроми на паметници в Централните софийски гробища, за да принудят близките на починали да потърсят услугите им за възстановяване. Ръководителят на групата лично е определял функциите на всеки от участниците за конкретното планирано престъпление. Обвинените полицейски служители от своя страна осигурявали липсата на полицейски сили в района на извършване на престъпление. В процес на установяване е срещу какво възнаграждение са извършвали подобни „услуги“. На обвинените за участие в групата е наложено прокурорско задържане до 72 часа. На 9 март Специализираната прокуратура ще внесе в Специализирания наказателен съд искания за налагане на мярка за неотклонение „задържане под стража“ за всеки от тях.", "date": "2019.03.08", "title": "14 обвинени за участие в бандата на Гольовците от \"Орландовци\""}
{"url": "https://www.24chasa.bg/novini/article/7335821", "text": "През първата седмица на март тесните пътечки на московския Рижки пазар за цветя се задръстват от купувачи: не може да става и дума да се наруши традицията, пуснала здрави корени в Русия, където международният ден на правата на жените се приема много сериозно. Работодатели се стичат на Рижкия пазар от четирите краища на руската столица, за да купят цветя за своите служителки - обичай, датиращ от съветската епоха. 8 март е официален празник в Русия и грижливо се спазва от населението. Въпреки това става дума повече за лалета и рози, отколкото за дебати за правата на жените. За всеки официален празник (а в Русия те са многобройни) 53-годишната Раиса Кетагурова идва в Москва от Северен Кавказ, за да продава цветя. Никой друг празник не е толкова печеливш, колкото 8 март, твърди тя. Тогава продавачите на цветя могат да спечелят до \"15 пъти\" повече от обикновено. Нейните жълти мимози идват от Абхазия, проруски грузински сепаратистки регион, който де факто е под контрола на Москва, а лалетата са внос от Беларус. \"Много се радвам, че в Русия уважават жените\", казва тя пред АФП. \"Разбира се, мъжете печелят повече, но винаги е било така\", добавя тя, уверявайки, че \"времената са на път да се променят\". Едва виждаща се между лалетата на малката си сергия, Сайора Курбанова обяснява, че не обича 8 март, защото \"трябва да работи без почивка\". Младото 18-годишно момиче е дошла в Москва от Крим заедно с родителите си, преминавайки по огромния мост, построен миналата година по заповед на (руския президент) Владимир Путин, за да свърже украинския полуостров, анексиран от Русия през 2014 г., с останалата част на страната. Семейството й започва да се подготвя за 8 март до три месеца по-рано, а този мост, който разгневи Киев и ЕС, улеснява значително задачата им. По-рано е трябвало да пътуват с ферибот, за да избегнат контролираната от Киев украинска територия. Преди 8 март цените на цветята могат да нараснат дотолкова, че властите се виждат принудени да обявят война на амбулантните търговци. Според Тарас Белозоров, говорител на търговския отдел в московското кметство, всяка година с приближаването на празника цената на цветята скача с \"близо 20 на сто\". Московското кметство предупреди тази седмица, че 360 полицаи ще участват в акции срещу продавачите, които се настаняват на места, различни от тези, предвидени от властите. Открита е специална телефонна линия за подаване на сигнали за търговци, които надуват цените. Поради студения климат само 30 на сто от продаваните в Русия цветя се отглеждат в страната. Останалото се внася от Еквадор и Холандия. На Рижкия пазар най-добрите клиенти са работодателите и чиновниците, които купуват цветя с кашони за своите фирми и учреждения. 59-годишният Валерий Савелиев е купил букет с лалета за всяка от десетте служителки, които работят в неговото мебелно предприятие. \"Такава е традицията\", обяснява той, макар да признава, че традицията от съветско време е остаряла. \"Дали и в другите страни празнуват така 8 март?\", съмнява се той. /БТА/", "date": "2019.03.08", "title": "8 март в Русия: повече лалета и рози, отколкото дебати за правата на жените"}
{"url": "https://www.24chasa.bg/novini/article/7335842", "text": "Осъдиха на 10 години затвор 32-годишния българин Галин М. за непредумишлено убийство на съпругата си Дочка в Германия. В продължение на десет дни трупът на Дочка бил изостваен край отбивка на магистралата в Хьовер (югоизточно от Хановер), предава немското издание \"Билд\". Съдът прецени, че има достатъчно доказателства, че българинът е убил съпругата си. Това се случило през в жилището им през май 2018 година по време на спор между двамата. Мъжът разбрал, че съпругата му и майка на двете им деца има любовна афера с неговия шеф. Дочка дори избягала 2 дни преди инцидента с него. След като Галин убил Дочка, той закарал тялото й край магистрала А7. Едва 10 дни по-късно гражданин попаднал на трупа на Дочка, който бил скрит в храст край аутобана. По време на делото Галин отрече да е извършил престъплението. \"Тя дори не се прибра вкъщи след работа\", твърди 32-годишният българин. Но съседи на семейството разказват, че са чули караницата между двамата.  Освен това от полицията открили данни от охранителни камери, които потвърждават, че Галин е забелязан близо до мястото, където е открит трупът на Дочка, в деня на инцидента. По време на разследването не е станало ясно как е била убита българката.", "date": "2019.03.08", "title": "Осъдиха на 10 години затвор в Германия българин, убил съпругата си"}
{"url": "https://www.24chasa.bg/novini/article/7335868", "text": "Турция полага усилия да разреши безизходицата около покупката на Ф-35 от Съединените щати, заяви турският министър на националната отбрана Хулуси Акар в интервю за Анадолската агенция, предаде Ройтерс. Представители на САЩ казват на Турция, че би било \"невъзможно\" да се придвижи през Конгреса продажбата на изтребители Локхийд Мартин Ф-35 заради придобиването от Анкара на отбранителни системи С-400 от Русия, но Турция работи за разрешаването на въпроса, каза турският министър на отбраната, цитиран от БТА. По думите на Акар Турция се опитва да осигури среда, при която покупката на С-400 от нейна страна от Русия да не влияе на придобиването на самолети Ф-35. Преговорите със САЩ за покупка на отбранителни системи Пейтриът продължават, каза още Акар. Министърът уточни, че инсталирането на системите С-400 от Русия ще започне през октомври. ", "date": "2019.03.08", "title": "Турция: Полагаме усилия да разрешим \nбезизходицата около покупката на Ф-35 от САЩ"}
{"url": "https://www.24chasa.bg/novini/article/7335855", "text": "Лидерът на групата на ГЕРБ/ЕНП в Европейския парламент Андрей Ковачев разговаря с генералния секретар на НАТО Йенс Столтенберг в рамките на събрание на бюрото на групата на ЕНП, която се провежда във Варшава. В него участва и номинираният за следващ председател на Европейската комисия Манфред Вебер. \"Подчертах колко е важно единството на Алианса и потвърдих уверението на премиера Бойко Борисов, че България е лоялен и активен член на НАТО. НАТО и ЕС трябва да се допълват, а не заместват\", заяви Ковачев. В началото на заседанието днес Вебер и Столтенберг раздадоха букети на всички участнички по повод международния ден на жената.", "date": "2019.03.08", "title": "Андрей Ковачев разговаря с шефа на НАТО във Варшава"}
{"url": "https://www.24chasa.bg/novini/article/7335881", "text": "49-годишен мъж се опита да влезе със сила в инфекциозното отделение на сливенската болница късно снощи, съобщиха от МВР. Мъжът се появил след 22 ч. под предлог, че идва на свиждане на близък. Медиците му казали, че е късно, и не го пуснали вътре. Тогава се опитал да влезе със сила, блъскал вратата, крещял и обиждал дежурния екип. След сигнал на тел.112 бил задържан за 24 часа. Пробата му за алкохол е отрицателна.", "date": "2019.03.08", "title": "49-годишен мъж буйства в сливенската болница"}
{"url": "https://www.24chasa.bg/novini/article/7335863", "text": "Държавата трябва да обезвъзмездява собствениците на земите, обявени за дюни, призоваха представителите на Национална асоциация \"Българско Черноморие\", предаде БТА. Председателят на УС на асоциацията Димитър Канариев добави, че има възстановена частна собственост на Черноморието, която е обявена за дюни, но собствениците реално не могат да я ползват. В същото време те плащат данък за собствеността си. По думите му в Закона за устройството на Черноморското крайбрежие нямало текст, който да предвижда отчуждаване на дюни. Той обърна внимание, че трябва да се прави разграничение между национализация и отчуждаване. \"При национализацията държавата краде от частния собственик\", заяви Канариев, допълвайки, че при отчуждаването има възможност собственикът да бъде обезвъзмезден. Адвокат Добромир Михайлов изтъкна, че правото на собственост е гарантирано в конституцията и по закон, но това било само на хартия. \"Европейските практики е да се плащат някакви наеми на тези собственици. Той е на мнение, че трябва да се промени и процедурата по картирането на тези дюни, защото много от тях не са били такива. По отношение на защитените територии собственикът трябва да се обезвъзмезден, допълни адвокат Михайлов.", "date": "2019.03.08", "title": "\"Българско Черноморие\": Трябва да компенсират собствениците на дюни някак"}
{"url": "https://www.24chasa.bg/novini/article/7335826", "text": "Бивша \"Мис Вселена\" при тийнейджърите умира от инфаркт по време на ски ваканция със семейството си. Младото момиче, което е от Холандия, пътува до Австрия с родителите си, за да отпразнува 20-я си рожден ден, но се разболява внезапно, информира \"Дейли Мейл\". Лоте ван дер Зей, която печели световния конкурс през 2017 г., е приета в болница и прекарва две седмици в кома в Мюнхен, но сърцето й не издържа и умира в сряда. Родителите й споделиха сърцераздирателен пост в инстаграм, споделяйки снимка на красавицата. \"Нашата перла почина внезапно на 6 март в 22:47 ч. Сюрреалистично е, че нашата любима Лоте вече не е сред нас. Сърцата са ни разбити. Искаме да благодарим на всички за подкрепата\", гласи текстът към фотоса. Пред местен вестник родителите споделиха, че предишната вечер моделката е излизала с приятели, но се е прибрала весела и без никакви оплаквания. Все още не е ясна причината за фаталния край на младото момиче.", "date": "2019.03.08", "title": "Миска умира внезапно на ски ваканция дни преди 20-я си рожден ден (Снимки)"}
{"url": "https://www.24chasa.bg/novini/article/7335929", "text": "Председателят на ВМРО-ДПМНЕ Християн Мицкоски поиска да бъде проверено имуществото на всички политици в Северна Македония, предаде агенция МИА, цитирана от БТА.  \"Хайде да осветлим всички политици, хайде да проверим имотите им. Нека започнат от мене, от моя имот, от имота на моето семейство и да завършат с имота на /премиера/ Зоран Заев, написа Мицкоски в Туитър.", "date": "2019.03.08", "title": "Лидерът на ВМРО-ДПМНЕ иска проверка на имуществото на всички политици"}
{"url": "https://www.24chasa.bg/novini/article/7329105", "text": " две от водещите академии за мода и дизайн в Италия –   ще проведат презентации и творчески семинари във Варна, София и Пловдив, на следните дати:  и   са част Galileo Global Education – международна мрежа от академии и университети с фокус върху първокласно образование в сферите:   предлага бакалавърски програми, двугодишни магистратури и едногодишни магистърски специализации, а   – едногодишни магистърски специализации с фокус върху професионалното развитие на студентите. Презентациите ще представят двете академии, разнообразието от програми на английски и италиански, възможностите за стаж и професионална реализация. По време на информационната среща кандидатите ще научат как могат да кандидатстват за  За кандидатите, които се интересуват от   с креативна насоченост в  , ще се проведе   във Варна, София и Пловдив. Целта на семинара е да запознае участниците с подхода на обучение в академията и да разгледа интересни теми от творческия процес при взимането на решения в креативния сектор. Близките връзки на   с индустрията предоставят възможност на студентите да работят над реални проекти още по време на обучението си и да навлязат уверено в професионалния живот. Сред партньорите им са някои от най-емблематичните италиански и международни компании –   и много други.", "date": "2019.03.08", "title": "Водещите милански модни академии NABA и DОMUS с презентации в България"}
{"url": "https://www.24chasa.bg/novini/article/7335934", "text": "Милен Пенчев, директор на осигурителния институт в Силистра, е заподозрян в  . Акцията е съвместна на Спецпрокуратурата, МВР – Силистра и ГДБОП. Провежда се с цел неутрализиране на група източваща бюджета на НОИ, това съобщи сутринта в ефира на NOVA заметник-главният прокурор Иван Гешев. Измамата е била с цел осигуряване на миньорски пенсии срещу 10 000 лв. Задържана е била дебитната карта на кандидатът, докато не изплати парите за услугата, съобщи още Гешев. Пенчев е баща на певицата Тита. От 7 години е директор на НОИ в Силистра. Дотогава бе зам.-кмет по финансовите въпроси в Община Силистра в екипа на бившия градоначалник Иво Андонов. Тогава Общината бе оставена с дефицит от над 12 милиона лева. По негово време като финансист на Общината бяха натрупани и огромни задължения към една фирмите ангажирани със сметопочистване и сметоизвозване – над 1 млн. лв. Служителите във „Синева” не бяха получавали с месеци трудовите си възнаграждения и оцеляваха с аванси от по сто лева. А градът беше зарит от боклуци, защото нямаше пари за гориво за камионите. Милен Пенчев има две висши образования – икономика и публична администрация, като по линия на публичната администрация има защитен докторат в Рим, Италия. Той е и сред основателите на ВМРО в Силистра и региона. Преди да стане зам. кмет през 2006-та година, е бил ревизор в НАП и директор на дирекция в областната администрация. Женен, с две деца. Пенчев бе и президент на бившия футболен „Доростол“, като по време на неговото управление, силистренският тим бе сред кандидатите за влизане в „А“ група. През 2011-та година бе кандидат за кмет на Силистра от ВМРО. В настоящия момент е общински съветник от партия „Социалдемократическа партия“ и е сред поддръжниците на ГЕРБ в местния парламент.", "date": "2019.03.08", "title": "Заподозреният за източване на НОИ баща на Тита с богата политическа биография"}
{"url": "https://www.24chasa.bg/novini/article/7335860", "text": "По обвинение на Окръжна прокуратура – Велико Търново, осъдиха мъж на осем години лишаване от свобода за извършено убийство на бездомник, съобщиха от Апелативната прокуратура. М. Г. е признат за виновен за това, че на 29.06.2018 г. в гр. Велико Търново, ул. „Магистрална”, умишлено умъртвил К. М. на 59 години от гр. Полски Тръмбеш, чрез използване на пистолет – престъпление по чл. 115 от НК. Признат е за виновен и за това, че в период от неустановена дата до 30.06.2018 г. в гр. Велико Търново държал огнестрелно оръжие и боеприпаси, без да има за това надлежно разрешение по Закона за оръжията, боеприпасите взривните вещества и пиротехническите изделия - огнестрелно оръжие – сигнално-газов пистолет марка „Ekol”, модел „Volga”, кал. 9мм. и боеприпаси – 8 броя преработени сигнални (халосни) патрони кал. 9мм. – престъпление по чл. 339 от НК. На 29.06.2018 г., в дома на обвиняемият на гости дошли съседи, с които се почерпили с ракия. След като мъжете си тръгнали, М.Г. също излязъл от дома си, като взел със себе си и притежавания от него пистолет. Тръгнал към паркинга пред магазин „К2”. Между паркинга и кръстовището, в стая, оформена край транспортен вход - „тунел” към складовата база, живеел пострадалия мъж, който бил без дом. Двамата се познавали отдавна, като преди няколко години имали конфликт. Обвиняемият и пострадалият се срещнали на пътя и между тях възникнал скандал. М..Г. произвел два изстрела с пистолета в посока към К.М. Едната сачма улучила К.М. в главата, като пробила черепа му и заседнала в областта на малкия мозък. В резултат на това, пострадалият паднал на земята в безпомощно състояние. Виждайки това, обвиняемият набрал от телефона си номер 112 и съобщил, че до магазин „К2” е видял човек, който едва диша, след това си тръгнал. На място бил изпратен екип на ЦСМП, който откарал пострадалия в спешното отделение на МОБАЛ в кома, където на 30.07.2018 г. починал. Присъдата подлежи на обжалване пред Апелативен съд – В. Търново.", "date": "2019.03.08", "title": "8 години затвор за мъж, застрелял\nбездомник във Велико Търново"}
{"url": "https://www.24chasa.bg/novini/article/7335928", "text": "Американски пратеник призова Сърбия и Косово да спрат взаимните провокации и да възобновят диалога в момент на нарастващо напрежение между Белград и Прищина, предаде Асошиейтед прес, цитирана от БТА. Заместник-държавният секретар по политическите въпроси Дейвид Хейл, който разговаря днес със сръбския президент Александър Вучич, призова Косово да отмени 100-процентните мита върху сръбските стоки, за да може да бъдат възобновени преговорите с посредничеството на ЕС. Призивът бе направен един ден след като парламентът на Косово прие платформа за преговори със Сърбия, която призовава за взаимно признаване между двете държави, при което сегашните граници останат непроменени. Сръбски официални лица заявиха, че твърдата платформа убива всички надежди за компромисно решение. Вучич събра в петък ръководството на страната за обсъждане следващите стъпки. Косово обяви независимост от Сърбия през 2008 г.", "date": "2019.03.08", "title": "САЩ призоваха за възобновяване на диалога между Сърбия и Косово"}
{"url": "https://www.24chasa.bg/novini/article/7335882", "text": "Германски военни раздаваха днес карамфили и рози пред Брандебургската врата в Берлин по повод Международния ден на жената, за да привлекат повече жени в редиците на армията, предаде ДПА. \"Ние се борим за свобода, сигурност и равни права\", гласи мотото на кампанията пред прочутата берлинска забележителност. \"Въпросът не е дали сте мъж или жена, а дали сте готови да служите на страната си\", заяви говорителка на министерството на отбраната. \"Жените няма да получат по-благосклонно отношение. Ще работят за постовете си също толкова упорито, колкото мъжете\", увери тя, предава БТА. Преди 30 години в германските въоръжени сили e имало 260 жени. В момента броят им е 22 100 по данни на министерството, което отбеляза, че по отношение на равните възможности Бундесверът е на същото равнище, както много водещи германски компании. Близо 20 на сто от гражданските и военни позиции се заемат от жени. В наши дни близо една трета от кандидатите за офицерски курсове са жени, отбелязва ДПА.", "date": "2019.03.08", "title": "Германската армия привлича кандидатки с цветя на Брандебургската врата"}
{"url": "https://www.24chasa.bg/novini/article/7335989", "text": "Собственикът на компанията Делта холдинг Мирослав Мишкович, смятан за един от най-богатите хора на Балканите, и синът му Марко бяха признати днес от Специалния съд в Белград за виновни в укриване на данъци, предаде Танюг. Мирослав Мишкович бе осъден на две години и половина затвор и да плати глоба от осем милиона динара, защото помогнал на сина си Марко да укрие данъци за около 320,3 милиона динара. Марко Мишкович бе осъден да изтърпи едногодишна присъда при домашни условия и глоба от осем милиона динара. Собственикът на Нибенс група Мило Джурашкович, който участваше с Мишкович в бизнеса с пътни предприятия, бе осъден на четири години затвор и три и половина милиона динара за укриване на данъци и да ощетяване на фабрика в Крушевац. Останалите обвиняеми бяха осъдени на от осем месеца до три години затвор. Това е присъда на втора инстанция по делото. Първата, произнесена през 2017 г., бе частично отменена от Апелативния съд, който нареди процесът да се повтори. Прокуратурата за организираната престъпност има право да обжалва и тази присъда. Мирослав и Марко Мишкович бяха арестувани през декември 2012 г. След неколкомесечно пребиваване в ареста те бяха пуснати да се защитават на свобода с гаранция от по няколко милиона евро и забрана да напускат страната. Мирослав Мишкович създаде цяла империя при управлението на Слободан Милошевич и я разшири, след като Сърбия излезе от международна изолация. В неговия холдинг влизат компании, които се занимават със застрахователно дело, търговия на дребно и недвижими имоти. През 2007 г. Мишкович бе включен в класацията на най-богатите в света 1000 души на сп. \"Форбс\" с авоари от над два милиарда евро. В Делта холдинг работят над 4000 души.", "date": "2019.03.08", "title": "Признаха за виновни бизнесмена Мирослав Мишкович и сина му за укриване на данъци"}
{"url": "https://www.24chasa.bg/novini/article/7335955", "text": "\"Гранична полиция получава 70 автомобила с висока проходимост, които ще подобрят контрола на външните граници на ЕС\", каза министърът на вътрешните работи Младен Маринов пред служителите и гостите на тържествената церемония по освещаването на новата техника. Оборудването е предоставено по Споразумението “Подкрепа на усилията на Република България за справяне с миграционния натиск по външните граници” и е финансирано в рамките на Механизма за спешно подпомагане по Фонд „Вътрешна сигурност“ на ЕС, уточняват от вътрешното ведомство. Европейските ни партньори високо оценяват това, което България прави за опазване на външните граници, изтъкна министър Маринов. Автомобилите са на стойност над 7 милиона лева /7 374 024 лева с ДДС/ . Главна дирекция „Гранична полиция“ е един от основните бенефициенти на безвъзмездната финансова помощ, одобрена с решение на Европейската комисия във връзка със Спешната помощ за противодействие на незаконната миграция. Със солидарността на страните-членки на Европейския съюз, това оборудване ще бъде подкрепа на националните усилия за ефективен граничен контрол. То ще бъде разпределено на външните сухоземни граници - в Регионалните дирекции „Гранична полиция“ в Елхово, Драгоман и Кюстендил. С доставените автомобили ще се повиши мобилността на граничните наряди, ще се създадат условия за бързото им реагиране при възникване на необходимост. Те ще повишат възможностите за участие на служителите на ГДГП в провеждането на гранично-полицейски операции, в съвместни операции с други структури на МВР, както и в такива на международно ниво, включително по линия на Европейска агенция за гранична и брегова охрана. ", "date": "2019.03.08", "title": "Гранична полиция получава 70 коли с висока проходимост за над 7 млн.лв. (Снимки)"}
{"url": "https://www.24chasa.bg/novini/article/7336008", "text": "Синдикатите настояват за споразумение със Столична община за увеличение на заплатите на заетите в градския транспорт. КНСБ и КТ \"Подкрепа\" са имали днес поредна среща със столичния кмет Йорданка Фандъкова във връзка с възнагражденията на водачите, съобщават от пресцентъра на КНСБ. В срещата са участвали президентите на КНСБ Пламен Димитров, на КТ \"Подкрепа\" Димитър Манолов, председателят на Съюза на транспортните синдикати в България Екатерина Йорданова и председателят на ФТР на КТ \"Подкрепа\" Илиан Ценов и неговия заместник Иван Кирилов. На срещата е представен проект на споразумение, което трябва да даде решение на проблемите на работещите в двете транспортни дружества на столицата. Документът, който трябва да бъде подписан от синдикатите и общината, предвижда тригодишна програма за увеличаване на възнагражденията на всички работещи в четирите общински дружества на Столичния градски транспорт. В срок до 9.30 ч. в понеделник, зам.-кметът по финанси и транспорт Дончо Барбалов трябва да даде конкретни разчети за нужните средства за ръста на заплатите на работещите в транспортните компании на столицата, допълват от КНСБ. Проектът, предложен от КНСБ и КТ \"Подкрепа\", изисква поетапно да бъде ограничено полагането на извънредния труд на водачите в \"Столичен автотранспорт\" ЕАД и \"Столичен електротранспорт\" ЕАД в рамките на годишните норми в Кодекса на труда. Всички поставени искания на синдикалните организации ще бъдат разгледани и в комисиите за социално партньорство в дружествата за намиране на бързи и ефективни решения. Близо 90 на сто от работещите в дружествата са синдикални членове, ние сме единствените легитимно избрани представители на работниците и защитаваме техните права, е заявил президентът на КНСБ Пламен Димитров, цитиран в съобщението. Той е повторил искането си от последната среща с кмета Йорданка Фандъкова да бъдат наказани ръководни лица от двете дружества заради проблемите със социално битовите условия за водачите. През последния месец КНСБ и КТ \"Подкрепа\" имаха серия от срещи за разрешаване на проблемите в столичния градски транспорт. В тях участваха всички председатели на синдикални организации в двете транспортни компании, ръководството на дружествата, столичният кмет и отговорните лица от общината, припомнят от КНСБ. Двете синдикални централи очакват споразумението с общината да бъде подписано в най-бърз срок.", "date": "2019.03.08", "title": "Синдикатите искат увеличение на заплатите в градския транспорт"}
{"url": "https://www.24chasa.bg/novini/article/7336018", "text": "Номинациите на структурите на БСП в страната за евроизборите вече са над 80, съобщи днес във Варна говорителят на парламентарната група на партията Елена Йончева. По думите й окончателното подреждане на листата ще стане ясно в началото на април. За да бъдат премахнати възможностите за фалшификации на избори, е необходимо да има публичен регистър на избирателя, посочи Йончева. Според нея такава стъпка би била от полза за всички партии, но управляващото мнозинство в момента е против, тъй като ще изгуби шанса си да манипулира резултатите. По думите й в системата на ГРАО има над 2 милиона българи, които живеят в чужбина, но все още се водят на адрес в родината си и с техните имена може да се спекулира. В България тече процес на пълзящ авторитаризъм, каза още Йончева. По думите й българите вече нямат критично отношение, тъй като не разполагат с истинска информация. Няма нищо страшно в предсрочните парламентарни избори, дори е добре да се правят по-често, докато не дойдат наистина хора, които умеят да управляват добре, посочи Йончева.", "date": "2019.03.08", "title": "Повече от 80 са номинациите за евролистата на БСП в страната"}
{"url": "https://www.24chasa.bg/novini/article/7336024", "text": "Жени поставиха цветя на стълбите на Народното събрание в памет на жертвите на домашно насилие, предаде БТА. Нашата инициатива е \"Цвете за нея\" - цвете посмъртно за всички жертви на домашно насилие миналата година и за всички тези, които оцеляха напук на безотговорното отношение на държавата, коментира пред журналисти Ваня Министерска. Албена Белянова цитира данни на \"Анимус\", според които извън тези 32 официални случая, има още двадесет убити жени само за миналата година. Това е страшно, убитите жени само от началото на годината са четири, посочи тя. А това е насилието, за което знаем, нямаме информация какъв е размерът на насилието на работното място, на улицата, коментира Белянова. Организаторите на инициативата настояват за изменение на Наказателния кодекс, от който да отпадне тази системност, която се изисква, за да може да бъде квалифицирано домашното насилие като по-тежко наказуемо престъпление. Сред другите им искания са криминализиране на психологическото насилие и отпадане на съкратената процедура, при която извършителите на тези деяния могат да се договарят за по-ниска присъда. Жените настояха още за отваряне на кризисни центрове във всичките 28 области на страната и създаване на регистър на подадени жалби, сигнали, включително и обаждания към системата \"112\" за домашно насилие. \"И главно, за политическа воля за справяне с проблема с насилието над жени и деца, каквато няма\", коментира Албена Белянова. Омбудсманът Мая Манолова подкрепи инициативата \"Цвете за нея\" и исканията на жените, организирали акцията. За мен това е начинът да се отбележи 8 март, като изразим подкрепата за всички жени по света и в България, които са мачкани, унижавани, експлоатирани, притискани, пребивани и убивани, коментира тя. Манолова призова да се помисли дали приетите промени в НК са достатъчни и дали от тях не следва, че една жена трябва да бъде пребивана поне три пъти, за да се докаже системност, за да може насилникът й да бъде осъден. Тя настоя и за промени в закона за равнопоставеност на половете, които да подкрепят жената на работното й място и да гарантират равно заплащане на труда. По думите й мъжете в България получават 25 процента по-високи възнаграждения от жените, които упражняват същата работа. Председателят на Народното събрание Цвета Караянчева също разговаря с жените, които поставиха цветя на стълбите на парламента, и обеща да продължат законодателните инициативи срещу домашното насилие.", "date": "2019.03.08", "title": "Цветя на стълбите на парламента в памет на жертвите на домашно насилие"}
{"url": "https://www.24chasa.bg/novini/article/7336022", "text": "В рамките на законовия срок екоминистерството ще предприеме съответните действия във връзка с решение на ВАС за Национален парк \"Пирин\". Това обясни пред журналисти в Народното събрание министърът на околната среда Нено Димов. Очакваме да получим мотивите и самото решение, възложил съм на експертите в министерството да се запознаят с него, уточни Димов. Той увери, че в рамките на определения от закона срок от ведомството ще предприемат или не съответните действия. Става въпрос за едно от седемте решения на служебното правителство, които затрудниха много съда, защото бяха разнопосочни, разясни министърът. В крайна смета успяхме да се фокусираме само върху едно, за него става въпрос, така че когато имаме окончателно влязло в сила решение, ще бъде изпълнявано, допълни той. Със сегашното си решение върховните магистрати дават задължителни указания по тълкуването и прилагането на разпоредбите на Закона за опазване на околната среда, Закона за защитените територии и Закона за биологичното разнообразие. Трите закона регулират плановете за управление на защитените територии и изискват извършване на екологична оценка. Делото от 2018 г. беше образувано по жалба на Сдружение \"ВВФ - Световен фонд за дивата природа, Дунавско-Карпатска програма България\", гр. София, Сдружение \"Асоциация на парковете в България\", както и на няколко физически лица. То е срещу решение от 01.03.2017 г., издадено от министъра на околната среда и водите, да не се извършва екологична оценка на проект на актуализация на План за управление на Национален парк \"Пирин\" за периода 2014-2023 г. Рискът от загуба на средства по оперативната програма \"Околна среда 2014-2020\" е преодолян, посочи още Нено Димов. За 2018 г. е бил идентифициран риск за загуба на средства, възлизащи на 57 млн. евро, от които 21 млн. от Кохезионния фонд и 36 млн. - от Европейския фонд за регионално развитие. От страна на Управляващия орган на оперативната програма са били извършени действия за повишаване на ефективността и ускоряване на работата по нея. В резултат на това към днешна дата можем да отчетем, че този риск е преодолян. Към 31 декември нямахме загуба, посочи министър Димов. Той определи изминалата 2018 г. като успешна от гледна точка на това, че се е увеличило значително усвояването на средства, включително сертифицирането, и са преодолени рисковете от загуба. По думите му 2019 г. идва с ново предизвикателство, но министърът се надява, че заедно с Управляващия орган ще бъде направено всичко необходимо то да бъде преодоляно успешно.", "date": "2019.03.08", "title": "Нено Димов: Ще предприемем действия във връзка с решението на ВАС за Пирин в срок"}
{"url": "https://www.24chasa.bg/novini/article/7336030", "text": "След заседание днес на Съвета за национална сигурност сръбският премиер Ана Бърнабич заяви, че отговорът на Белград на приемането на платформа за диалог в Прищина ще бъде премерен и отговорен. Сърбия, изтъкна тя, ще защити интересите на сърбите в Косово, съобщи сръбската национална телевизия РТС, цитирана от БТА. Бърнабич, която присъства на заседанието, заяви, че реакцията на Сърбия, както винаги, ще бъде премерена. Ще внимаваме за нашата реакция, анализирайки всички нейни аспекти. Реакцията ще бъде отговорна, но във всеки случай ще защитим интереса на Сърбия и всички нейни граждани, каза Бърнабич. Бърнабич посочи, че заключението от срещата е било, че приемането на платформата е трети и заключителен удар по диалога между Белград и Прищина. В Косово системно вървят към това диалогът да бъде спрян, каза сръбският премиер. Тя припомни, че първият е бил неспазването на Брюкселското споразумение. Прищина не осъществи нито една буква от диалога. Не формираха Съюз на сръбските общини, а това бе единственото задължение на Прищина и гръбначен стълб на споразумението, каза Бърнабич. Вторият удар бе въвеждането на митата, каза Бърнабич. Заключителният удар е приемането на платформата. За нея можа да кажа, че противоречи на здравия разум, против компромиса е, против бъдещия диалог, нито в един момент не говори за живота на сърбите в Косово. Ще продължим да анализираме документа, но заключението е, че противоречи на разума, заяви Ана Бърнабич. В Белград днес се състоя заседание на Съвета за национална сигурност, което бе свикано след като косовският парламент прие вчера с мнозинство от гласовете платформа за диалога за нормализиране на отношенията със Сърбия. Платформата предвижда \"окончателно и правно обвързващо споразумение\" между двете страни. Според официален Белград документът доказва, че Прищина не желае продължаване на диалога.", "date": "2019.03.08", "title": "Ана Бърнабич: Реакцията на Белград ще бъде премерена"}
{"url": "https://www.24chasa.bg/novini/article/7336048", "text": "По консервативни оценки почти половин милиард лева се губят ежегодно от некоректно отчитане на продажби и обороти. Това съобщи по време на парламентарния контрол днес финансковият министър Владислав Горанов.  \"Над триста и тридесет от тях са от неплатени данъци и осигуровки в т.нар. кешови икономически сектори - заведения за обществено хранене, барове, дискотеки, търговци на дребно на храни и облека, места за настаняване, останалите - над 160 млн., са неплатени публични задължения от търговци, извършващи продажби през електронни магазини\", каза министър Горанов, цитиран от БТА. Във връзка с това той напомни за предложените за обществено обсъждане промени в Наредба Н-18 от 13 декември 2006 г. за регистриране и отчитане чрез фискални устройства на продажбите в търговските обекти, изискванията към софтуерите за управлението им и изисквания към лицата, които извършват продажби чрез електронен магазин. Целта на промените е борбата със сенчестата икономика. По данни, цитирани от министъра, спрямо 2014 г. с 50 на сто се подобрява събираемостта на данъчните приходи, или близо 14 млрд. лева повече, което надхвърля темповете на нарастване на икономиката. Министър Горанов съобщи, че в страните, които през последните години са приели еврото, или изобщо не се отчита инфлация заради това или инфлационният ефект е минимален и ненадхвърля 0,3 процентни пункта, като основен принос за увеличението на цените идва от закръглянето им от продавачите. Дори и в най-лошия случай инфлацията вследствие на прехода към еврото е много под един процент, заяви министърът като допълни, че все пак трябва да се има предвид, че повечето изследвания показват относително по-силен инфлационен ефект върху някои услуги, като сред тях министърът посочи - заведения, битови услуги. Това, по думите, означава, че потребителите на тези услуги, които в по-голяма степен ги ползват, могат да почувстват индивидуално инфлацията в по-голям размер. Като цяло естествените процеси за увеличение благосъстоянието и доходите в икономиката неминуемо ще водят до увеличение и на цените, защото когато един работник в хлебопекарна получава не 300 лева, каквато беше минималната заплата в края на 2014 г., а 560 лева, е нормално тези по-високи трудови разходи да бъдат пренесени в цената на крайния продукт и респективно да бъдат отнесени по цялата верига на себестойност, заяви министърът и изтъкна, че колкото по-богати ставаме, толкова повече ще растат цените. Финансовият министър напомни, че приемането на еврото не е едностранно желание на България, а е задължение на държавата, което произтича от Договора за присъединяване към ЕС, като в правния акт няма предвиден конкретен срок за въвеждането. Горанов изтъкна, че влизането във валутния механизъм е политическо решение и зависи и от склонността на държавите членки за разширяване на Еврозоната, като отбеляза, че страната повече от 20 години е в режим на постоянна готовност. Той напомни, че за да стане страната част от Еврозоната, България трябва да покрие определени критерии, дефинирани в Договора от Маастрихт и допълни, че страна покрива четири от петте технически критерия - инфлация, бюджетен дефицит, държавен дълг и дългосрочен лихвен процент, което е констатирано от ЕЦБ и ЕК през 2014 г., 2016 г. 2018 г. С присъединяването към ERM II страната ще изпълни и петия критерий, който е за България, като се има предвид механизма на функциониране фиксиран валутен курс спрямо еврото, е по-скоро възприет като формален акт. Правителството и БНБ са ангажирани до приемането на страната в Еврозоната режимът на фиксирания курс да не бъде променян и влизането на страната в Еврозоната да стане с курс 1,95583 български лева за евро, напомни министърът.", "date": "2019.03.08", "title": "Горанов: Почти половин млрд. лв. се губят ежегодно от некоректно отчитане на обороти"}
{"url": "https://www.24chasa.bg/novini/article/7336052", "text": "4 и 5 звездните хотели в Банско, Пампорово и Боровец осигуряват персонала си на средно 764 лв. месечно, което е с близо 200 лв. по малко от средния осигурителен доход за страната и значително по-ниско от обичайните възнаграждения в бранша. Това съобщиха от пресцентъра на НАП. Във Велинград в същата категория хотели осигурителният доход е 540 лв., което е дори под минималния осигурителен доход, допълват от НАП. Местата за настаняване в зимните курорти и Велинград ще бъдат подложени на т.нар. открито наблюдение, проверки и ревизии. Откритото наблюдение представлява явно присъствие на инспектори на НАП в търговския обект в продължение на седмици, като се следят оборотите и отчитането им на касовите апарати, работното време и заетостта на персонала. Ако бъдат открити значителни разлики в осигуряването на персонала в даден обект спрямо подобни такива на същата територия, е възможно извършването на ревизия, при която осигурителните вноски могат да бъдат определени по аналогия, допълват от НАП. Колко губи всеки, приел да бъде осигуряван на по-ниска от реалната си заплата може да изчисли чрез специално създадения калкулатор от НАП и НОИ на www.zaplatavplik.bg „Има пряка връзка между укриването на обороти и т.нар. „заплата в плик“. Неиздаването на касови бележки формира приходи, от които в последствие се изплащат необложени възнаграждения. Проверките, които започваме в хотелите целят да пресекат тази практика“, каза директорът на „Фискален контрол“ в НАП Спас Шишков.", "date": "2019.03.08", "title": "НАП: 4 и 5-звездните хотели в зимните курорти осигуряват персонала на нереално нисък доход"}
{"url": "https://www.24chasa.bg/novini/article/7336069", "text": "На някои от предизборните си афиши, разлепени из улиците на Лвов в Западна Украйна, президентът Петро Порошенко държи указа за създаване на църква, независима от опеката на Москва. На други се чете само лозунгът \"Армия! Език! Вяра!\". Критикуван заради провала на борбата с корупцията и опетнен от скандал за контрабанда във въоръжените сили, Порошенко ще трябва да води жестока битка, щом иска да получи втори мандат след президентските избори, чийто първи тур предстои на 31 март. Гарантирана му е впрочем подкрепата на част от православните украинци като Сергий - войник, когото видяхме да излиза от една лвовска катедрала. Той хвали президента, успял да издейства от Константинопол признаването на нова църква: \"Порошенко наистина свърши работа\". По липса на осезаем напредък в подобряването на жизненото равнище или в решаването на конфликта с проруските сепаратисти в Източна Украйна това постижение в религиозната сфера стана ключов аргумент в кампанията на Порошенко, дошъл на власт през 2014 г. след проевропейски протести в Киев. Украйна прекара повече от 300 години под духовната опека на Русия. Миналата година Константинопол склони да й разреши собствена независима църква, която обедини Киевската патриаршия, самопровъзгласила се през 1992 г., и миниатюрната църква, наричана автокефална. Московската патриаршия, която все още има най-много енории в Украйна, макар някои от тях вече да се присъединяват към новата църква, отказа да я признае и заклейми \"разколниците\". \"Господ е един. Господ не е нито руснак, нито украинец\", философства Сергий, но се съгласява, че новата църква е сред основните причини да подкрепя Петро Порошенко: \"Ако той не стане пак президент, няма вече да се бия за Украйна\". От друга богомолка чухме по-саркастичен коментар. \"Порошенко искаше място в историята и ще го има - констатира жената, която отказа да се представи. - Той прави всичко заради изборите. Иска само да бъде преизбран. Не бива обаче да ни принуждава.\" ============== Месеци наред Порошенко полагаше всички усилия да бъде в центъра на събитията, довели до създаването на нова църква, показваше се пред камерите в компанията на духовници и по време на богослужения - понякога дори бе упрекван, тъй като държавата е разделена от църквата. Новата църква не призова пряко своето паство да го подкрепи, но сановниците й изтъкнаха неведнъж ключовата роля на президента за нейната независимост. Според Ирина Бекешкина от киевския Фонд за демократични инициативи тази стратегия е вдигнала президентския рейтинг с четири пункта - най-вече в допитванията от Западна Украйна, примерно Лвов, където хората са по-религиозни и по-враждебно настроени към Москва. Въпреки всичко за Порошенко се канят да гласуват твърде малко избиратели - в анкетите той изостава далеч зад комика Володимир Зеленски; по петите го следва съперничката му Юлия Тимошенко, бивш премиер на страната. Двамата противници на сегашния държавен лидер разкритикуваха неговата обсебеност от религиозните въпроси. \"Армия, език, вяра\" - армията разграбена, хората изкуствено разделени чрез езика, ето защо хич ви нямаме вяра\", иронично коментира Зеленски лозунга на Порошенко. ================== Критики към Порошенко отправи и украинският клон на Московскаята патриаршия. \"Създаването на т. нар. Украинска православна църква бе осъществено по напълно изкуствен начин\", заяви пред АФП архиепископ Климент, говорител на този филиал, който нарече действията на президента \"груба намеса\" в духовните дела. Според политолога Андрий Битченко от киевския Център \"Разумков\" религията може и да е вдигнала популярността на Порошенко, но няма да е решаващ фактор в изборите. \"Политическата ориентация на хората определя отношението им към църквата, а не обратното\", подчертава той и обяснява, че избирателите, враждебни към Порошенко, няма да го последват само заради успеха му в църковните дела. /БТА/", "date": "2019.03.08", "title": "Украйна: църквата стана предизборен лозунг на президента Порошенко"}
{"url": "https://www.24chasa.bg/novini/article/7335543", "text": "Преди пет години, когато екипът на федерален агент Тим Карпентър конфискува близо 7000 артефакти и културни реликви при акция във ферма в щата Индиана, той остава изумен от количеството и разнообразието на откритите предмети, като осъзнава веднага, че много от тях идват от други страни, включително Китай, предава  . Общо 361 реликви и артефакти бяха върнати на Китай от американското правителство на 28 февруари. Те датират от периода на неолита (10 000-2000 пр. хр.) до династия Цин (1644-1911). Сред тях има каменни сечива, предмети от нефрит, бронзови оръжия и керамични изделия. До момента, това е най-голямото количество върнати реликви от САЩ на Китай, откакто двете страни подписаха меморандум за разбирателство по засилване на сътрудничеството в тази област. Ху Бин, заместник директор на Държавната администрация за културното наследство каза, че Китай оценява приноса на САЩ в защитата на китайските реликви и артефакти. Той добави, че Китай се надява сътрудничеството в областта да се задълбочи в бъдеще, особено в борбата с кражбата и контрабандата на културни реликви.", "date": "2019.03.08", "title": "Изгубени китайски реликви бяха върнати в родината си"}
{"url": "https://www.24chasa.bg/novini/article/7336311", "text": "Възнагражденията на учителите са изведени като безспорен приоритет, като в последните две години с 900 милиона лева е ръстът на средствата за образование. Това каза министърът на образованието и науката Красимир Вълчев в отговор на парламентарен въпрос за финансирането на средното образование за 2020-2021 година, цитиран от БТА. Преди десет години целодневната организация на учебния ден се е финансирала с близо 36 милиона лева, а днес се отпускат почти 170 милиона лева. Променена беше формулата за финансиране и се предоставят допълнителни средства на по-малките училища и детски градини, както и на тези от тях с концентрация на деца и ученици от уязвими групи, информира министър Вълчев. Той каза, че всяка година се увеличават и средствата за психолози и педагогически съветници в училищата, като през миналата година бяха отпуснати 7 милиона лева за назначаването на тези специалисти, а сега - допълнително са отпуснати близо 6,5 милиона лева. С два процента увеличихме стандарта за гимназиален етап на образование. Сега се прави и анализ за изпълнението на задължението за увеличение на възнагражденията на учителите, съобщи образователният министър. Той отбеляза обаче, че в детските градини е паднала средната пълняемост и това затруднява бюджетите им, затова догодина ще има допълнително увеличение на средствата за детските градини. Идеята ни е за следващата година да се финансират с повече средства и центровете за подкрепа за личностното развитие на учениците, информира министър Вълчев. Той заяви, че втори по важност приоритет в средното образование, след увеличението на заплатите на учителите, е подобряването на материалната база, като само по ОП \"Региони в растеж\" и по Програмата за развитие на селските райони са отделени близо 700 милиона лева за близо 500 образователни институции. Това не е достатъчно обаче, защото образователните институции са близо 4000 - училища и детски градини. Приоритет е и преминаването на едносменен режим на обучение в училищата, надяваме се да има и целеви средства за дострояване или за строеж на нови училища, каза министър Вълчев. През миналата година успяхме да финансираме всички училища за купуване на шкафчета за всички ученици от първи до седми клас. Финансират се и всички училища за изграждането на локални, защитени wi-fi мрежи - със защитено интернет пространство. Със средства от ЕС ще започне и проектът за платформата за електронно образователно съдържание и за дейности по интереси в областта на компютърното моделиране от първи клас, съобщи образователният министър.", "date": "2019.03.08", "title": "Красимир Вълчев: 900 млн. лв. повече за образование през последните 2 години"}
{"url": "https://www.24chasa.bg/novini/article/7336333", "text": "Европейският съюз се опитва да изгради по-дефанзивна стратегия спрямо Китай и активизира дипломацията, за да ограничи способността на Пекин да купува чуждестранни компании в блока, който е най-големият му търговски партньор, твърдят дипломати и служители. Въпреки дневния ред, доминиран от наближаващия Брекзит, лидерите на ЕС ще използват срещата си на 21 март, за да обсъдят политиката на Китай за пръв път от много години. Тя е част от поредица консултации на високо равнище преди визитите на президента Си Цзинпин в Италия и Франция и срещата на върха ЕС-Китай на 9 април. Ускоряването на дипломатическата активност, включваща специални съвети на посланици, експерти и външни министри, бележи колективна преоценка на китайско-европейските отношения след десетилетия на разрастваща се търговия и благоразположение към Пекин, контрастиращо с по-агресивната позиция на Съединените щати. Европейският оптимизъм се превърна в разочарование от бавното отваряне на китайската икономика, поредицата от изкупувания от Китай на компании в ключови сектори, американския натиск за избягване на Китай поради опасения от шпионаж и усещането в Брюксел, че Пекин не е спазил обещанието си да защитава свободната търговия и глобализацията. Четирима високопоставени дипломати и служители на ЕС, поддържащи тесни контакти с китайците, заявиха, че губят надежда по бизнес спорове, точещи се години наред, като например продължилите близо десетилетие преговори за специален договор за увеличаване на инвестиционните потоци. \"Китайците говорят добре, но когато стане дума за взимането на решение, те постоянно отлагат\", каза високопоставен служител на ЕС, давайки пример с пропуснат през октомври от Китай краен срок за финализирането на сделка за признаване на системата на ЕС за защита на наименованията на храните. Китай освен това се отказа от споразумение да инвестира в инфраструктурен фонд на ЕС за милиарди евро. Говорителят на китайското външно министерство Лу Кан заяви на 1 март пред журналисти, че Китай се надява, че Европа ще продължи да предоставя \"честна, справедлива и недискриминационна среда\" за китайските компании. С дневен оборот от над един милиард евро Европейският съюз е най-големият търговски партньор на Китай, а Китай отстъпва само на САЩ като пазар за европейските стоки и услуги. Въпреки това китайските търговски ограничения са по-сериозни от бариерите на ЕС в почти всички сектори на икономиката, твърдят базираната в Ню Йорк изследователска компания \"Родиум груп\" и германският институт за изследване на Китай \"Меркатор\". По техни данни китайските инвестиции в ЕС са далеч по-големи от тези на европейските компании в Китай в повечето сектори на производството. През 2017 г. вдъхновените от лозунга \"Америка на първо място\" политики на президента на САЩ Доналд Тръмп на пръв поглед сплотиха Китай и Европа, след като Си защити свободната търговия на Световния икономически форум в Давос. Според европейците обаче промяната в стила не е довела до по-малко протекционизъм от страна на Пекин. Европейският съюз заяви, че инициативата за развитие на високотехнологична индустрия \"Произведено в Китай 2025\" разчита на незаконна държавна подкрепа и субсидии, като застрашава европейските компании, включително телекомуникационните и авиокомпаниите. Китай многократно отхвърли тези твърдения. На срещата този месец европейските лидери вероятно ще обсъдят дали е възможно да бъде наложена забрана на произведени от Хуавей устройства за мобилните мрежи от ново поколение, въпреки че широкият дебат в европейските столици е все още на ранен стадий. Европа се превърна в основното бойно поле на американската кампания за прочистването на западните мрежи от китайско телекомуникационно оборудване, като Вашингтон обвини Хуавей, че шпионира в полза на Пекин - твърдения, които компанията неведнъж отхвърли. \"Никой в ЕС не иска да изолира Китай, но трябва да се подготвим по-добре срещу една страна, която в някои области се превръща в стратегически съперник. Не разполагаме с ясна политика, но обсъждаме огромен брой идеи\", заяви високопоставен дипломат на ЕС. Китайските служители отхвърлят твърденията на САЩ, че китайските технологии могат да се използват за шпионаж от Пекин. Китайският премиер Ли Къцян ще присъства на априлската среща на ЕС в Брюксел, за да изрази исканията на Китай за честно третиране в търговията и инвестициите. Освен това Ли ще участва по-късно този месец в среща в Хърватия с 16 централноевропейски и източноевропейски страни членки на ЕС и нечленуващи в ЕС. Лидерите на ЕС няма да се договорят за нова стратегия на 21 март, но се очаква Европейската комисия да представи идеи за европейска индустриална политика в отговор на призивите на Франция и Германия за конкуренция с чуждестранните съперници и за по-добра защита на технологиите от чуждестранно изкупуване. Една от идеите е да се съживи преустановения през 2012 г. проект за Международен инструмент за придобиванията, който предвижда чуждите страни да отварят пазарите си за придобивания в замяна на достъп до Европа и да ограничават достъпа в определени области. След вълната от китайски инвестиции в Европа, като се започне от най-голямото пристанище в Гърция и се стигне до производител на роботи в Германия, Европейският парламент реши през февруари да създаде система за координиране на наблюдението на чуждестранните придобивания и инвестиции. Според европейските служители обаче наблюдението на инвестициите не е достатъчно. Европейският комисар Джулиън Кинг заяви миналия месец, че е \"време да обсъдим дали искаме да продължим, както сега, да наблюдаваме как напредналите ни технологии се изкупуват една след друга\". Той предупреди и за рисковете от това да се \"позволява на доминиращия доставчик на 5G да се появява навсякъде из континента\", а ръководителят на британското външно разузнаване Алекс Йънгър заяви, че Европа трябва да действа \"поне толкова стратегически\", колкото Китай, що се отнася до разработването на технологиите на бъдещето. \"Това е призив за събуждане и мисля, че трябва да го чуем\", заяви той пред журналисти на Мюнхенската конференция по сигурността", "date": "2019.03.08", "title": "ЕС активизира дипломацията, за да се защити срещу китайската сила"}
{"url": "https://www.24chasa.bg/novini/article/7336328", "text": "На 11 и 12 март президентът Румен Радев ще бъде на официално посещение в Република Словения по покана на президента на страната Борут Пахор, съобщиха от прессекретариата на президента. Българският държавен глава Румен Радев и неговата съпруга Десислава Радева ще бъдат посрещнати с официална церемония от президента Борут Пахор и съпругата му Таня Печар. В президентския дворец двамата президенти ще има среща „на четири очи“, ще ръководят пленарните разговори между официалните делегации на България и Словения, след което ще дадат съвместна пресконференция. Сред акцентите в разговорите на българския президент в Любляна ще бъдат актуални въпроси от регионалния, европейския и международен дневен ред, както и двустранните търговско-икономически отношения, инвестициите, туризма, културата и образованието. Президентите на България и Словения ще обсъдят перспективите на държавите от Западните Балкани за интеграция в ЕС и НАТО. Освен разговорите на държавния глава със словенския президент Борут Пахор, са планирани и срещи с министър-председателя Мариан Шарец, с председателя на парламента Деян Жидан и с кмета на словенската столица Зоран Янкович. В Търговско-промишлената палата на Словения Румен Радев и Борут Пахор ще открият Словенско-български бизнес форум. В бизнес делегацията, която придружава президента, са включени редица представители на български компании в областта на информационните технологии, туризма, строителството, хранително-вкусовата промишленост и други, които ще обсъдят със свои партньори от Словения реализацията на общи проекти. В Любляна държавният глава и съпругата му ще присъстват на прием по повод Националния празник на Република България – 3 март, даван от посолството на Република България в Словения за дипломатическата общност, изтъкнати представители на словенското общество и на българската общност.", "date": "2019.03.08", "title": "Румен Радев е на официално посещение в Словения на 11 и 12 март"}
{"url": "https://www.24chasa.bg/novini/article/7336344", "text": "Хиляди жени в Испания стачкуваха днес, присъединявайки се към милиони други по света, настоявайки за равноправие между половете в света и за преодоляване на неравното заплащане, на насилието и повсеместното неравенство, предаде Асошиейтед прес, цитирана от БТА.  Много жени не се явиха на работните си места в офисите и фабриките из цялата страна, други прекратиха домакинската си работа, или пък повериха на мъже задълженията си като гледачки на деца, болни и възрастни хора, за да отбележат Международния женски ден. Двата главни работнически синдиката бяха призовали за 2-часово спиране на работа, но т.нар. Осмомартенска комисия, обединяваща защитници на правата на жените, заяви, че стачката трябва да продължи 24 часа. Под лозунга \"1000 причини\" по-късно днес са насрочени демонстрации в десетки испански градове, включително и столицата Мадрид, където още се помни масовият протест, състоял се миналия март. Общонационални стачки и символични шествия и демонстрации в защита на правата на жените има днес на много места в Италия, предаде ТАСС. 24-часова стачка обявиха транспортните синдикати. Тя обхваща метрото и наземния транспорт, включително такситата и влаковете за регионални пътувания, с изключение на обществените превози в пиковите сутрешни и вечерни часове. За 4 часа прекрати работа персоналът на авиокомпания \"Алиталия\", което доведе до промяна на разписанията и до анулиране на някои вътрешни и международни полети. Протестната акция срещу нарушаването на основни права бе подкрепена от редица образователни и медицински учреждения, държавни и частни компании. Такава акция в Международния женски ден вече стана традиция в Италия и още 60 страни. Макар тя да е анонсирана като \"всеобща феминистка стачка\", към нея се присъединяват и трудещи се мъже. В обръщение за 8 март германската партия Левите, цитирана от ДПА, обяви данни, разкриващи, че бедността сред жените в най-развитата страна от ЕС е по-често срещана, отколкото сред мъжете. Цитират се данни от Евростат - статистическата служба на ЕС, които показват, че през 2017 г. 7,1 млн. жени в Германия са били застрашени от бедност, срещу 6,1 млн. мъже. За застрашени от бедност в страната се смятат всички, чиито доходи са под 60 процента от средните. Депутатката Сабине Цимерман от Левите обвини правителството, че си затваря очите за рисковете от бедност сред жените. Според данни на Федералната агенция по заетостта, цитирани от Левите, над 27 процента от жените с договори за пълен работен ден спадат към категорията на нископлатените, срещу само 16,2 процента от мъжете, а средният месечен доход на жените на пълен работен ден е 2920 евро срещу 3372 на мъжете.     ", "date": "2019.03.08", "title": "Стачки и протести в защита на правата на жените в много страни по случай 8 март"}
{"url": "https://www.24chasa.bg/novini/article/7336381", "text": "Лидерът на групата на Европейската народна партия (ЕНП) в Европейския парламент Манфред Вебер заяви днес, че унгарският премиер Виктор Орбан трябва да реши към коя политическа група иска да принадлежи партията му ФИДЕС, предаде Ройтерс, цитирана от БТА. По-рано днес Орбан каза по унгарското радио, че управляващата в Унгария националистическата партия ФИДЕС-Унгарски граждански съюз може да излезе от десноцентристката ЕНП. Това става на фона на скандал заради организираната от правителството в Будапеща медийна кампания срещу водещи политици на ЕС. Премиерът Орбан обяви също, че в неделя ще посети Варшава, където управляващата партия \"Право и справедливост\" не е член на ЕНП и така подчерта сближаването си с Полша, посочва Франс прес. \"Бих предпочел ЕНП да се реформира, за да може антиимигрантските сили като нас да имат място в нея, но е ясно, че ако трябва да помислим за нещо друго, то е с Полша, с което ще преговаряме най-напред\", обясни Орбан. Манфред Вебер поиска Орбан да изпълни няколко условия, за да не бъде изключена ФИДЕС от ЕНП, за което настояват дузина партии членки на това политическо семейство. Въпросът с отстраняването е включен в дневния ред на заседание на ЕНП, което ще се проведе на 20 март. Днес Орбан повтори, че не възнамерява да променя позициите си и подчерта, че резултатът от предстоящ дебат с Вебер и председателя на Еврокомисията Жан-Клод Юнкер \"може би ще е, че нашето място в крайна сметка не е в ЕНП, а извън нея\". \"Няма да правим компромиси с имиграцията и защитата на християнските ценности\", беше категоричен унгарският премиер. От Варшава, където е на посещение в навечерието на изборите за Европарламент, Вебер каза, че е дошло време Орбан да направи избор. \"Той е този, който трябва да реши. Никой не е задължен да остане в ЕНП. ФИДЕС е добре дошла, но ЕНП се основава на общи идеи и ценности\", предаде АФП. \"През последните години и месеци Виктор Орбан винаги е заявявал ясен ангажимент за оставане в ЕНП\", каза Вебер, цитиран от Ройтерс. \"Всеки, който стъпва на общите идеи, може да остане, други могат да напуснат или трябва да бъдат изгонени, ако това повече не се приема\", посочи Вебер.", "date": "2019.03.08", "title": "Манфред Вебер: Орбан трябва да реши дали иска ФИДЕС да остане част от ЕНП"}
{"url": "https://www.24chasa.bg/novini/article/7334721", "text": "Оспорвана френско-румънска битка се очерта в състезанието за главен прокурор на новата Европейска прокуратура, която трябва да започне работа през 2020 г. На последната права преди окончателния избор се озоваха двама души - 45-годишната бивша шефка на румънската антикорупционна агенция Лаура Кьовеши и 57-годишният френски магистрат Жан-Франсоа Бонер. Срещу Кьовеши играят управляващите в собствената ѝ държава. Властите в Бурукещ първо успяха да извоюват уволнението ѝ миналото лято, а когато стана ясно, че тя е сред финалистите за европейския пост - обявиха официално, че ще опитат да я провалят. Нещо повече - срещу нея започнаха дела и разпити, които по дати очевидно неслучайно съвпадаха с изслушванията за европрокурор. По този начин Румъния и Франция на практика се оказаха зад един и същи кандидат - французина, за когото според медиите В крайна сметка Жан-Франсоа Бонер се оказа изборът на Съвета на ЕС, който обединява представителите на държавите членки, докато Кьовеши бе предпочетена от Европейския парламент. Смята се, че евродепутатите по този начин искат да натрият носа на Румъния заради посегателствата срещу независимостта на правосъдието. Сега двете евроинституции ще трябва да преговарят, за да стигнат до компромис и да се обединят около едно име. За Лаура Кьовеши се знае и пише много - било заради резултатите, постигнати от нея в борбата с корупцията, било заради скандалите, които се завихриха около работата ѝ. Кой обаче е нейният конкурент? Жан-Франсоа Бонер е човек, който стои извън светлините на прожекторите. За него е трудно да се открие информация в интернет, името му привлече внимание едва покрай кандидатурата му за европейски прокурор. С други думи - профилът му е значително по-стандартен от този на румънската му конкурентка. При изслушванията в комисиите на Европарламента първото нещо, което стана ясно, е, че е полиглот. Той сменяше непрекъснато английски, френски и немски, Роден е на 27 март 1961 г. Бил е зам.-прокурор на републиката в Страсбург. През 1993-1998 г. е съдия-следовател към френските военни сили, разположени в Германия. През 1998-2000 г. пък е магистрат за връзка с Германия. Има опит в международни институции, тъй като е работил 4 г. като заместник- представител на Франция към Евроюст. След 2007 г. последователно е зам.-прокурор на републиката в Дижон и в Руан, а понастоящем - главен прокурор към Апелативния съд в Реймс. При лансирането на кандидатурата му Париж изтъкна, че той е врял и кипял в преследването на финансовите престъпления, на измамите с ДДС, на прането на пари, на корупцията, а именно това ще е основната задача на европрокуратурата - да разкрива и наказва мащабните злоупотреби с евросредства. Първото предизвикателство за новата институция ще е да вдъхне доверие, каза Бонер на изслушването. Той се обяви за сътрудничество между институциите, натоварени с борбата срещу измамите. Според него обаче Европрокуратурата трябва да преследва също тероризма, екологичните престъпления и др. “За мен няма граници”, обяви френският магистрат. “За 32 г. кариера никога не съм се страхувал от никого”, добави Бонер, отговаряйки на въпрос как ще устоява на натиск. Румънският евродепутат Емилиян Павел му зададе въпроса дали би се възползвал от информация на тайните служби от държавите членки, за да подпомогнат разследванията му, а Бонер отговори: Аз съм френски прокурор. Свикнал съм да работя със служби, които предоставят съдебни доказателства, и като ръководител на Европейската прокуратура бих направил същото.” Въпросът очевидно е бил провокиран от обвиненията срещу Кьовеши, че докато е работела като шеф на антикорупционната агенция, е била в тясно сътрудничество с румънските тайни служби. Според Бонер постът на главен европейски прокурор изисква и известни дипломатически умения, тъй като да си технократ, не е достатъчно. “Един прокурор не трябва да бъде никога агресивен. Но трябва да бъде решителен. не съм се крил зад заместниците си. Аз поемам отговорността”, увери още френският юрист. Европрокуратурата трябва да убеди 22-те участващи страни да работят заедно с нея и да ѝ предават дела от своите компетенции. Но трябва да убеди и останалите, неучастващи 6 членки (Великобритания, Ирландия, Унгария, Полша, Швеция и Дания) да я подпомагат винаги, когато е необходимо. Трябва да съществува и връзка на доверие с останалите европейски правни структури - ОЛАФ, Евроюст и Европол, смята французинът. Той подчерта, че е не само европейски съдия, но също и убеден европеец. Бонер е любител на цитатите на известни исторически личности. Затова завърши и изложението си пред евродепутатите с максима на някогашния германски канцлер Конрад Аденауер: “Световната история е сборът от онова, което би могло да бъде избегнато.” Съпругата на кандидата за главен европрокурор също е магистрат в Париж, имат две деца, които правят кариера извън съдебната система. В свободното си време Бонер кара ски и прави дълги велосипедни преходи. Обожава да слуша класическа музика и да общува с приятели. Твърди, че умее да съчувства, но в професионалната си работа е твърд и безкомпромисен. “Да не забравяме, че строгото прилагане на закона е очаквано от жертвите, които представляваме, както представляваме и колективните интереси на обществото”, казва прокурорът. В четвъртък ръководството на Европарламента потвърди предпочитанието си за румънската кандидатка и се събра, за да избере своята делегация, която ще го представлява в предстоящите преговори със Съвета на ЕС. В същия ден в Румъния Лаура Кьовеши отново бе привикана на разпит. Тъй като главен европрокурор се избира за първи път и процедурата е доста неясна, вероятно размяната на мнения ще продължи, докато една от двете евроинституции отстъпи от позицията си. Съветът на ЕС определи по-рано собствените си представители - Финландия и Хърватия са следващите председатели на Съвета на ЕС, а Португалия замества Германия, която също има свой кандидат в надпреварата в лицето на Андерс Ритер. Германецът обаче остана на трета позиция както в гласуването в съвета, така и в парламента. Целта и на двете институции е да се споразумеят за общ кандидат преди евроизборите през май. Ако не, преговорите ще се прехвърлят по време на финландското председателство през втората половина на годината. ", "date": "2019.03.08", "title": "Съперникът на Лаура Кьовеши за европрокурор №1 твърди, че за 32 г. кариера не се  е страхувал от никого"}
{"url": "https://www.24chasa.bg/novini/article/7336345", "text": "Върховният комисариат на ООН за бежанците заяви, че днес отваря първия си център за прием на венецуелци в Колумбия, предаде Асошиейтед прес, цитирана от БТА. Говорителят на комисариата Андрей Махечич съобщи, че центърът, създаден съвместно с колумбийските власти в граничния град Майкао, първоначално може да подслони до 350 души. Според Махечич центърът има потенциал да се разрасне в бъдеще. Стотици хора, сред които деца, възрастни и болни, са принудени да живеят на улицата заради липсата на подслон в Майкао, подчерта той. По данни на ООН 2,7 милиона венецуелци са напуснали изпадналата в криза страна след 2015 г., като над един милион от тях са отишли в Колумбия.", "date": "2019.03.08", "title": "ООН открива първия приемен център за венецуелски бежанци в Колумбия"}
{"url": "https://www.24chasa.bg/novini/article/7336388", "text": "Случаят със задълженията на мюфтийството действително е по-особен, тъй като тук не говорим за стопански или търговски субекти, а за регистрирани вероизповедания. Така финансовият министър Владислав Горанов аргументира пред медиите днешното решение на парламента за еднократна амнистия на дълговете на вероизповеданията, предаде БТА.  Основната цел на закона, така както ми е известно и след заседанието на КСНС, беше максимално и бързо да намалим до голяма степен възможните влияния на външни разузнавателни служби и други върху отделните вероизповедания, припомни той защо законодателят е предвидил субсидии за вероизповеданията. Ако не се беше взело решението във вида, в който беше гласувано днес на първо четене, на практика целта на закона нямаше скоро да бъде изпълнена, посочи Горанов. Т.е през цялата 2019 г. полагащата се на едно от вероизповеданията с най-големи дългове субсидия е нямало да бъде достатъчна дори за покриването на тези задължения. Те биха могли да бъдат покрити чрез продажба на религиозни имоти, но това е изключително чувствителна тема, а и размерът на сумата е относително малък спрямо 40-те млрд. лв. приходи в бюджета, добави финансовият министър. Според него това не би трябвало да се приеме като държавна помощ. Приходната администрация разполага с разбивки за дълговете на мюфтийството и те са свързани с осигуровки, данък върху доходите на физическите лица, декларирани от страна на регистрираните вероизповедания, има и корпоративен данък, разясни Владислав Горанов, но отказа да посочи точния размер с мотива, че те, както и задълженията на всички останали са еднакво защитени от закона. Всички способи ще бъдат използвани за контрол от приходната администрация. Така Горанов коментира изнесения в медиите случай на данъчни, маскирали се като танцьори. По думите му, те буквално са преиграли. Но превъплъщенията на данъчните имали различни вариации, стана ясно още от думите му. Министърът разказа за данъчни, които миналата година са били качени на круизни кораби. Имаше забавна ситуация, когато вече навътре в морето се оказа, че това е нудистки круиз и колегите бяха изключително притеснени, разкри той. Но, подчерта Горанов, всички способи са допустими, защото в края на краищата интересът на обществото е да има по-малко сива икономика и бюджетът да бъде обезпечен. Що се отнася до наредбата за касовите апарати финансовият министър повтори, че сроковете за прилагането й се удължават за голяма част от търговците - тези, които използват системи за управление на продажбите и са около 80 на сто от търговците. Над 50 хиляди касови апарата вече са адаптирани и в реално време предават данни към сървърите на НАП, каза той и отбеляза, че срокът за системите за управление на продажбите е удължен с близо седем месеца - до края на септември, така че от началото на октомври се очаква всички софтуери да отговарят на изискванията на наредбата. Най-големите рискове Горанов вижда при ресторантите, хотелите, заведенията за обществено хранене, където, по думите му, често се избягва отчитането на всички обороти. По консервативни изчисления на приходната агенция загубите са за около половин милиард лв.. Ако приемем, че сивият сектор е малко над 20 на сто в момента, потенциалните загуби от него може да се измери на доста повече от половин милиард лева, изчисли министърът.", "date": "2019.03.08", "title": "Горанов: Случаят със задълженията на мюфтийството е по-особен"}
{"url": "https://www.24chasa.bg/novini/article/7336414", "text": "Днес управителят на Българската народна банка Димитър Радев предложи на Народното събрание кандидатурата на Радослав Миленков за подуправител на БНБ – ръководител на управление „Банков надзор“, в изпълнение на изискванията на чл. 12, ал. 2 от Закона за Българската народна банка, съобщиха от БНБ. Радослав Миленков е добре познат и уважаван специалист в банковите среди, който е доказал своите професионални познания и добра репутация. Той разполага с всички необходими качества за ръководител на управление „Банков надзор“ в БНБ, включително задълбочен поглед върху банковата система, практически знания за механизмите за осъществяване на банковия надзор, както и значителен управленски опит в няколко търговски банки, аргументира се управителят на централната банка. От ноември 2014 г. досега Радослав Миленков е председател на Управителния съвет на Фонда за гарантиране на влоговете в банките (ФГВБ). В рамките на своя успешен мандат като председател на ФГВБ той поддържа добро сътрудничество с Българската народна банка, Министерството на финансите, банковата общност в страната и с други национални и международни институции. Радослав Миленков е магистър по финанси. Завършил е Университета за национално и световно стопанство с отличие, владее английски език и не членува в политически партии.", "date": "2019.03.08", "title": "Димитър Радев предложи Миленков за подуправител на БНБ"}
{"url": "https://www.24chasa.bg/novini/article/7336432", "text": "Южна Корея и САЩ подписаха споразумение, според което Сеул ще увеличи финансовия си принос за издръжката на американския военен контингент на своя територия, предаде Асошиейтед прес, цитирана от БТА. След няколко неуспешни кръга от преговори, миналия месец висши представители от двете страни постигнаха споразумение Сеул да плати близо 1,04 трилиона вона (924 млн. долара) през 2019 г. за американското военно присъствие, спрямо 830 млн. долара през миналата година, припомня АП. Южнокорейският външен министър Кан Кьон-уа и американският посланик в Сеул Хари Харис подписаха днес новото споразумение за подялба на разходите. За влизането му в сила се изисква одобрението на южнокорейския парламент. Американският президент Доналд Тръмп оказа натиск върху Южна Корея да увеличи дела си във финансирането, като заплаши, че може да изтегли разположените в страната 28 500 американски войници, ако Сеул не отговори на исканията.", "date": "2019.03.08", "title": "Сеул ще отделя повече средства за контингента на САЩ в Южна Корея"}
{"url": "https://www.24chasa.bg/novini/article/7336438", "text": "„Митовете срещу еврото са смесица от най-големите страхове на хората – обедняване, фалит на банките като в Гърция или дори това че България ще загуби суверенитет. Те се насаждат целенасочено в обществото от хора, които не желаят България да се развива бързо и да влезе в сърцето на Европа – Еврозоната. Експертните анализи и фактите от останалите страни от Източна ЕВропа, приели еврото през последното десетилетие, показват, че всички тези страхове са необосновани. Влизането в еврозоната е печат за качество на икономиката ни и ще доведе до нов импулс за растеж, както стана в Словакия, Литва, Латвия, Естония и други.“ Това заяви българският евродепутат от ГЕРБ/ЕНП Ева Майдел на дискусия със студенти в Университета за национално и световно стопанство на 8 март, петък в София. „Според специално изследване, което възложих на Института за пазарна икономика през 2018г. проинфлационният ефект от присъединяването към еврото, базирано на опита на последните присъединили се държави варира между 0.24 и 0.3 процентни пункта. Това са фактите и вярвам, че интелигентни и знаещи младите хора като вас ще бъдат посланици на фактите по въпроса за приемането на еврото. Не случайно, изследванията показват, че тези, които имат най-отворените умове към знанието – младите между 18 и 25 г. - имат най-голямо доверие в еврото – над 70% от европейците на тази възраст.“ Това допълни Ева Майдел, която беше основен лектор на събитието. В дискусията се включиха кметът на район Студентски Димитър Дилчев, народните представители Александър Ненков и Теодора Георгиева зам.ректорът на УНСС доц. д-р Стела Ралева, председатели на студентски организации и над 50 студенти.", "date": "2019.03.08", "title": "Ева Майдел: Страховете от приемането на еврото са необосновани"}
{"url": "https://www.24chasa.bg/novini/article/7336439", "text": "Събарянето на паметната плоча на мястото на някогашната синагога в Страсбург, за което бе съобщено на 2 март, се дължи на обикновена катастрофа, а не на антисемитска проява, съобщава регионалният в. \"Дерниер нувел д'Алзас\", цитиран от БТА. Предвид увеличаването през последните месеци на антисемитските прояви във Франция, прокуратурата веднага започнала разследване. Полицията установила, че местен шофьор не се е справил с управлението на автомобила си и е бутнал, движейки се на заден ход, гранитната стела, поставена върху бетонна плоча. Шофьорът бил открит и задържан в сряда. 31-годишният мъж е освободен след разпит, но ще се яви пред съда през юни, за да отговаря за загуба на контрол над превозно средство и бягство от местопроизшествие. Изглежда, че няма да му бъдат повдигнати обвинения за антисемитска проява. Преди десетина дни неизвестни лица оскверниха еврейско гробище близо до Страсбург, припомня в. \"Дерниер нувел д'Алзас\".", "date": "2019.03.08", "title": "Френски вестник: Паметната плоча в Страсбург е съборена при катастрофа"}
{"url": "https://www.24chasa.bg/novini/article/7336550", "text": "Заснетите от жени филми във Франция са се увеличили с 62 процента за 10 години, предаде Франс прес, цитирана от БТА.  Делът на френските филми, режисирани или сърежисирани от жени, непрестанно се увеличава от 10 години, показва изследване на Френския национален филмов център. Резултатите от изследването са публикувани във връзка с Международния ден на жената - 8 март. През периода 2008 - 2017 г. филмите, заснети от жени във Франция, са се увеличили с 62,8 процента, при 32,2-процентно увеличение на филмите, заснети от мъже. Ново поколение френски режисьорки на пълнометражни филми се появи през този период, като 39 жени са заснели най-малко по три филма. През периода 2012 - 2017 г. 370 филма, заснети от режисьорки, са се появили по екраните във Франция. За сравнение през същия период в Германия заснетите от жени филми, които са излезли по екраните, са 242, а във Великобритания - 87.", "date": "2019.03.08", "title": "Филмите, заснети от жени във Франция, са се увеличили с 62% за 10 години"}
{"url": "https://www.24chasa.bg/novini/article/7336548", "text": "Според статистиките от 2001 г. насам разводите в Турция непрекъснато се увеличават. Пикът в разводите е бил през миналата 2018 г., информира БТА. Общо 142 448 семейни двойки са се развели за 12-те месеца на миналата година, което е с около 20 хиляди повече в сравнение с 2017 г.                                                                                                                                                                                                                                                                                                                       ", "date": "2019.03.08", "title": "2018 г. - рекордна за разводите в Турция"}
{"url": "https://www.24chasa.bg/novini/article/7336675", "text": "Окръжният съд в Добрич наложи мярка за неотклонение „задържане под стража“ на 28-годишния С.С. от село Житница, община Добричка, който е разследван за причинена по непредпазливост смърт при пътнотранспортно произшествие. Тежкият инцидент е станал в ранните сутрешни часове на 17 февруари т.г., в Добрич по околовръстен път в посока Генерал Тошево. Според събраните на този етап доказателства, при управлението на лекия автомобил, мъжът е допуснал произшествието, в резултат на което е пострадал и по-късно починал един от тримата пътници в колата. След инцидента 28-годишният, който е неправоспособен водач, избягал от местопроизшествието и се укрил от органите на реда, което наложило обявяването му за издирване. След почти три седмици, мъжът се предал сам на разследващите органи. От приложената по делото справка за съдимост става ясно, че той е осъждан два пъти. След като прецени изразените от страните становища и материалите от делото, Окръжният съд счете, че събраните на този етап доказателства указват за наличието на достатъчно данни за съпричастността на обвиняемия към разследваното престъпление, както и че съществува опасност при по-лека мярка за неотклонение той да се укрие или да извърши друго престъпление.", "date": "2019.03.08", "title": "Оставиха в ареста шофьор без книжка,\nпричинил катастрофа с жертва в Добрич"}
{"url": "https://www.24chasa.bg/novini/article/7336676", "text": "Бившият директор на македонското Управление за безопасност и контраразузнаване Сашо Миялков бе осъден на три години затвор по делото Титаник 2, което се отнася за нередности по време на местните избори през 2013 г, предаде агенция МИА. Обвинените по делото получиха общо 19 години и осем месеца затвор. Лидерът на Демократичната партия на албанците Мендух Тачи получи три години и два месеца затвор, а най-тежка присъда бе произнесена срещу бившия член на Държавната изборна комисия Бедредин Ибраими - четири години и шест месеца, предаде БТА. Бившите членове на ДИК Сашо Сърцев, Влатко Сайковски и Анета Стефановска получиха по три години затвор. Прокурорката Фатиме Фетаи поиска Сашо Миялков и Бедредин Ибраими да бъдат задържани в ареста.", "date": "2019.03.08", "title": "Осъдиха на 3 години затвор бившия шеф на македонското контраразузнаване"}
{"url": "https://www.24chasa.bg/novini/article/7336677", "text": "Заради традицията за палене на огньове на християнския празник Сирни Заговезни, който тази година е на 10 март (неделя), МОСВ и Регионалните инспекции по околната среда и водите (РИОСВ) в страната напомнят, че нерегламентираното изгаряне на отпадъци е нарушение на Закона за управление на отпадъците (ЗУО), съобщиха от пресцентъра на екоминистерството. Забранено е да се изгарят автомобилни гуми, масла и други лесно запалими материали, които при горене отделят вредни емисии в атмосферата. МОСВ напомня на кметовете на общини и кметства да извършат необходимия превантивен контрол и предприемат мерки за предотвратяване изгарянето на гуми и други отпадъци при отбелязване на празника. Според разпоредбите на ЗУО глобите за нерегламентирано изгаряне на неопасни отпадъци са от 2000 до 5000 лв., а за маловажни случаи се налагат глоби на местонарушението в размер от 10 до 50 лв. срещу издаване на фиш по реда на Закона за административните нарушения и наказания. За неупражнен контрол от страна на кметовете глобата е от 1400 до 4000 лева. МОСВ напомня също за опасността от възникване на пожари в защитените територии и заетите от естествени екосистеми с висока природозащитна стойност територии. Затова призоваваме да не се пали огън извън определените и обозначени за това места, да не се разпалват и хвърлят в огъня леснозапалими изкуствени материи, масла и други запалителни течности. За да се избегне възникването на пожари, не трябва да се горят също сухи треви и растителни отпадъци извън определените места.", "date": "2019.03.08", "title": "Екоминистерството зове: Внимавайте с огньовете за Сирни Заговезни"}
{"url": "https://www.24chasa.bg/novini/article/7336763", "text": "Учени откриха място край остров Санта Крус от архипелага Галапагос, което служи за убежище на застрашените от изчезване акули чук, предаде Франс прес, цитирана от БТА. Естественото убежище се използва от около 20 акули, се казва в изявление на министерството на околната среда на Еквадор. Това е второто подобно място около Галапагоските острови. Първото е открито през 2017 г. и в него обитават трийсетина екземпляра. Учените са прикрепили локализиращи устройства на пет акули, за да наблюдават и защитават екосистемата, в която еволюират, каза Едуардо Еспиноса - ръководител на експедицията, направила откритието. Акулите чук растат бавно и се възпроизвеждат трудно. Те стават жертви и на риболов. Еквадор е създал обширен морски резерват, за да се опита да защити акулите. Архипелагът Галапагос е на 1000 километра на запад от еквадорския бряг. В галапагоските крайбрежни води живеят около 2900 морски организми. Това е една от най-крехките екосистеми на света.", "date": "2019.03.08", "title": "Учени откриха убежище на акули чук край Галапагоските острови"}
{"url": "https://www.24chasa.bg/novini/article/7334972", "text": "Родителите на малкия Павел от Пловдив никога няма да забравят 10 ноември 2018 г. Тогава заедно с 4-годишния си син отишли да гледат демонстрация на спецподразделенията на полицията в града. Внезапно детето си глътнало езика. Настанала паника, хората се развикали за помощ. Катаджията Стойчо Яковски, който бил наблизо, реагирал светкавично и извадил езика на хлапето. Така го спасил от задушаване. “Не смятам, че съм извършил героизъм. Служителите на Пътна полиция са обучени да оказват първа помощ, правят го ежедневно”, обяснява Стойчо Яковски.", "date": "2019.03.08", "title": "4-годишно дете си глътна езика, катаджия от Пловдив реагира светкавично"}
{"url": "https://www.24chasa.bg/novini/article/7336772", "text": "Тричасово спиране на работата имаше днес в много държавни учреждения в Гърция по призива на синдикати, предаде АФП. Става дума за първа подобна стачка, според гръцката феминистка инициатива \"движение за 8 март\". Тази година за първи път на 8 март ние провеждаме стачка, което представлява сериозно развитие спрямо предишните години, посочи движението в съобщение по повод Международния ден на жените, предава БТА. Подобно на испанките, които за втора поредна година са в стачка, за да защитят правата си, \"движението за 8 март\" полага усилия да въведе тази идея в Гърция. Ние пожелаваме на 8 март да има стачка в частния и държавния сектор за жените и мъжете, за да откроят дискриминациите и сексизма срещу жените, посочи за АФП Аргири Еротокриту по време на демонстрация в Атина. Жените печелят 226 евро по-малко от мъжете в частния сектор, според данни от социалното осигуряване, посочи тази лекарка, която работи в болница в Атина. Тя носеше плакат с надпис \"В стачка на 8 март\", редом с няколкостотин демонстранти, включително бежанки. Демонстрацията бе свикана по призива на Федерацията на държавните служители /АДЕДИ/, за да се осъдят \"неравенствата в заплатите\" и \"нарушението на човешките права\". Втора демонстрация по призива на леви феминистки движения е планирана за тази вечер в Атина.", "date": "2019.03.08", "title": "Тричасово спиране на работа в държавни учреждения в Гърция в подкрепа на жените"}
