{"url": "https://www.24chasa.bg/novini/article/7177047", "text": "“Ядосаха ме днес малко депутатите затова, че едните пари децата с увреждания са сложили на едно място в бюджета, а другите - на друго.” Това призна премиерът Бойко Борисов в сряда късно вечерта след спешна среща с майките от инициативата “Системата ни убива”. Причината за раздразнението на министър-председателя - жените получиха лично от него гаранции, че пари за децата им и останалите хора с увреждания ще има целево в бюджета за догодина. Но в хода на гласуването на финансовата рамка обещаната сума от 150 млн. лева не бе видима. Първо те влязоха в сряда следобед в парламента за среща с шефката на НС Цвета Караянчева и шефката на бюджетната комисия на парламента Менда Стоянова. Междувременно много от майките заговориха отново за готовност да протестират. ги успокоят - финансовият Владислав Горанов, въпреки че им докладва разчетите си, и социалният Бисер Петков, въпреки че по-рано и на заседанието на ресорната комисия обясни как парите за лична помощ (основно искане на майките) ще стигнат. Така часове преди да отлети на официална визита в Мароко, Борисов спешно поиска да разговаря лично с жените. И да изясни какво става с тези пари - уж ги има, а не са видими. Той прие майките в Министерския съвет, по същото време на среднощното си заседание депутатите гледаха текст по текст бюджета.  Ето, парите вече са в правилното перо, обяви с усмивка на облекчение от предотвратения конфликт шефката на бюджетната комисия Менда Стоянова, когато пленарната зала гласува: 150 млн. лева повече в бюджета на Министерството на труда и социалната политика за хора с увреждания. “У тях се породи недоверие, подхранвано от други хора, които се опитват да спекулират с тях и с мъката им”, коментира казуса Стоянова. Премиерът подчерта, че така е изпълнил ангажимента си, и даде задача на заедно с майките и национално представителните организации, “така че до всеки един човек в затруднено положение да има тези средства, които вече надвишават 1,5 млрд. лв.”. На извънредно заседание днес социалната комисия пък трябва да изчисти спорните текстове от Закона за лична помощ. “Оттук нататък можем да си бъдем и полезни с инерцията и гражданското доверие, които имат тези не “уж кресливи жени” - тези дами, да ги наречем. А именно дали парите, които се изливат в ТЕЛК, навсякъде отиват точно до мястото и човека, където трябва, дали няма злоупотреби”, каза още премиерът. Бе категоричен, че ако се пресекат фалшивите диагнози, ще има повече пари за всяко болно дете. Майките до късно вчера бяха в парламента, разговаряха дълго с депутати от ГЕРБ и със съавтора на техния закон Мая Манолова.", "date": "2018.11.29", "title": "Как парите за майките влязоха в правилното перо (Обзор)"}
{"url": "https://www.24chasa.bg/novini/article/7177060", "text": "Председателят на косовския парламент Кадри Весели заяви, че косовските сили за сигурност ще бъдат трансформирани в армия в средата на декември, съобщи Танюг, като се позова на интернет изданието на вестник \"Коха\". На въпрос на журналист кога ще се състои заседанието на парламента, на което ще се гласуват законите за трансформиране на косовските сили за сигурност в армия, Весели каза, че този въпрос ще бъде в дневния ред на ръководството на парламента още в понеделник, съобщи БТА. \"Тази година ще имаме армия на Косово. В средата на декември ще гласуваме за формирането на въоръжени сили на Косово\", заяви Весели. Той посочи, че косовските сили за сигурност ще бъдат трансформирани във въоръжени сили на Косово с миролюбива цел.", "date": "2018.11.29", "title": "Превръщат косовските сили за сигурност в армия в средата на декември"}
{"url": "https://www.24chasa.bg/novini/article/7177044", "text": "Учители и ученици могат да си направят оценка на дигиталните си умения чрез платформата SELFIE. Тя е разработена от Европейската комисия и бе тествана пилотно от министъра на образованието Красимир Вълчев и заместничката му Деница Сачева в столичното 137-о СУ “Ангел Кънчев”. Платформата оценява дали учителите преподават дигитални умения, какво е оборудването и какви са знанията на учениците за технологиите. “SELFIE прави диагностика и анализира всички инструменти на образователната среда. Това е възможност училищата да анализират своята готовност за ера, в която трябва да развиваме по-добре дигиталните умения у децата”, каза Вълчев. И обясни, че трябва да се помогне за трансформацията към дигиталния свят. Бъдещето пък било в развитието на изкуствения интелект и децата трябва да бъдат не само дигитални ползватели, а създатели. Обясни, че преходът е труден, но министерството инвестира в обучение на учителите и учениците, както и за въвеждането на информационни технологии в класната стая. Целта е до края на януари поне 250 училища да използват платформата, каза Сачева. На сайта на министерството на образованието пък ще има специална секция за платформата, която е безплатна. ", "date": "2018.11.29", "title": "Платформа оценява  дигитализацията  на  училищата"}
{"url": "https://www.24chasa.bg/novini/article/7176897", "text": "Стотици миньори и енергетици от комплекса “Марица-изток” демонстрираха в четвъртък в София, за да изразят твърдото си становище за запазване на тецовете и мината в комплекса. Те бяха пред министерствата на енергетиката, на икономиката и на околната среда, сградата на ЕК, площад “Княз Александър I”. Лидерът на КТ “Подкрепа” Димитър Манолов намекна, че този протест може да се пренесе и в Брюксел. Той заяви, че в момента държавата през НЕК плаща изцяло вредните емисии на двата американски теца и помага на третия - държавната ТЕЦ “Марица-изток 2”. Няма как да бъде иначе, защото другата възможност е цените за емисиите да се включат в сметките ни за ток, но такава възможност е страшна. Манолов напомни, че в момента цената на тон въглероден двуокис е 20 евро и че енергетиката ни е зависима от тока на Маришкия басейн между 42 и 60%. Синдикалният лидер заяви, че ако сега се внася ток, то той ще струва 170 лв. за мвтч, а ако не бъде произвеждан, цената ще е още по-висока. Ден преди шествието, в сряда вечерта, премиерът Бойко Борисов събра на среща представители на синдикатите и работодателите, за да се обсъди ситуацията с екоизискванията и въглищната енергетика. На нея е съобщена позицията на България - че не е съгласна с по-амбициозни цели, свързани с въглеродните емисии. Тя ще бъде представена от президента Румен Радев. Държавният глава ще се срещне днес с представителите на синдикатите, но още в четвъртък написа на страницата си във фейсбук, че ще отстоява българската позиция.", "date": "2018.11.29", "title": "Енергетици, кабинет и президент на една страна - да запазят тецовете (Обзор)"}
{"url": "https://www.24chasa.bg/novini/article/7177089", "text": "Депутати от ГЕРБ и народни представители на социалната комисия се срещнаха в Народното събрание с протестиращите майки на деца с увреждания и омбудсмана Мая Манолова, за да изчистят спорни текстове в Закона за личната помощ и Закона за хората с увреждания. Срещата се проведе в стая на управляващите, а разговорите продължиха близо 2 часа. \"Мисля, че постигнахме консенсус и това е последната среща по двата закона. На последната работна група, която приключи преди малко, и всички текстове са изчистени. Нямаме повече различия. Остава следващата сряда да разгледаме закона в зала, а утре в социалната комисия\", заяви шефката на бюджетната комисия Менда Стоянова след срещата. В сряда стана ясно, че според протестиращите майки и омбудсмана Мая Манолова хората ще останат без личен асистент от 1 септември 2019 г. \"Проектът, който предизвика буря от недоволство, предоставянето на лична помощ се обвързваше с една сума, предвидена в бюджета и се казваше, че след като тази сума пари бъде изразходвана, хората ще останат без лична помощ. Това беше голямата тревога, предвид ограничеността на средтвата и невъзможността да бъдат пренасочени други средства\", обясни Манолова. Тя уточни, че по време на срещата са се разбрали \"да се спазват ограниченията, предвидени в закона, но не и ограничения предварилно зададени в бюджета, защото би поставило хора с увреждания в риск, защото няма закон, в който да пише, че спира да действа само докато има определена сума пари\". По време на гласуването на централния бюджет в сряда по предложение на Стоянова бяха прехвърлени 71,5 млн. лв. от централния бюджет към този на социалното министерство за разходи за лични асистенти. Тя заяви, че тази сума е била предвидена за лични асистенти, но до приемането на Закона за личната помощ не е било ясно кой ще я разпределя. \"Това, че бяха преработени 4 текста, стана ясно, че проблем със закона имаше\", контрира омбудсмана и допълни, че тревогите на майките са били напълно основателни. \"Утре ще прегласуваме спорните текстове, по които постигнахме споразумение. Ще бъдат внесени текстове без никаква редакция\", заяви шефът на социалната комисия Хасан Адемов. \"Надявам се, че утре текстовете ще бъдат представени по начина, по който ги договорихме току-що. Много пъти участвах в договаряне и консенсус, и обръщане на ситуацията на следващия ден\", обясни Манолова. Вера Иванова, която е част от протестиращите майки, каза, че са получили обещание, че всяко лице ще получи необходимите часове според индивидуалната си нужда и допълни \"това е наша борба от 2014 г.\".", "date": "2018.11.29", "title": "Ще има пари за лична помощ, майки и депутати изчистиха спорни текстове"}
{"url": "https://www.24chasa.bg/novini/article/7177119", "text": "Поради протоколен гаф първият човек, с когото френският президент Еманюел Макрон се срещна на летището в аржентинската столица Буенос Айрес след пристигането си за срещата на върха на Г-20, беше служител на летището, облечен в светлоотразителна жълта жилетка, съобщи Франс прес, цитирана от БТА. Излизайки от самолета, Макрон не видя нито един аржентински официален представител. Френският президент стисна ръката на служител на летището, дошъл да му отвори вратата, облечен в жълта светлоотразителна жилетка, превърнала се в символ на протестно движение във Франция. След това той поздрави друг на пистата на летището. Няколко минути по-късно на летището пристигна вицепрезидентката Габриела Мичети, за да посрещне както подобава Бриджит и Еманюел Макрон. Двамата вече се бяха качили в колата, очакваща ги до самолета, и трябваше да излязат при пристигането на аржентинската делегация.", "date": "2018.11.29", "title": "Гаф - Макрон посрещнат от жълта жилетка\nна летището в Буенос Айрес"}
{"url": "https://www.24chasa.bg/novini/article/7177005", "text": "Бесарабски българин е сред 24-мата украински моряци, пленени от Русия, след като три украински кораба опитаха да преминат през Керченския проток, съобщи Би Ти Ви. Владимир Варимез от украинското село Бановка е с български корени, но не е български гражданин, съобщиха от МВнР в София. Страната ни ясно е заявила, че настоява за незабавно освобождаване на всички моряци от трите кораба, посочват от министерството. Петро Порошенко призова НАТО да разположи кораби в Азовско море и да изпрати още кораби в Черно море, за да подкрепи Украйна срещу Русия. В интервю за германския в. “Билд” украинският президент заяви, че Владимир Путин иска да анексира цяла Украйна, “за да възстанови старата Руска империя. Крим, Донбас, цялата страна”. “Като руски цар, какъвто се възприема, неговата империя не може да функционира без Украйна. Той гледа на нас като на негова колония”, заявява Порошенко. НАТО бързо отговори на призивите на украинския държавен глава, че алиансът вече има достатъчно присъствие в района на Черно море. Заради кризата в Керченския проток Доналд Тръмп отменя срещата си с Путин по време на форума на Г-20 в Аржентина. Американският президент обясни в туитър, че се отказал от срещата заради това, че Москва не е върнала задържаните украински кораби и моряци. Четвърти руски дивизион от зенитноракетните системи С-400 “Триумф” застъпи на бойно дежурство край границата на Украйна, съобщи ТАСС. Русия планира да разположи в Крим и нов радар от системата за ранно предупреждение за ракетни нападения.", "date": "2018.11.29", "title": "Бесарабски българин сред пленените украински моряци, Тръмп отмени среща с Путин (Обзор)"}
{"url": "https://www.24chasa.bg/novini/article/7177003", "text": "До момента Кремъл не е получил официална информация за намерението на президента на САЩ Доналд Тръмп да отмени срещата си с президента на Руската федерация Владимир Путин в Аржентина, предаде ТАСС, като цитира прессекретаря на руския държавен глава Дмитрий Песков. Той подчерта, че Путин не е променял плановете си за участие в започващата утре в Буенос Айрес двудневна срещата на върха на Г-20, съобщава БТА. \"Летим за Аржентина. Досега видяхме само туит и медийни съобщения (за отмяната). Официална информация нямаме\", посочи представителят на Кремъл. Той отбеляза, че ако Тръмп действително е отменил срещата си с Путин, руският президент \"ще има няколко допълнителни часа в програмата си за полезни срещи в кулоарите\" на форума.", "date": "2018.11.29", "title": "Кремъл: Нямаме официална информация, че Тръмп отменя  срещата с Путин"}
{"url": "https://www.24chasa.bg/novini/article/7177021", "text": "\"Бюджетът представлява прогноза, която за мен за следващата година е добра. Аз съм оптимист, че бюджетът ще може да бъде изпълнен, защото нашето общество следващата година ще бъде по-успешно и по-богато\". Това заяви финансовият министър Владислав Горанов след приемането на окончателните текстове за бюджета за следващата година. Дебатите за бюджет 2019 г. продължиха над 15 часа. Горанов обясни, че опозицията има различни виждания за правилното разпределяне на средствата и допълни: \"изпълнителната власт има запазения периметър да определи чрез разходите за бюджета, своето виждане за политика\".", "date": "2018.11.29", "title": "Приеха бюджет 2019 г. Горанов: Обществото догодина ще е по-богато"}
{"url": "https://www.24chasa.bg/novini/article/7177038", "text": "За трети пореден ден селяни от община Русънещ в граничещия с България окръг Олт, където е потвърдено огнище на африканска чума по свинете, не позволиха на ветеринарите да умъртвят превантивно прасетата в техните стопанства, съобщава информационният сайт Зиаре, цитиран от БТА. Още миналата седмица ветеринари установиха, че в три стопанства в община Русънещ са започнали да измират прасета. Лекарите са взели проби от мъртвите животни и първоначалните тестове са потвърдили наличие на африканска чума по свинете. Специалисти от Букурещ потвърдиха диагнозата в понеделник, информира Зиаре. В опит да спрат разпространението на болестта, властите в окръг Олт решиха всичките над хиляда прасета в Русънещ да бъдат умъртвени превантивно. За целта във вторник сутринта бяха сформирани специализирани екипи за евтаназия на животните. Около 200 селяни обаче посрещнаха враждебно специализираните екипи на входа на селището, посочва Зиаре. Хората отказаха да дадат животните си и във вторник ветеринарите не успяха да умъртвят нито едно прасе. В сряда операцията бе подновена и след продължителни убеждавания ветеринарите умъртвиха две прасета. Междувременно селяните от Русънещ са заклали във вторник и сряда почти всички прасета и при пристигането на специализираните екипи днес, отново вдигнали скандал, съобщава Зиаре. Кметът на селото Александру Кира заяви пред Зиаре, че не е подтиквал хората да се съпротивляват, а точно обратното. \"Аз имам 140 прасета и им казах да дойдат да ги умъртвят\", каза кметът. Според него хората са толкова разгневени, защото властите са се забавили с интервенцията срещу африканската чума по свинете в съседния окръг Телеорман и затова болестта се е разпространила и в Олт. Кметът заяви, че към момента в селото има 200 живи прасета. Говорителката на окръжната дирекция по санитарно-ветеринарна медицина д-р Венера Попа заяви пред Зиаре, че и днес специализираните екипи за превантивно умъртвяване на прасета са в село Русънещ и опитват да си свършат работата. Възможно е част от прасетата, които местните жители вече са заклали, да са били заразени с болестта. В този случай съществува риск хората да я разпространят, раздавайки месото на роднини и приятели от други селища. Ветеринарните лекари могат да конфискуват месото, но само със съдебно решение, което не може да се получи от днес за утре, посочва Зиаре.", "date": "2018.11.29", "title": "Румънски села до границата с България с африканска чума не пускат ветеринарите"}
{"url": "https://www.24chasa.bg/novini/article/7177048", "text": "„Истински съм разтревожен от конфликта, който сега се води между Руската федерация и Украйна. Този конфликт е една изключителна заплаха и за България.“ Това заяви министър-председателят Бойко Борисов в Рабат, цитиран от правителствената пресслужба. Той изнесе лекция на тема „Ролята на България за европейската интеграция на страните от Западните Балкани в контекста на българското председателство на Съвета на ЕС“ в рамките на официалното му посещение в Мароко. Пред дипломатите българският премиер изрази надежда, че моряците и корабите ще бъдат освободени и така ще бъде избегнат този конфликт. „Войната в Босна и Херцеговина беше толкова близо до нас. Ние, от българска страна, сме го преживели“, припомни още министър-председателят пред участниците. В лекцията си в Рабат премиерът Бойко Борисов отличи ключовата роля и усилията на България в процеса на европейското приобщаване на страните от Западните Балкани по време на нашето председателство на Съвета на ЕС. Министър-председателят подчерта, че приетата от европейските лидери Софийска декларация по време на Срещата на върха в София на 17 май ЕС-Западни Балкани даде силно политическо послание към всички партньори от региона, потвърждавайки ангажимента на ЕС към европерспективата на тези държави. „Когато по време на нашето председателство си избрахме тази тема, бе казано, че дори е безразсъдно. Но това още повече ни амбицира. Неслучайно колегата Ципрас го нарече Балканското председателство“, посочи още Борисов. Българският премиер беше категоричен, че страната ни ще продължи да работи активно за утвърждаване принципа на разбирателство и добросъседство в региона и за постигането на транспортна, енергийна и дигитална свързаност чрез реализирането на регионалните инфраструктурни обекти. В изказването си министър-председателят Борисов открои изграждането на коридорите 4, 8 и 10 като ключови за свързаността в региона и заяви, че реализацията им ще бъде от изключително значение за конкурентоспособността. „Убеден, че ако всичко това го изпълним, Балканите ще изглеждат по различен начин. Ще дадем възможности на бизнеса, товарите и стоките да се движат по максимално кратки пътища“, заяви още премиерът Бойко Борисов в мароканската столица.", "date": "2018.11.29", "title": "Борисов в Рабат: Конфликтът Русия - Украйна е изключителна заплаха и за България"}
{"url": "https://www.24chasa.bg/novini/article/7176909", "text": "Трансанадолският газопровод (TANAP) и Трансадриатическият (TAР) свързаха тръбите си в четвъртък, съобщи агенция АНА-МПА. Заварката е била извършена на границата между Гърция и Турция. В съобщението се казва, че това свързване е още един важен момент в реализирането на Южния газов коридор. По него ще се транспортира природен газ от находището “Шах Дениз II” в Каспийско море към Турция и оттам - към европейските пазари. Генералният директор на TAP Лука Скепати е заявил, че според графика доставките на природен газ по този коридор за Европа трябва да започнат през 2020 г. Трансадриатическият газопровод (от Гърция през Албания до Италия) бе избран от акционерите на находището “Шах Дениз II” вместо “Набуко”, който трябваще да транспортира азерски газ през българска територия. След като стана ясно, че “Набуко” няма да се състои, се започна работа по интерконектора Гърция-България. Чрез него страната ни ще се свърже с Южния газов коридор и ще може да получава природен газ от Азербайджан. ", "date": "2018.11.29", "title": "Двата южни  газопровода  се свързаха"}
{"url": "https://www.24chasa.bg/novini/article/7176905", "text": "Индивидуалните работни заплати на педагогическите специалисти се увеличават с не по-малко от 20 на сто от 1 януари 2019 година. Това предвижда подписаният Анекс към Колективния трудов договор (КТД) за системата на предучилищното и училищното образование, съобщиха от Министерството на образоването. От 1 януари 2019 г. минималната основна работна заплата за директор на директор на училище, детска градина и обслужващо звено става 1140 лв., на заместник-директор - 1065 лв., на педагогически специалисти - учител, ръководител ИКТ, логопед, психолог, педагогически съветник, корепетитор, хореограф, ресурсен учител, педагог, възпитател, рехабилитатор на слуха и говора, треньор по вид спорт - 920 лв., на старши учител и старши възпитател - 955 лв. и на главен учител и главен възпитател -1005 лв. Предвидени са 39 млн. лева за увеличение на индивидуалните основни работни заплати на непедагогически персонал и съответните разходи за осигурителните им вноски за сметка на работодателя. Анексът предвижда промяна и при назначаването на психолози, педагогически съветници или социални работници. Една щатна бройка ще се разкрива при над 350 ученици в училище, а не както до сега при над 400 ученици, а две щатни бройки - при над 800 ученици, до сега това се правеше при над 900 ученици в училище. \"С този анекс изпълняваме ангажиментите си към учителите, всички те са най-важни за системата\", е заявил при подписването министърът на образованието и науката Красимир Вълчев. По думите на председателя на Синдиката на българските учители Янка Такева през тази година са договорени най-добрите финансови параметри за образованието. Председателят на Съюза на работодателите в системата на образованието Надежда Николчева е отбелязала, че образованието е приоритет и увеличението на учителските заплати го доказва.", "date": "2018.11.29", "title": "Увеличават заплатите на учителите с не по-малко от 20% от 1 януари"}
{"url": "https://www.24chasa.bg/novini/article/7176921", "text": "По-чист въздух значи да имаме стабилна енергетика, запазването на комплекса \"Марица-изток\" е и за по-чист въздух в този смисъл, защото битовото отопление е основния замърсител. Това каза министърът на околната среда и водите Нено Димов в предаването \"Още от деня\" по  Екологията и добрата икономическа среда трябва да са в баланс, за да не страдат хората, добави той. Правителството прие позиция, която не желае по-високо качване на амбициите, т.е. това, което е договорено на международно ниво и на европейско до този момент не може да бъде променяме в повишаване на амбицията, не могат да бъдат давани повече пари на трети държави, за да постигат амбиции, т.е. ЕС да ги финансира. Така коментира бъдещето на комплекса \"Марица-изток\" Нено Димов. И категорично не желаем следващите 10 години да се отварят под каквато и да било форма подобен тип преговори или ревизия на постигнатите досега споразумения, за да се види какъв ще е резултатът, добави той. \"Марица - изток\" 2 засега ще може да оперира с въглищата до изчерпване на количествата, отбеляза Димов.", "date": "2018.11.29", "title": "Нено Димов: \"Марица-изток\" 2 ще оперира до изчерпване на въглищата"}
{"url": "https://www.24chasa.bg/novini/article/7176943", "text": "По-практични двустранни отношения, стимулиране на бизнеса и туристическия обмен между България и Мароко - за това се договориха вицепремиерът и министър на външните работи Екатерина Захариева и Муния Бусета, държавен секретар в Министерството на външните работи и международното сътрудничество на Кралство Мароко, съобщиха от пресцентъра на Външно. Захариева е в Рабат в рамките на делегацията на министър-председателя Бойко Борисов. “Данните за туристическия поток са незадоволителни, а имаме толкова много общи неща - култура, обичаи, които свързват нашите сънародници. Отчитаме двойно увеличение на туристите след директните чартъри през лятото, но очакванията ни са за още по-отчетлив ръст - заяви министър Захариева. - Стокообменът също е малък. На Балканите живеят близо 20 милиона души, до които може да достигнете чрез България.” Положителен фактор за увеличаване на туристопотока е фактът, че през 2005 г. Мароко отмени едностранно краткосрочните визи за българи. През 2017 г. около 1500 марокански граждани са посетили България с цел туризъм. Същата година едва 650 български граждани са посетили Мароко. Стокообменът през 2017 г. достига 202,72 млн. щатски долара. “Предлагаме да имаме делегация от частния сектор. Ние можем да бъдем ваш хъб за Северна Африка, а вие - наш вход за региона”, заяви госпожа Бусета. Захариева и Бусета обсъдиха редица въпроси от актуалния политически дневен ред в Арабския Магреб, Средиземноморието и района на Сахел. Дипломатическите отношения между България и Мароко са установени през 1961 г. Стотици мароканци са завършили висше образование у нас през 80-те и 90-те години на миналия век. Някои от тях днес заемат високо позиции в стопанския и административен живот в страната.", "date": "2018.11.29", "title": "Захариева договори в Рабат засилване на туристическия обмен с Мароко"}
{"url": "https://www.24chasa.bg/novini/article/7176956", "text": "Президентът на САЩ Доналд Тръмп реши да се откаже от среща с руския си колега Владимир Путин в кулоарите на форума на Г-20 в Аржентина, заради инцидента в Керченския проток, предадоха осведомителните агенции, цитирани от БТА. Тръмп обяви решението си в Туитър. \"Опирайки се на факта, че корабите и моряците не са предадени на Украйна от Русия, реших, че ще е най-добре за всички засегнати страни да отменя по-рано насрочената среща в Аржентина с президента Владимир Путин\", написа президентът на САЩ в социалната мрежа. \"Очаквам смислена среща на върха, веднага щом тази ситуация бъде разрешена\", добави Тръмп, веднага след като излетя от Вашингтон за Буенос Айрес. В неделя Русия задържа три украински военни кораба край бреговете на Крим, територия, която анексира от Украйна през 2014 г. Руската брегова охрана откри стрелба и залови украинските съдове и екипажите им в Керченския проток, който свързва Азовско море с Черно море, припомня ДПА.", "date": "2018.11.29", "title": "Тръмп все пак отмени срещата си с Путин заради кризата Украйна-Русия"}
{"url": "https://www.24chasa.bg/novini/article/7176858", "text": "Парламентът отне правото на омбудсмана Мая Манолова да ползва кола и шофьор на НСО. Това решиха депутатите с окончателно приети текстове в бюджета за следващата година. Предложението на ДПС да не се отнема това право на омбусмана, получи подкрепата на БСП и завихри скандал в залата.  . Седмица по-късно в отговор  \"Ако случайно няма кола мисля, че някой от строшените автомобили на Народното събрание можем да ѝ предоставим след ремонт\", заяви шефката на бюджетната комисия и депутат на ГЕРБ Менда Стоянова и допълни \"не смятам, че най-популярният човек в държавата, най-обичаният от потиснатите народни маси човек трябва да бъде пазен“. Стоянова акцентира, че не е нужно Манолова да се вози във влака или автобуса, защото бюджета на омбудсмана за догодина е 3,2 млн. лева. „От тях само 2 млн. са за персонал. Останалите пари са отпуснати за издръжка, има и за шофьор, и за кола“, каза още Стоянова. Червеният депутат Георги Гьоков видя пък в изказването на Стоянова завист заради популярността на омбудсмана. \"Това е човекът, който наистина си върши работата много-много добре. Неслучайно, има такова голямо одобрение. Не можете да го отречете. Нейните доклади в парламента ги гласуваме единодушно и ги одобряваме. Сега изведнъж обаче НСО трябва да спести разходи и се оглеждаме точно в лицето на Мая Манолова. Няма как да не си зададем няколко въпроса. Дали първо това не е по политическа причина, защото преди малко г-жа Стоянова се обърка. Може да ви дърпат ушите, г-жо Стоянова, защото за вас най-популярният човек трябва да е министър-председателят“, заяви соцдепутатът Драгомир Стойнев. Той предложи текстовете да се допишат и да се отнеме правото на НСО кола и на столичния кмет, защото Йорданка Фандъкова също е обичана.В крайна сметка мнозинството отхвърли предложението. Едва 57 народни представители го подкрепиха, 87 гласуваха \"против\", а 18 се въздържаха. \"Очаквах такава пламенна защита от БСП, но не чак толкова. Имам чувството, че това беше номинация за нов лидер на БСП\", заяви Тома Биков от ГЕРБ. „Корнелия Нинова отсъства и вие започвате някакъв пълзящ преврат. След като не успяхте да свалите правителството, явно сте решили да свалите лидера си“, акцентира той и пожелава успех на БСП начело с Мая Манолова.", "date": "2018.11.29", "title": "Парламентът отне колата на Манолова от НСО, омбудсманът има бюджет за автомобил"}
{"url": "https://www.24chasa.bg/novini/article/7176866", "text": "Висока оценка за състоянието и перспективите за развитие на приятелските отношения между България и Мароко поставиха по време на срещата си министър-председателят Бойко Борисов и председателят на Камарата на съветниците (Горната камара) на мароканския парламент Абделхаким Беншамаш. Това съобщиха от пресцентъра на Министерския съвет. Борисов и Беншамаш изразиха задоволство от активизирането на контактите през последните години, включително между парламентите на двете страни. „Мароко е един от значимите и ключови фактори за стабилността в региона. Избраният и последователно следван от страната ви модел на модернизация и демократизация може да бъде пример за развитието на други държави в региона и в арабския свят“, заяви премиерът Бойко Борисов пред председателя на Горната камара на мароканския парламент Абделхаким Беншамаш. В разговора си двата обсъдиха мястото и ролята на Мароко в международен и регионален план като акцент бе поставен върху усилията, които страната полага за укрепването на сигурността и стабилността на Африканския континент.", "date": "2018.11.29", "title": "Борисов: Мароко е един от значимите и ключови фактори за стабилността в региона"}
{"url": "https://www.24chasa.bg/novini/article/7176874", "text": "Турският министър на културата и туризма Мехмет Ерсой, който е на посещение в Пекин, е обсъдил днес с китайския министър на културата и туризма Ло Шуган възможности за засилване на сътрудничеството между двете страни в областта на туризма, предаде Анадолската агенция. Двамата министри са разговаряли за засилване на сътрудничеството в сферата на туризма и за това как да бъдат привлечени повече китайски туристи в Турция, е посочил източник от турското министрество, пожелал анонимност. На срещата двамата министри са обсъдили и стъпки за откриване в Китай на клон на турския институт \"Юнус Емре\". Институтът, създаден през 2009 г. и носещ името на поета от XIII в. Юнус Емре, има досега над 50 културни центрове по света, предлагащи творчески, социални и научни програми.", "date": "2018.11.29", "title": "Турция и Китай обсъждат засилване на сътрудничеството в туризма"}
{"url": "https://www.24chasa.bg/novini/article/7176879", "text": "Служебните правоотношения на държавните служители, упражнили правото си на пенсия, се прекратяват с едномесечно предизвестие, реши парламентът. Изключение ще се прави за тези, които са назначени по заместване и при споделено изпълнение на длъжността. Депутатите приеха на второ четене текстове от законопроекта за държавния бюджет за 2019 г. С разпоредбите се променя Законът за държавния служител и упражняването на право на пенсия се въвежда като основание за несъвместимост за заемане на длъжност като държавен служител. Държавните служители трябва да уведомят органа по назначаването за наличието на основание за недопустимост в 7-дневен срок от настъпване на обстоятелството. Предвижда се органът по назначаването да получава служебно от Националния осигурителен институт информация относно наличието на упражнено право на пенсия от държавния служител. НОИ ще предоставя тази информация безвъзмездно в 14-дневен срок от получаването на искането. От БСП предложиха промените да отпаднат, но това не беше прието от мнозинството. Ще напълните държавната администрация с калинки, обърна се Христо Проданов /\"БСП за България\"/ към управляващите. Въпросът е дали има кандидати в трудоспособна възраст за тези места, коментира също колегата му Георги Гьоков и предупреди: \"Рискувате да обезкървите администрацията с хора, на които е разчитала\".", "date": "2018.11.29", "title": "Ще уволняват държавните служители, излезли в пенсия, с предизвестие за 1 месец"}
{"url": "https://www.24chasa.bg/novini/article/7176880", "text": "Сръбският президент Александър Вучич призова днес сърбите от Косово да продължат протестите си срещу митническата бариера, наложена от Косово за стоките, внасяни от Сърбия, предаде АФП. Брюксел, Вашингтон и Мисията на ООН в Косово /ЮНМИК/ поискаха от Прищина да отмени въведените от 22 ноември 100-процентни мита върху вноса на стоки от Сърбия, предава БТА. От вторник сърбите в Косово организират демонстрации, най-вече в разделения град Косовска Митровица, в който се запазва силното напрежение между сърбите, живеещи в северната част, и косовските албанци, живеещи в южната част. Кметовете на четири общини, в които живеят сърби, подадоха оставка в знак на протест срещу въведените мита. Прищина наложи тези мита след отказа на Интерпол да приеме членство на Косово, за което Прищина обвинява Белград. Преди да приеме днес в Белград представители на косовските сърби, сръбският президент Вучич призова сърбите в Косово \"да продължат мирните си демонстрации\" срещу \"това решение, което унищожава регионалната стабилност и мир, без да говорим за ужасните икономически последици\".", "date": "2018.11.29", "title": "Вучич към сърбите в Косово: Продължавайте \nдемонстрациите си срещу митата за стоките от Сърбия"}
{"url": "https://www.24chasa.bg/novini/article/7176878", "text": "Оборотна банда крадци разби полицията в Бургас при спецакция в к-с \"Меден рудник\". Маскирани полицаи спрели \"фолксваген\" с пернишка регистрация на ул. \"Захари Стоянов\", близо до пресечката с бул. \"Ал.Г.Коджакафалията\". На място са щракнати белезниците на четирима мъже и една жена, всичките пътували в лекия автомобил. Задържаните са 37-годишен мъж от Средец, трима бургазлии на възраст от 31 до 40 г. и 36-годишна жена, също от Бургас. По данни на полицията те са извършители на серия кражби на имущество от жилища и офиси. При претърсване на колата и четири апартамента са открити различни откраднати вещи. Намерени са и наркотици - близо 10 грама марихуана и 2 гр. пико. И петимата задържани са стари познайници на полицията със солидни крими досиета. Работата по случая продължава от служители на Четвърто Районно управление Бургас и отдел \"Криминална полиция\".", "date": "2018.11.29", "title": "Оборотна банда крадци разбита в Бургас, има и жена"}
{"url": "https://www.24chasa.bg/novini/article/7176834", "text": "В Австрия 79-годишен колоездач аматьор беше осъден днес на глоба от 3000 евро и една година затвор условно заради това, че е празнувал победите си в състезания с нацистки поздрав, предаде ДПА, цитирана от БТА. Регионалният съд във Велс призна подсъдимия за виновен за нарушаване на забраната за неонацистки прояви в Австрия. Той привлякъл вниманието на властите миналата година, когато, побеждавайки на състезание в съседния град Мондзее, вдигнал дясната си ръка в жест, който очевидци възприели като хитлеристки поздрав. Кметът на Мондзее и адвокат, които наблюдавали церемонията, подали жалби срещу него. Колоездачът беше признат за виновен заради нацисткия жест и по време на две предишни състезания. Той се оправда в съда, че искал само да привлече внимание към нараняване на ръката си в Мондзее.", "date": "2018.11.29", "title": "Условна присъда за 79-годишен колоездач заради нацистки поздрав по време на състезания"}
{"url": "https://www.24chasa.bg/novini/article/7176898", "text": "Американският президент Доналд Тръмп заяви днес, че срещата на високо равнище на Г-20, която започва утре в Буенос Айрес, е \"много подходящ момент\" за разговори с руския му колега Владимир Путин, на фона на ескалацията на напрежението в Украйна, предаде Франс прес, цитирана от БТА. Тръмп, който преди това беше заплашил, че няма да се срещне с Путин заради Украйна, обяви пред журналисти преди заминаването си за Аржентина: \"Вероятно ще се срещна с президента Путин. Не сме отменили тази среща. Мислих за това, но не го направихме\". Очаква се двамата лидери да имат двустранна среща в събота в кулоарите на форума, съобщи малко по-рано говорителят на Кремъл Дмитрий Песков. Тръмп каза, че в самолета на път за Буенос Айрес ще получи пълен доклад за случилото се в Керченския проток и въз основа на това ще реши как да постъпи, предаде ТАСС.", "date": "2018.11.29", "title": "Тръмп: Ще реша в самолета за Аржентина дали да се срещна с Путин"}
{"url": "https://www.24chasa.bg/novini/article/7176899", "text": "Задържаните от Русия украински моряци бяха прехвърлени в затвор в Москва, предаде днес Франс прес, цитирайки двама от адвокатите на моряците. \"Те са прехвърлени в затвора Лефортово в Москва\", заяви адвокатът Джемил Темишев. \"Украинските моряци бяха прехвърлени в Москва със самолет\" днес следобед, каза Емине Авамилиева, която също е адвокат на моряците, предаде БТА. Според Джемил Темишев той и другите адвокати на задържаните украинци са опитали да се срещнат с клиентите си в ареста в Симферопол, но не са получили разрешение да влязат при тях. Съдът в Симферопол постанови временното задържане на украинските моряци до 25 януари, припомня Франс прес.", "date": "2018.11.29", "title": "Прехвърлиха в Москва задържаните от Русия украински моряци"}
{"url": "https://www.24chasa.bg/novini/article/7176920", "text": "БСП депутатът Манол Генов е гласувал \"за\" отнемането на служебния автомобил на НСО от омбудсмана Мая Манолова. Решението бе прието току-що от Народното събрание. С гласа си социалистът предизвика любопитство - макар и да е напуснала БСП, понеже постът й не позволява да е партиен член, Манолова си е кадър на червените.", "date": "2018.11.29", "title": "Манол Генов от БСП подкрепи отнемането на колата на Манолова"}
{"url": "https://www.24chasa.bg/novini/article/7176973", "text": "ДДС остава 20 на сто и догодина, запазва се плоският налог. Това реши мнозинството в парламента с гласувани окончателно текстове от закона за държавния бюджет за 2019 г., предаде БТА. И тук БСП и управляващите спориха по предложенията на левицата, които в крайна сметка бяха отхвърлени. Това предизвика и коментара на Георги Гьоков, който упрекна мнозинството, че се държи \"също като Мария Антоанета, тази френска жена, която като й съобщават, че хората се бунтуват, защото няма хляб, тя казва - като няма хляб, да ядат пасти. Тя беше свалена по време на Френската революция\". Нападки социалистите отправиха към патриотите, защото не гласуват \"за\" намаляване на ДДС за лекарствата /на 9 на сто/ и хляба /5 на сто/, каквото беше предложението на левицата, както и искането им да бъде отменен приетият по-висок налог върху старите автомобили от догодина. Не се прие и идеята на БСП всяко данъчно задължено лице с облагаем оборот 100 000 лв., вместо досега 50 000 лв, в 7-дневен срок от изтичането на данъчния период, през който е достигнало този оборот, да подава заявление за регистрация по ДДС. Социалистите предлагаха още за всички работещи родители да се намалява с 500 лв. данъчната основа при едно дете, както и да се разшири кръгът за еднократна помощ за първолаците и към тях да се присъединят и тези от 2-ри до 4-ти клас. Депутатите, чрез бюджета на държавата за 2019 г., актуализираха този за 2018 г. в частта за МВР и Министерството на правосъдието във връзка с увеличението на заплатите на служителите.", "date": "2018.11.29", "title": "ДДС остава 20% и догодина, запазва се плоският данък"}
{"url": "https://www.24chasa.bg/novini/article/7176988", "text": "Пристигналият в понеделник на Марс космически апарат \"ИнСайт\" изглежда в добро състояние след междупланетното пътешествие и инженерите на НАСА се готвят да задействат роботизираната му ръка, съобщи АФП. Роботизираната ръка завършва с щипци с пет пръста. Именно те ще хванат двата основни инструмента и ще ги поставят на марсианската повърхност. Засега наземният екип действа много внимателно и само леко намалява напрежението на щипците. Резултатите са добри. Направените във вторник снимки, които бяха разпространени днес, показват, че щипците са помръднали, предава БТА. Откакто пристигна на Марс, \"ИнСайт\" изпрати шест снимки. Те са малко неясни, защото предпазният филм на лещите още не е махнат. НАСА не дава информация за състоянието на инструментите. Единствено за слънчевите панели съобщи, че са се разгънали правилно и вече зареждат батериите на апарата.", "date": "2018.11.29", "title": "Космическият апарат \"ИнСайт\" прави снимки и помръдва щипците си"}
{"url": "https://www.24chasa.bg/novini/article/7176845", "text": "Държавният фонд \"Земеделие\" ще изплати близо 1 млрд. лв. до края на годината, съобщиха от фонда, цитирани от БТА. От тях 735 млн. лв. са по схемите на директните плащания за \"Кампания 2018\", близо 100 млн. лв. по Програмата за развитие на селските райони 2014-2020, а до 10 декември ще тръгнат и средствата по първия транш за отстъпка от акциза на горивата. Първото плащане ще е около 73 млн. лв., а останалите ще се преведат в началото на следващата година. Общата сума е 84 млн. лв., като фермерите ще получат отстъпка от акциза за литър закупен газьол в размер на 0,38 лв. Ставката ще бъде определена от министъра на земеделието. Това е казал изпълнителният директор на Фонда Живко Живков по време на национален семинар на Националната асоциация на зърнопроизводителите. Живков е подчертал, че вече станало превеждането на първия транш от общо 35 млн. лева по двете схеми - Преходна национална помощ за говеда, необвързана с производството , както по другата - за овце - майки и кози - майки. Изпълнителният директор на ДФЗ е оповестил, че през 2019 г. се очаква за започне работа Системата за електронни услуги на ДФЗ. Очакванията са всички приеми да заработят поетапно през нея.", "date": "2018.11.29", "title": "Фонд \"Земеделие\" ще изплати 1 млрд. лева до края на годината"}
{"url": "https://www.24chasa.bg/novini/article/7176824", "text": "Бесарабски българин е сред задържаните украински моряци след инцидента край Керченския проток. 26-годишният Владимир Варимез е професионален матрос в Украинския военноморски флот. Владимир е роден в село Бановка, съвсем близо до Болград. В интервю за   кметът на селото разказа, че Варимез е във флота от 7 години. „Прибира се отвреме навреме при родителите си. Много обича селото си. Той получи образованието си в Исмаил, цял живот е мечтал да стане военен. През 2013 – 2014 г. Когато Русия анексира Крим, тогава той реши да остане на служба и се върна обратно в Украйна. Той се роди в независима Украйна и затова реши да се върне”, разказа Виктор Генчев. Родителите на матроса все още нямат връзка с него. „За последно се чухме на 20 ноември – той ме поздрави за рождения ми ден по телефона. Каза, че иска да ме поздрави, после каза, че е на кораба и това беше”, разказа бащата – Константин Варимез. „Казаха ни да не се притесняваме, че всичко ще бъде наред. Дадоха ни надежда, че ще върнат децата. Доброволци събраха дрехи, продукти. На какво да се надяваме? Чакаме си децата, всички са разстроени – искаме да ни върнат децата”, сподели майката Екатерина. Киев обвини Русия, че нарочно блокира двете украински пристанища в Азовско море, като не допуска общо 35 кораба да преминат през Керченския проток. Президентът Порошенко дори призова НАТО да се намеси и да разположи свои кораби в морето, чиито води са споделени между двете страни. Същевременно германският канцлер ангела Меркел отправи призив към властите в Киев да проява сдържаност и да не търсят нова ескалация на напрежението.", "date": "2018.11.29", "title": "Майката на задържания в Русия бесарабски българин: Искаме да ни върнат децата"}
{"url": "https://www.24chasa.bg/novini/article/7176813", "text": "По повод призив в социалните мрежи министерството на правосъдието да допусне телевизии до помещенията на двата ареста в София на бул. „Г.М. Димитров“ №42 и на ул. “М-р Г.Векилски“ №2, с цел заснемане на условията там, от пресцентъра на министерството разпространиха следното съобщение: Двата ареста са част от система със специален режим на контрол и охрана и достъпът до тях е строго регламентиран в законови и подзаконови актове. По отношение срещи на подсъдими и обвиняеми, режимът за това е регламентиран в Закона за изпълнение на наказанията и задържането под стража. Според него „право на достъп до обвиняемите и подсъдимите имат прокурорът, разследващият орган, съдиите, експертите, адвокатите, защитниците и поверениците по делото“ Режимът за допускане на медии при арестанти също е записан в закона. „ Срещи на обвиняеми и подсъдими с представители на средствата за масово осведомяване се допускат след писмено разрешение на съответния прокурор или съд.“ Във връзка с публикуваните препоръки на Омбудсмана на Републиката, относно условията в ареста на ул.“М-р Г.Векилски“ №2, министър Цачева свиква на 04.12. /вторник/ в 14.00 ч. съвещание с ръководствата на Прокуратурата, МВР, Главна дирекция „Изпълнение на наказанията“ и Областна служба „Изпълнение на наказанията“ - София. На срещата ще бъде поканен и омбудсманът на Републиката г-жа Мая Манолова.", "date": "2018.11.29", "title": "Заради килията на Иванчева: Цачева свиква съвещание, кани и Манолова"}
{"url": "https://www.24chasa.bg/novini/article/7176830", "text": "През декември македонското и българското правителство ще имат заседание в България, на което съвместната комисия ще информира за своите дейности, заяви днес пред парламента македонският премиер Зоран Заев, съобщи МИА, цитирана от БТА. Македонският премиер потвърди, че членовете на комисията разговарят и за промяната в учебниците, но не уточни за кои учебници става дума, посочвайки, че това се прави в духа на приятелството и щом бъдат постигнати резултати, парламентът и обществеността ще бъдат информирани. Разговаря се за определени неща, които ги има в учебниците и които не са в духа на приятелството. Бих искал да изпратя сериозно послание, че онова, което се случва с промяната на учебниците в Македония и в България, или в Македония и в Гърция, ще бъде в духа на изграждането на бъдещо и трайно приятелство, заяви македонският премиер.", "date": "2018.11.29", "title": "Заев: През декември македонското и българското правителство ще заседават в България"}
{"url": "https://www.24chasa.bg/novini/article/7176674", "text": "Европейският парламент призова унгарските власти да екстрадират бившия македонски премиер Никола Груевски в неговата страна. Евродепутатите приеха днес две поправки в резолюция за напредъка на Република Македония по пътя й към ЕС, в които се иска от Унгария да екстрадира бившия македонски премиер Никола Груевски, съобщи МИА. Груевски избяга в Унгария на 13 ноември, след като македонското правосъдие издаде заповед за ареста му, за да изтърпи присъда от две години затвор за злоупотреба с влияние за купуването на луксозен автомобил, предава БТА. Групите на социалдемократите и зелените преди няколко дни внесоха отделни поправки в резолюцията за Р Македония, но имаше опасения, че поправката на зелените няма да бъде приета заради по-острия език. В поправката, внесена от евродепутатката от зелените Юдит Саргентини, освен че се иска екстрадицията на Груевски, се казва, че той е избягал от Македония с дипломатическа помощ от Унгария, за да избегне затвора и тази стъпка е акт на предизвикателство към съдебната система и правовия ред в страната. Резолюцията на докладчика Иво Вайгъл бе приета днес с 470 гласа \"за\" и 116 \"против\".", "date": "2018.11.29", "title": "Европейският парламент: Унгария да екстрадира Никола Груевски в страната му"}
{"url": "https://www.24chasa.bg/novini/article/7176666", "text": "Министърът на околната среда и водите Нено Димов и кметът на Карлово д-р Емил Кабаиванов подписаха договор за изграждане на компостираща инсталация, съобщиха от пресцентъра на министерството на околната среда и водите. Целта на проекта е да се подпомогне община Карлово при изпълнение на дейностите за намаляване на количеството депонирани зелени и биоразградими отпадъци чрез въвеждане на система за разделното им събиране и рециклиране. Компостиращата инсталация за разделно събрани зелени отпадъци е с капацитет 6500 тона годишно и ще обслужва близо 50 000 жители на територията на общината. Общият размер на инвестицията е над 4,7 млн. лв. Оперативна програма „Околна среда 2014-2020 г.“ (ОПОС) осигурява безвъзмездна финансова помощ в размер на 3,5 млн. лв. Срокът за приключване на проекта е 24 месеца. Министър Димов подписа и с кметовете на Вълчедръм и Якимово Иван Барзин и Георги Георгиев договор за изграждане на компостираща инсталация за разделно събрани зелени и биоразградими отпадъци, образувани на територията на двете общини. Съоръжението е с капацитет 2257 тона годишно и ще обслужва 12 500 жители. Проектът е на стойност 3, 3 млн. лв., като ОПОС 2014-2020 г. осигурява над 2,4 млн. лв. Срокът за приключване на проекта е 24 месеца. Успешното изпълнение на проектите ще доведе до намаляване на количеството депонирани зелени и биоразградими битови отпадъци, както и ефективното им използване като ресурс. С днешните подписвания договорите по приоритетна ос 2 „Отпадъци“ на ОПОС 2014-2020 г. стават 28, на обща стойност на безвъзмездната помощ 222 млн. лв.", "date": "2018.11.29", "title": "Карлово, Вълчедръм и Якимово ще изграждат инсталации за отпадъци"}
{"url": "https://www.24chasa.bg/novini/article/7176679", "text": "След сигнал за възможна атака срещу коледните базари в източните градове Кемниц и Дрезден германските власти са извършили обиск в женски затвор в Кемниц, предаде ДПА, цитирана от БТА. \"Претърсени са няколко килии\", каза днес говорител на прокуратурата в Дрезден. Открити са улики, свързани с подобни планове. Според властите акцията е била извършена в понеделник. Прокуратурата заяви, че е била получена \"смътна информация\" от затворничка, според която две съкилийнички говорели за атаки срещу двата коледни базара. Едната от жените имала контакт с външния свят. \"Въпреки всичко приехме много сериозно сигнала, особено след опита от последните години\", каза прокурор Волфганг Клайн. Според вестниците \"Фрайе пресе\" и \"Билд\" едната от жените е 36-годишна сирийка, заподозряна, че подкрепя терористичната организация \"Ислямска държава\" и вербува нови нейни членове. При ислямистко нападение срещу коледен базар в центъра на Берлин през 2016 г., при което беше използван отвлечен камион, който се вряза в множеството от хора, загинаха 12 души, а 70 бяха ранени.", "date": "2018.11.29", "title": "Обискираха женски затвор в Кемниц след сигнал за възможен атентат на коледен базар"}
{"url": "https://www.24chasa.bg/novini/article/7176686", "text": "Китайското правителство нареди медицинският екип, който обяви, че е създал първите бебета с редактирана ДНК в света, да спре работа, след като водещи експерти в тази област заявиха, че е прекалено рано за това, съобщиха Асошиейтед прес и АФП. Заместник-министърът на науката и технологиите Сюй Нанпин заяви по държавната телевизия, че министерството не одобрява разработката, завършила с раждането на двете момиченца с редактирана ДНК този месец. Той нарече работата на екипа незаконна, неетична и неприемлива и каза, че е наредено разследване, без да уточнява конкретните взети мерки, предаде БТА. Постоянните промени в ДНК се наследяват от поколенията и съществува риск да бъдат засегнати други гени. Затова подобни експерименти са забранени в много държави. Извършилият експеримента учен Хъ Цзянкуей още вчера обяви, че ще направи \"пауза\" в изследването заради изказаното неодобрение от най-авторитетните специалисти в тази област. Той обаче съобщи на конференцията в Хонконг, че втора жена е бременна с бебета с редактирана ДНК.", "date": "2018.11.29", "title": "Китай спря работата по генното редактиране на бебета"}
{"url": "https://www.24chasa.bg/novini/article/7176586", "text": "Те са млади и красиви, обичат морето и искат заедно да обиколят света. Споделят моменти от живота си на последователите си в инстаграм. Вече обаче ги няма. Тя иска да стане журналист. Той - прекарва голяма част от времето си по калифорнийските плажове, сърфирайки. Историята на американците Мишел Авила - на 23 г., и Кристиан Кент - на 20 г., е трагична и напомня за тъжния край на Ромео и Жулиета на Уилям Шекспир, коментира германското издание \"Билд\". На 13 октомври калифорнийската двойка отива на парти, не стои до късно, защото и двамата са болни и пият антибиотици. Не са пили много алкохол, твърдят родителите им. Мишел казва \"Лека нощ\" у дома и приготвя дрехите си за 6 часа сутринта, когато ще отиде в кафенето, в което работи. След което заспива с приятеля си Кристиан. Когато майката на момичето влиза в стаята им на следващата сутрин, намира Мишел и Кристиан мъртви - лежащи в леглото, хванати за ръка. \"Съкрушена съм, Мишел и приятелят й Кристиан починаха в неделя сутринта. Моето семейство и аз се опирахме един на друг в тези трудни моменти и очакваме официална информация за това какво точно се е случило\", пише Никол, сестрата на момичето, в профила на Мишел. Въпреки че токсикологичните тестове все още продължават, полицията и родителите на Мишел предполагат, че свръхдоза наркотици е причина за смъртта. За родителите на момичето фактът, че дъщеря им приема наркотици, бил толкова голям шок, колкото и внезапната му смърт. За полицейските служители в Калифорния, смъртта е още един пример за огромния проблем с опиатите в Южна Калифорния. \"Родителите трябва да знаят, че децата им не са в безопасност. Това е доказателство, че дори и да изглежда всичко перфектно, то не е такова. Децата ви не са в безопасност \", казва бащата на Мишел - Паоло, пред американските медии. Единственото, което му дава сила, да говори в този тежък момент, е надеждата, че предупрежденията му ще стигнат до други родители, които няма да допуснат подобна съдба за децата си. Към профила си в Инстаграм Мишел е написала \"Животът е хазарт\".", "date": "2018.11.29", "title": "Двойка от Инстаграм - млади, красиви и с мечти. Умират в леглото, хванати за ръце"}
{"url": "https://www.24chasa.bg/novini/article/7176625", "text": "Окръжна прокуратура – Велико Търново внесе в съда обвинителен акт срещу двама шофьори, допуснали пътнотранспортно произшествие с един загинал и един пострадал, съобщиха от държавното обвинение. Катастрофата стана на 24 май 2016 г. Сутринта загиналата И.И. заедно с баща си и сестра си пристигнали във Велико Търново, за да направят прическа на сестра й за предстоящия същата вечер абитуриентски бал. Имали уговорка с обвиняемият Д.Д. и негови приятели да се върнат в гр. Попово, за да съпроводят с мотоциклетите си сестра й до бала. Тръгнали от фризьорското ателие. Обвиняемият Д. Д. бил с мотоциклет „Хонда CBR 1000 RR”, а другите двама със „Сузуки” и „Хонда CBR 1000 RR”. Пострадалата И. И. се качила на мотора на обвиняемият Д.Д. и потеглили в посока към Варна. По същото време обвиняемият В. Й. с автомобил „ВАЗ 2105” бил в района на бензиностанция „Лукойл” на главния път и имал намерение да направи обратен завой на мястото, където свършва еднопосочното трасе и маневрата е забранена със знак.  Така сякъл пътя на мотоциклета, управляван от обвиняемия Д. Д. Рокерът се движел с 95 км/ч и не успял да спре. Между двете превозни средства последвал удар, след който и втори сблъсък на мотоциклета с друга кола. В мелето на возещата се на мотора И.И. били причинени тежки травматични увреждания, довели до смъртта й. На водача на мотоциклета - обвиняемият Д.Д. били причинени телесни повреди. Водачът на ладата е обвинен, че след като нарушил правила за движение, е причинил по непредпазливост смърт и средна телесна повреда.  Раненият моторист пък ще отговаря за съпричиняване на трагедията заради превишената скорост. Предстои насрочване на делото за разглеждане от съда.", "date": "2018.11.29", "title": "Шофьор на кола и моторист отиват на съд \nза смърт на млада жена край Велико Търново"}
{"url": "https://www.24chasa.bg/novini/article/7176676", "text": "У тримата сърби, които бяха арестувани неотдавна в Северно Косово във връзка с убийството на косовския сръбски политик Оливер Иванович, са намерени доказателства, които ги свързват с четвърто неидентифицирано лице, което на свой ред е свързано с убийството на лидера на косовската Гражданска инициатива Оливер Иванович, съобщи Танюг, като се позова на прищинския вестник \"Коха\". Според източници от прокуратурата и съда в Прищина, цитирани от вестника, Неделко Спасоевич, който е един от заподозрените, е помогнал на останалите членове на групата да напуснат мястото на престъплението, използвайки полицейски автомобил. За втория заподозрян - Марко Росич, се посочва, че е замесен в убийството въз основа на писмо, намерено в джоба на жертвата, в което бил номерът на автомобил, собственост на семейство Росич, информира БТА. Според прокуратурата този автомобил е бил използван да следи брата на жертвата и след убийството. За третия заподозрян - служителят на косовската полиция Драгиша Миркович, се твърди, че е изнасял поверителна информация, пише \"Коха\".", "date": "2018.11.29", "title": "Арестуваните сърби в Косово са свързани \nс организатора на убийството на Оливер Иванович"}
{"url": "https://www.24chasa.bg/novini/article/7176691", "text": "Саломе Зурабишвили, която на 66 години вчера стана първата жена президент на Грузия, изостави френската дипломация, за да се гмурне в бурната политика в страната на предците си, предаде Франс прес, цитирана от БТА. Биографията й породи жив интерес, но и полемика на изборите. Зурабишвили е родена в Париж през 1952 г. Родителите й са грузинци, напуснали родината си през 1921 г., бягайки от болшевишките репресии. Въпреки разстоянието, семейството запазило силните си връзки с грузинския начин на живот и култура. Прапрадядото на Саломе Нико Николадзе бил известен писател-либерал, член на освободително движение, което се борело за независимост на Грузия от руската империя. След като следва в престижния Институт за политически науки (Sciences Po) в Париж, в продължение на 30 години тя гради дипломатическа кариера, по време на която заема постове в ООН - в Ню Йорк, Вашингтон и Чад. Назначена за посланик на Франция от тогавашния президент Жак Ширак, тя пристига в Грузия през октомври 2003 г. По това време обаче никой не предполага какви политически сътресения ще преживее Грузия само седмици по-късно. \"Винаги съм мислела, че един ден ще спомогна, на определено равнище, тази страна да върви към демокрация. Преди десетилетия, като млад френски дипломат, не съм си и представяла, че ще се кандидатирам на президентски избори в родината на предците си, която по тяхно време е била в хватката на съветската империя\", каза Зурабишвили в интервю за АФП миналия месец. След избирането си за президент през януари 2004 г. Михаил Саакашвили, който търси опитни професионалисти за правителството си, назначава бившата френска дипломатка за министър на външните работи. \"Тя има бляскава кариера във Франция, но в сърцето си остава грузинка и истински патриот\", заявява тогава Саакашвили. Скоро след това Зурабишвили е обвинена в арогантност и импулсивност, и губи подкрепата на част от дипломатите и парламентаристите. След година Зурабишвили е уволнена въпреки многохилядните протести по улиците на Тбилиси. Тогава бившата дипломатка се присъединява към опозицията като депутат и става един от най-острите критици на Саакашвили. През 2010 г. тя напуска грузинската политика, заявявайки, че в Грузия не е налице \"минималната демокрация, необходима за съществуването на опозицията\". Зурабишвили става координатор на експертната група към комитета за санкциите срещу Иран в Съвета за сигурност на ООН и заема този пост пет години. След това тя се връща в Грузия. Кандидатурата й за грузинските президентски избори набира скорост, след като Зурабишвили получава подкрепата на милиардера и бивш премиер Бидзина Иванишвили, за когото мнозина подозират, че продължава да дърпа конците на властта, въпреки официалното си оттегляне от политиката през 2013 г. Саломе Зурабишвили печели подкрепата на избирателите въпреки статута си на външен човек и някои гафове по време на кампанията - например грешките, които допуска, говорейки грузински - един от езиците, които знае наред с френски, английски, италиански, немски и руски. През 2012 г. умира съпругът на Зурабишвили - роденият в Грузия писател и журналист, бивш съветски дисидент, Жанри Кашия, получил политическо убежище във Франция. В предизборния период Саломе получи силна подкрепа от семейството си. Дъщеря й - спортен журналист в телевизия \"Франс-24\" в Париж - и синът й, дипломат във френското посолство в Лондон, участваха в предизборната й кампания в Тбилиси.", "date": "2018.11.29", "title": "Бивша френска дипломатка стана първата жена президент на Грузия"}
{"url": "https://www.24chasa.bg/novini/article/7176703", "text": "Ново намаление на цените на горивата се очаква в следващите дни, показа проверка на \"24 часа\" сред петролните компании. Напълно е възможно да има низходящо движение на цените, тъй като все още не е отчетен спадът на котировките на петрола от последните дни, потвърди и Валентин Златев - шеф на Българската петролна и газова асоциация и генерален директор на \"Лукойл България\". Той обаче не се ангажира с конкретни стойности, тъй като според решение на Комисията за защита на конкуренцията на петролните компании е забранено да обявяват и коментират цени. Цената на горивата зависи основно от нефта и облагането, каза още Златев. Държавата прибирала 45% от стойността на литър дизел, а при бензина - 51%. Подобна е ситуация в целия ЕС, коментира Златев. След приспадане на всички данъци и разходи за търговеца чистата печалба оставала 3,4 ст. Ако от нея се приспадне отстъпката, която дават големите вериги на лоялни клиенти, то печалбата се свивала под половин стотинка. Цените в България на едро се влияели от няколко фактора. Единият са изискванията на ЕС за горивата - може да се продават само такива, които отговарят на Евро 5. Вторият фактор - нефтът, се купува по международни цени. И третият фактор - технологията за производство също са почти изравнени, особено в Европа. Поради това трудно можело да се постигнат особено различни производствени цени, включително и в България. Златев коментира още, че дизелът е по-скъп от бензина заради повечето коли, които ползват такова горива.", "date": "2018.11.29", "title": "Предстои ново поевтиняване на горивата"}
{"url": "https://www.24chasa.bg/novini/article/7176700", "text": "След сигнал до омбудсмана Мая Манолова от бившата кметица на столичния район „Младост“ Десислава Иванчева и нейната заместничка Биляна Петрова беше извършена четвърта поредна проверка в столичния специализиран арест от екип на Националния превантивен механизъм (НПМ) - дирекция към институцията на омбудсмана, която наблюдава местата за лишаване от свобода, съобщиха от пресцентъра на Мая Манолова. Проверката установи, че жалбата на задържаните лица за лоши санитарно-битови условия, качеството на извършения ремонт в спалното помещение, както и липсата на достатъчно естествена светлина и свеж въздух, е основателна. Омбудсманът изпрати препоръка до правосъдния министър Цецка Цачева за предприемане на конкретни действия. Екипът на НПМ на място е установил влажни стени и мокри петна в следствие на течове от канализационната система на горния етаж, олющена и падаща мазилка, липсата на достатъчно количество дневна светлина и свеж въздух. „Достъпът до светлина е допълнително ограничен с поставените на прозорците непрозрачни армирани стъкла“, пише омбудсманът до правосъдния министър. „Препоръчвам да бъде извършен повторен ремонт на спалното помещение и преградата, отделяща тоалетната да бъде изградена изцяло. С оглед на изискуемия минимум от 4 кв. м., препоръчвам капацитетът на стаята да бъде намален на 3 лица и едно от леглата да бъде премахнато. Също така да бъде предоставена възможност за достъп до свеж въздух и естествена светлина в спалните помещения. Отново отправям препоръка на основание чл.46 от Закона за изпълнение на наказанията и задържането под стража за закриване или преместване на Затвора - гр. София“, завършва Манолова.", "date": "2018.11.29", "title": "Вижте килията на Иванчева. Манолова с препоръка до Цачева заради нея (Снимки)"}
{"url": "https://www.24chasa.bg/novini/article/7176766", "text": "Министър-председателят Бойко Борисов посети мавзолея „Мохамед V“ в мароканската столица Рабат. Той беше посрещнат с официална церемония в мемориалния комплекс, съобщават от правителствената пресслужба. В мавзолея „Мохамед V“ българският премиер поднесе цветя на гроба на Крал Мохамед V и на гроба на Крал Хасан II. Мавзолеят „Мохамед V“ е една от най-големите забележителности в Мароко, но също емблематично и свято място за Рабат. Смята се за шедьовър на модерната архитектура на Алауитската династия и е последен дом на трима значими членове на кралската фамилия – на мароканския крал Мохамед V и неговите двама синове.", "date": "2018.11.29", "title": "Посрещнаха Борисов официално в мавзолея „Мохамед V“ в Рабат, вижте как (Снимки)"}
{"url": "https://www.24chasa.bg/novini/article/7176772", "text": "Пътуваме с обществения транспорт основно. Имаме 2 баничарки на по 12 години. Искаме да покажем, че и така човек може да си върши работата. Хората така живеят и ходят на работа. Това дава повече възможности да се срещнем с тях, не се оплакваме. Това заяви пред   омбудсманът Мая Манолова. Имам повече от 10 жалби от Иванчева и от зам.-кметицата и това не е първата препоръка, която изпращаме. Трябва да отбележа бързата реакция на правосъдното министерство по отношение на предния ни сигнал за ремонт на килията. Във всеки един затвор ние онагледяваме нашите проверки със съответни снимки. Те са достатъчно красноречиви. От проверката, направена вчера, са тези снимки. Колегите споделиха в доклада, в който са изготвили, че не отговарят на минималните стандарти не само тази килия, но и другите в затвора. Тоалетните са с много ниски прегради, които са унизителни за хората, живеещи там. В този смисъл е и препоръката ни с настояване за спешни действия, каза тя относно  . Софийският затвор не отговаря на изискванията. Очевидно, че ремонтът не може да се направи по-добре, но трябва да се търси решение, тъй като хората, лишени от свобода, също имат права. Тези килии са изглеждали по този начин и преди Иванчева и за съжаление ще изглеждат така и след нея, добави Манолова. Водя тази битка от 7 месеца, майките я водят от години. Разговарях с абсолютно всички страни в този сюжет, обясни омбудсманът по въпроса за недоволството на майките на деца с увреждания. Никой няма право да даде и стотинка повече от тези 71 млн. лева. Може следващата година да се реши повече средства да се дадат, заключи Манолова. Понесох нападки и критики по отношение на майките. Защо беше всичко това? Създадоха се много проблеми и противоречия. Но майките заслужават поздравление, защото те дадоха пример за това как човек трябва да отстоява каузата си в едно демократично общество, допълни тя.", "date": "2018.11.29", "title": "Манолова: Имам над 10 жалби от Иванчева за килията, под минималните стандарти е"}
{"url": "https://www.24chasa.bg/novini/article/7176783", "text": "ГЕРБ си гласуват инструмент за скрита политическа чистка. За това предупреди председателят на БСП - София Калоян Паргов. Той визира разпоредбите в параграфи 14 и 15 от Закона за държавния бюджет на Република България за 2019 г. Те предвиждат с едни замах да бъдат уволнени хиляди държавни служители, които понастоящем работят в администрацията, само защото вече са упражнили правото си на пенсиониране по смисъла на Кодекса за социално осигуряване, но продължават да полагат труд, давайки своя принос, както за държавата, така и за осигурителна ни система, информираха от пресцентъра на партията. „Няма начин БСП да подкрепи предложение на правителството, гласувано на второ четене от управляващото мнозинство, което е противоконституционно, нехуманно и застращаващо доброто функциониране на държавната администрация, коментира Калоян Паргов. - Както и да го погледнем, това за нас е инструмент за скрита политическа чистка, която има за цел да осигури неоснователно кариерно израстване на верни на управляващите партийни кадри, с промотирането им до средни и ниски ръководни длъжности в държавната администрация и силовите ведомства. Основната част от този среден и нисък ръководен ешелон в държавната администрация в момента се състои от хора с доказани ръководни качества, професионален опит и възпитани с чувство за дълг към родината, а не към една или друга партийна клика. Имаме сериозни опасения, че управляващите искат да ги премахнат, за да поставят там свои хора, за които дългът да служат на партийните си и други покровители стои над дълга да служат на обществото и народа си“. Според председателя на БСП - София идеята с един законов текст да бъдат уволнени хиляди хора, без възможност да потърсят съдебна защита на конституционното си право на труд е плашеща демонстрация на абсолютно незачитане на елементарни принципи, по които функционира едно общество. „Подобно действие е безотговорно и необмислено, категоричен е той. - По този начин ще бъде застрашено и нормалното функциониране на държавата през следващите месеци и години, тъй като принудително ще бъдат отстранени служители и ръководители от средно и ниско ниво в администрацията, които формират част от нейния гръбнак и имат основен принос за нейното що-годе нормално функциониране“. Предложенията на Парламентарната група на „БСП за България“ да отпаднат тези текстове от законопроекта за държавния бюджет за 2019 г. бяха отхвърлени без аргументи. „С този законопроект финансовият министър Владислав Горанов демонстрира за пореден път безпардонност и лицемерие и тотална липса на отношение и мисъл за гражданите, в полза на които е избран да работи“, коментира още Калоян Паргов.", "date": "2018.11.29", "title": "Калоян Паргов: ГЕРБ си гласуват инструмент за скрита политическа чистка"}
{"url": "https://www.24chasa.bg/novini/article/7176785", "text": "Бившият адвокат на американския президент Доналд Тръмп Майкъл Коен се призна за виновен, че е излъгал Конгреса за работа, която е свършил по сделка за недвижими имоти на Тръмп в Русия, предадоха Асошиейтед прес и ТАСС, цитирани от БТА. Коен се яви днес пред съд в Ню Йорк и призна, че е дал фалшиви показания пред сенатска комисия през 2017 г. за планирано построяване на \"Тръмп тауър\" в Москва. През август Коен се призна за виновен по други обвинения, свързани с негов таксиметров бизнес, банкова измама и работата му за кампанията на Тръмп. На съдебното заседание присъства един от прокурорите, работещи със специалния прокурор Робърт Мълър. Адвокатът на Коен каза пред съда, че сделката за признаване на вина е включвала сътрудничество с воденото от Мълър разследване за руска намеса в американските избори.", "date": "2018.11.29", "title": "Бивш адвокат на Тръмп се призна за виновен в лъжесвидетелстване пред Конгреса"}
{"url": "https://www.24chasa.bg/novini/article/7176791", "text": "Вътрешно разследване на ООН показа, че Агенцията за бежанците на ООН е похарчила милиони долари не по предназначение във връзка с най-голямата бежанска криза в Африка, предаде Асошиейтед прес, цитирана от БТА. Над един милион суданци от Южен Судан избягаха в съседна Уганда, след като в страната отново избухнаха сблъсъци през юли 2016 г. Това доведе до хуманитарна криза и опити от страна на ООН и други хуманитарни организации да предоставят храна и подслон на разселените. Според доклада на ООН част от отпуснатите от Агенцията за бежанците средства са отишли за построяването на правителствен паркинг, а близо 11 милиона долара са били похарчени само за преброяването на влезлите в Уганда суданци. Уганда бе приветствана от международната общност, че е приела бежанците от Южен Судан, но бе разкритикувана за свързани с този процес корупционни случаи.", "date": "2018.11.29", "title": "ООН: Млн. долари са били похарчени не по предназначение за най-голямата бежанска криза в Африка"}
{"url": "https://www.24chasa.bg/novini/article/7176797", "text": "Депутатите решиха приходите от първоначалното концесионно възнаграждение по договора за възлагане на концесия за строителство на обект \"Гражданско летище за обществено ползване София\" - публична държавна собственост да не постъпват в Държавния фонд за гарантиране устойчивост на държавната пенсионна система. Това стана с приемане на текст от преходните и заключителни разпоредби на закона за държавния бюджет за 2019 г., предаде БТА. Текстът предизвика спорове в пленарната зала. От БСП изразиха категорично мнение против планираната концесия на столичното летище. Според левицата няма логика печелившо държавно дружество да се дава на концесия. От БСП подканиха патриотите да кажат какво е наложило промяната на позицията им по концесията на Летище София. Искрен Веселинов от Обединените патриоти заяви, че никога не са заявявали позиция срещу концесията на летището. От ДПС предложиха част от първоначалното възнаграждение от концесията да отиде за БДЖ и НКЖИ, но това не беше подкрепено от мнозинството.", "date": "2018.11.29", "title": "Първоначалната сума от концесията на летище София няма да влезе в пенсионната система"}
{"url": "https://www.24chasa.bg/novini/article/7176419", "text": "Временно е пренасочено движението на трамваите по линии 10 и 4. Те ще се движат по бул.“Христо Ботев“. Това се налага във връзка с преминаване на протестно шествие.                                                                                                                                                                                                                                                                                                                       ", "date": "2018.11.29", "title": "Временно пренасочват движението на трамваи 10 и 4"}
{"url": "https://www.24chasa.bg/novini/article/7176438", "text": "Централата на Дойче Банк във Франкфурт бе обискирана тази сутрин в рамките на разследване на пране на пари. 170 полицаи са нахлули в шест нейни офиса и са иззели цялата документация. До разследването се е стигнало след информацията, излязла от публикуването на досиетата „Панама пейпърс“, които разкриха хиляди нелегални офшорни сметки. Според информации, открити в досиетата Панама пейпърс, най-голямата германска банка е заподозряна, че е помагала на клиенти да създават дружества в данъчни убежища, за да перат пари, добити чрез престъпни деяния. Разследват се основно двама служители на 46 и на 50 години, чиито имена и длъжности не се съобщават. Заподозрени в пране на пари са и известен брой лица на ръководни постове. Те са обвинени, че не са съобщили за съмнения за пране на пари на офшорни компании, извършващи данъчни измами. Според следователите банката е разполагала с достатъчно информация, която е трябвало да предаде на властите още в началото на отношенията си с тези клиенти. Дойче банк потвърди информацията за обиските и обеща пълно сътрудничество. Само през 2016 година подразделение на Дойче банк на британските Виржински острови е поело над 900 клиенти с общ оборот от 311 милиона евро, се казва в съобщението на прокуратурата. В „Панамски досиета“ бе разкрито, че общо 14 германски банки са основали 1200 фирми-пощенски кутии, за да прикриват пари с неясен произход на свои клиенти.", "date": "2018.11.29", "title": "Обиски в Дойче банк заради пране на пари"}
{"url": "https://www.24chasa.bg/novini/article/7176425", "text": "През септември спрямо август нараства производството на твърди горива - с 29.7 на сто до 2801 хил. т, съобщи Националният статистически институт. Намалява производството на: пропан-бутанови смеси - с 20 на сто до 8 хил. т; дизелово гориво - с 3.5 на сто до 249 хил. т; електроенергия - с 9.2 на сто до 3590 ГВтч. Производството на безоловен бензин и природен газ остава без изменение. През септември 2018 г. спрямо същия месец на предходната година нараства производството на: безоловен бензин - с 4.6 на сто; електроенергия - с 5.3 на сто. Намалява производството на: твърди горива - със 7 на сто; пропан-бутанови смеси - с 20 на сто; дизелово гориво - с 1.2 на сто; природен газ - с 50 на сто. През септември 2018 г. спрямо август 2018 г. нарастват доставките на: твърди горива - с 28.6 на сто до 2906 хил. т; природен газ - с 16.4 на сто до 185 млн. м3. Намаляват доставките на: безоловен бензин - с 14.3 на сто до 42 хил. т; дизелово гориво - с 8.3 на сто до 198 хил. т; електроенергия - с 5.6 на сто до 2434 ГВтч. Доставките на пропан-бутанови смеси остават без изменение. През септември 2018 г. спрямо същия месец на предходната година нарастват доставките на пропан-бутанови смеси - с 6.8 на сто. Намаляват доставките на: твърди горива - с 6 на сто; безоловен бензин - с 25 на сто; дизелово гориво - с 4.8 на сто; природен газ - с 0.5 на сто; електроенергия - с 3.2 на сто.", "date": "2018.11.29", "title": "С 29.7% нараства производството на твърди горива през септември"}
{"url": "https://www.24chasa.bg/novini/article/7176413", "text": "Новото летище в Истанбул ще се превърне в център за пазаруване на луксозни стоки, съобщава в. \"Хюриет дейли нюз\", цитиран от БТА. Новото трето летище в Истанбул, което е с огромни размери, бе открито на 29 октомври. Планира се на летището да има зона за шопинг с размери 55 000 кв. м. В магазините ще се предлагат много световно известни марки, както и уникални продукти, сред които нов бранд шотландско уиски. На летището ще има много кафенета и ресторанти, в които ще работят световно известни шеф-готвачи.", "date": "2018.11.29", "title": "Огромна зона за пазаруване ще има на новото летище в Истанбул"}
{"url": "https://www.24chasa.bg/novini/article/7176420", "text": ", са на 42 и 40 г и техните инициали са съответно К.И.и Г.Г, съобщиха за „24 часа” от Финансовата гвардия на Рагуза. Операцията по задържането на българите и на плавателния съд с дрога носи кодовото наименование „Либечо Интернешънъл” и е проведена в тясно сътрудничество между испанската и италианската полиция и служби за борба с наркотрафика. Българите са обвинени за международен наркотрафик – по същото обвинение бяха осъдени в миналото и много от съратниците на Евелин Банев – Брендо. Финансовата гвардия на Палермо и Рагуза, както и оперативните части на Поцало са открили над 11 тона хашиш, скрит на борда на яхта в открито море. До операцията се стигнало след сътрудничеството на различни полиции в рамките на Европол. Експерти по борба с наркотрафика от Испания, Франция, Италия и Гърция открай време концентрирали вниманието си към маршрутите на трафикантите на хашиш от Мароко на изток. На 23 ноември испански следователи от Греко Галиция в сътрудничество с италиански колеги засекли по въздух със самолети, а след това и по вода с плавателни съдове, яхтата с българите на име Leucothea, плаваща с холандски флаг. На 70 морски мили югозападно от сицилианските брегове в условията на много бурно море, екип от шестима полицаи се качил на борда на яхтата и взел командването й въпреки че двамата българи се опитали да я потопят заедно с дрогата. Плавателният съд бил след това изтеглен до пристанището на Поцало. Сформираният на място екип от 30 военни от спецслужбите на Палермо, Рагуза и Поцало започнал контрол на пратките от хашиш. Наркотиците били разпределени в 407 конопени чувала, включващи осем различни вида хашиш. Дрогата е запорирана, а българите са отведени в затвора на Рагуза. Според италианските власти пазармата цена на хашиша е за над 100 млн евро. «Леукотеа» е третият плаватеен съд, поставен под запор в канала на Сицилия от лятото до сега. От 2013 г. в рамките на Европол са били арестувани над 100 наркотрафиканти, конфискувана е дрога за над 1,7 млрд.евро и са поставени под запор 11 кораба.", "date": "2018.11.29", "title": "Aрестуваните българи до Сицилия опитали да потопят дрога за 100 милиона евро (Снимки)"}
{"url": "https://www.24chasa.bg/novini/article/7176442", "text": "Годишният размер на държавната субсидия за партиите остава по 11 лв. за един получен действителен глас. Това решиха депутатите по време на второто гласуване на Закона за държавния бюджет в парламента днес с 97 гласа \"за\", 46 \"против\" и 3 \"въздържал се\". В момента държавна субсидия получават всички парламентарно представени партии - ГЕРБ, БСП, ДПС, \"Обединени патриоти\" и \"Воля\". Освен тях субсидия взема и извънпарламентарната партия \"Възраждане\", която единствена премина границата от 1% на последните избори.", "date": "2018.11.29", "title": "Партийната субсидия остава по 11 лв. на действителен глас"}
{"url": "https://www.24chasa.bg/novini/article/7176459", "text": "Служители на Икономическа полиция са проверили пунктове за технически прегледи и автошколи в страната, съобщиха от пресцентъра на МВР. Проверките в пунктове за технически прегледи и автошколи на територията на всички областни центрове в страната са извършени на 22 ноември. Участвали са служители на „Икономическа полиция“ - ГДНП, колегите им от ОДМВР и СДВР, експерти от Изпълнителната агенция „Автомобилна администрация“ и Националната агенция за приходите. Констатирани са редица нередности: Във Варна е образувано досъдебно производство срещу собственик на пункт - проверяващите не са открили финансово-счетоводна документация. Установено e, че стойностите на отработените газове на явил се за преглед автомобил не отговарят на показателите на уреда. Констатирано е, че показателите от първичния преглед са отпечатани на файлове (word/excel), графично имитиращи разпечатките на измервателния уред с предварително зададени стойности в рамките на допустимите емисии. В учебен център в града е установено разминаване в броя на наличните в архива учебни картони и броя на преминалите на изпит пред ИААА-Варна кандидати преминали обучение в центъра. В Хасково, в пункт за ГТП, е установено неспазване на утвърденото време за извършване на периодичен преглед, констатирано е и несъответствие при регистрираните и отчетените дейности. Заради това обектът е запечатан със съобщение от НАП. Сериозни нарушения са констатирани в пункт за ГТП в Шумен. Служителите са установили, че липсват 28 холограмни стикера за извършен технически преглед. Там работата за изясняване на случая продължава от служители на Икономическа полиция от ОДМВР - Шумен. Проверена в същия град автошкола също се работела в нарушени - учебните картони на кандидатите за придобиване на правоспособност за управление на МПС са непълно оформени. В Карнобат при проверка на пункт за технически прегледи на моторни превозни средства е установено несъответствие в броя на холограмни стикери за извършен технически преглед. Пак там е запечатана автошкола, поради липса на касов апарат. В Силистра е проверен пункт за годишни технически прегледи, където е установено, че в издаденото от дружеството Удостоверение за техническа изправност на минала преглед кола, не е отразено, че тя е със счупено предно стъкло. За това на фирмата е съставен акт. В Монтана при проверка на автошкола са констатирани нарушения, за които са издадени два акта от ИААА, в автошкола в Пазарджик и пункт в Ботевград също са открити нарушения и са наложени съответни санкции.", "date": "2018.11.29", "title": "Сериозни нарушения по автошколите в страната"}
{"url": "https://www.24chasa.bg/novini/article/7176414", "text": "Окръжната прокуратура в Ямбол задържа за 72 часа турския гражданин Ердел Ю, след като  Ердел Ю. е обвинен, че е нарушил правилата за движение по пътищата, като изгубил контрол над управлявания от него товарен автомобил с прикачено полуремарке, навлязъл в лентата за насрещно движение и причинил ПТП с лек автомобил, управляван от В.К. – граничен полицай, в резултат на което причинил смъртта му. Инцидентът се е случил в посока гр. Елхово – ГКПП „Лесово“. Предстои Окръжната прокуратура в Ямбол да внесе в съда искане за определяне на мярка за неотклонение „задържане под стража“ спрямо обвиняемия.", "date": "2018.11.29", "title": "Турски тираджия предизвикал катастрофата със загиналия граничен полицай"}
{"url": "https://www.24chasa.bg/novini/article/7176473", "text": "Жена се барикадира тази сутрин в банка в град Алес, Южна Франция, заплашвайки, че ще я взриви, предаде Франс прес. Клиентите и персоналът на банката, намираща се в центъра на града, са евакуирани, съобщиха полицейски източници, а на мястото са пристигнали частите на националната френска полиция за бързо реагиране Раид, които са блокирали района, предаде БТА. Жената, вероятно клиентка, влязла в един от клоновете на банка Ел Се Ел в Алес около 10,00 ч. местно време и без да предяви някакви искания, заплашила, че носи бомба в чантата си и е готова да я взриви. Полицията успяла да помогне на клиентите и персонала да се евакуират. Като превантивна мярка са евакуирани и обитателите на съседните сгради. Полицейски преговорящ се е свързал по телефона с жената към 12,15 ч., но тя отново не е предявила нкакви искания, предаде ТАСС, като се позова на радио \"Франс енфо\".", "date": "2018.11.29", "title": "Жена се барикадира в банка във Франция, заплашва да се самовзриви"}
{"url": "https://www.24chasa.bg/novini/article/7176475", "text": "Европейският парламент прие днес резолюции за напредъка на Албания, Черна гора и Македония по пътя им към ЕС, съобщи ЕП, цитиран от БТА.  В резолюцията за Бивша югославска република Македония евродепутатите приветстват силната решимост на държавата за цялостно изпълнение на споразумението от Пържино и стремежа за неотложни реформи. Те призовават македонските власти да усилят борбата с прането на пари и конфликта на интереси, да предпазят съдебната власт от политическа намеса и да вземат мерки за останалите проблеми във връзка с правовата държава, които създават значителни предизвикателства. Въпреки че консултативният референдум от 30 септември не достигна необходимото участие на избирателите, ЕП приветства решението на парламента в Скопие да започне конституционния процес за изпълнение на споразумението от Преспа от 17 юни 2018 г., което създава възможност за преговори за присъединяване на страната към ЕС и НАТО. Това споразумение изпраща положителен сигнал за стабилност и помирение в целия регион на Западните Балкани, отбелязват евродепутатите. ЕП приветства влизането в сила на 14 февруари 2018 г. на договора за приятелство с България, който следва да осигури дълготрайни и добросъседски отношения между двете страни. ЕП призовава унгарските власти да екстрадират бившия македонски премиер Никола Груевски в неговата страна. Резолюцията беше приета с 470 гласа \"за\", 116 \"против\" и 46 въздържали се. В резолюцията за Албания, приета с 459 гласа \"за\", 112 гласа \"против\" и 62 въздържали се, евродепутатите приветстваха трайния напредък на Албания в осъществяването на свързаните с ЕС реформи и мерките, насочени към увеличаване на независимостта и професионализма на съдебната власт в страната. ЕП приветства значителните подобрения на правната и институционалната рамка, както и напредъка в борбата с корупцията и организираната престъпност. Значителен повод за тревога остават корупцията, бавното и неефективно правосъдие, недостатъците в прилагането на принципите на правовата държава, както и тромавите регулаторни процедури, които действат възпиращо за инвестициите в страната, се посочва в документа. Резолюцията подкрепя очертания от Съвета на ЕС път за започване на преговорите за присъединяване с Албания към ЕС през юни догодина, ако страната изпълни всички условия. Докато Черна гора отбелязва добър напредък към ЕС, евродепутатите призовават политическото ръководство на страната да се съсредоточи върху оставащите предизвикателства, като проблемите с правовата държава, свободата на медиите, корупцията, прането на пари, организираната престъпност и свързаното с нея насилие. Резолюцията, приета с 484 гласа \"за\", 80 \"против\" и 63 въздържали се, отбелязва усилията на Черна гора за регионално сътрудничество и добросъседски отношения. Евродепутатите приветстват одобряването на споразумението за определяне на границата между Черна гора и Косово, като призовават за бързо сключване на споразумения за разрешаване на неуредените гранични спорове с други съседни държави. Отбелязва се стратегическото значение на присъединяването на Черна гора към НАТО за осигуряването на стабилността и мира на Западните Балкани. Евродепутатите споделят оценката на ЕК, че със силна политическа воля и устойчив напредък, Черна гора може да бъде готова за членство в ЕС до 2025 година. В доклад, приет с 503 гласа \"за\", 85 \"против\" и 47 въздържали се, ЕП приветства продължаващите усилия на Сърбия по пътя към ЕС. Евродепутатите призовават това стратегическо решение да бъде разяснено на сръбската общественост. Те подчертаха усилията на страната за уреждане на отношенията с Косово и подкрепиха диалога, подпомаган от ЕС, като рамка за постигане на цялостно споразумение за подобряване на отношенията с Прищина. Евродепутатите отбелязаха неотдавнашните разисквания за възможна размяна на земи между Сърбия и Косово, като подчертаха, че постигането на етническа еднородност не трябва да бъде цел. Според тях всякакво бъдещо споразумение би било приемливо, само ако отчита цялостната стабилност на региона, както и международното право. Евродепутатите настояват сръбските власти да повишат усилията за реформи в областта на правовата държава, в борбата с корупцията и организираната престъпност, както и да продължат реформата за независимост на държавната администрация.", "date": "2018.11.29", "title": "Европейският парламент оцени напредъка \nна страните от Западните Балкани по пътя им към ЕС"}
{"url": "https://www.24chasa.bg/novini/article/7176484", "text": "Във връзка с предстоящия празник Никулден, Българската агенция по безопасност на храните (БАБХ) стартира извънредни проверки на обекти за производство и продажба на риба и рибни продукти в цялата страна. Контролните органи на БАБХ ще извършват инспекции от 3 до 7 декември. Тематичните проверки за Никулден са свързани с по-интензивното предлагане и търсене на храни за празника и ще се проведат съвместно с Изпълнителната агенция по рибарство и аквакултури и Комисията за защита на потребителите. Това съобщиха от пресцентъра на БАБХ. По време на засиления контрол ще бъдат проверявани водоеми за развъждане на жива риба, обекти за отглеждане на аквакултури, за производство и търговия с риба и рибни продукти, складове за търговия на едро и дребно, пазари и борси, и заведения за обществено хранене. При проверките инспекторите ще следят за наличие на системи за управление безопасността на храните, сградов фонд и оборудване, съответствие с изискванията за етикетиране, срокове на годност и температура на съхранение. С инспекциите се цели ограничаване и недопускане продажбата на риба на нерегламентирани места, както и на риба с неустановен произход, за да се гарантира здравето на потребителите и безопасността на храните, както и да се предотвратят нелоялни практики и злоупотреби на недобросъвестни търговци. БАБХ призовава хората да купуват риба от регистрирани обекти, за да не се излагат на риск. Съвети към потребителите при закупуване на прясна риба: Върху повърхността на прясната риба има много тънък слой слуз, ако слузта е обилна, а слоят плътен, това означава, че рибата е престояла по-дълго време. Люспите на рибата трябва да са блестящи, плътно залепени за тялото. Не трябва да има разкъсвания. Хрилете трябва да са с розово-червен цвят. Очите трябва да са бистри. При натискане с пръст, вдлъбнатината трябва да изчезне бързо. Потребителите могат да подават сигнали за нередности онлайн или на телефон – 0700 122 99.", "date": "2018.11.29", "title": "БАБХ стартира извънредни проверки в цялата страна по повод Никулден"}
{"url": "https://www.24chasa.bg/novini/article/7176488", "text": "Четвърти пореден руски дивизион от зенитноракетните системи С-400 \"Триумф\" застъпи днес на бойно дежурство край границата на Украйна, съобщи пресслужбата на руския Черноморски флот, цитирана от ТАСС. През септември още един такъв дивизион бе дислоциран в Крим, а други два - през януари 2017 и януари 2018 г., предава БТА. Командирът на армията на ВВС и ПВО в Южния военен окръг каза днес пред журналисти, че с дислоцирането на четвъртия дивизион полуостровът е защитен от въздушни нападения от всички посоки в радиус от 400 километра. Мобилната многоканална зенитноракетна система С-400 \"Триумф\" е предназначена за поразяването на авиация, крилати и балистични ракети на противника, както и на наземни обекти. Обсегът на действие е 400 км при възможности за унищожаване на целта на височина до 30 км, предаде ТАСС.", "date": "2018.11.29", "title": "Русия с още ракетни системи край границата на Украйна"}
{"url": "https://www.24chasa.bg/novini/article/7176485", "text": "Настоящата 2018 г. вероятно ще е на четвърто място сред най-топлите в света, откакто се води статистика, съобщиха АФП и ТАСС, позовавайки се на Световната метеорологична организация. В \"Предварителното заявление за състоянието на климата през 2018 г.\", Световната метеорологична организация посочва, че средната температура на планетата за десетте месеца на 2018 г. е била с почти 1 градус Целзий по-висока от доиндустриалните стойности (1850 - 1900). По-топли от 2018 г. са били 2015 г., 2016 г., 2017 г., предаде БТА.  Експертите подчертават, че през тази година се запазва дългосрочната тенденция за затопляне. През последните 22 години са регистрирани 20-те най-топли. Ако тази тенденция продължи, глобалните температури може да се покачат с 3 до 5 градуса Целзий през този век, предаде Ройтерс. Това е много повече от определената граница от 2 градуса Целзий, каза Петери Талас, генерален секретар на Световната метеорологична организация.", "date": "2018.11.29", "title": "2018 г. вероятно ще е сред най-топлите в историята"}
{"url": "https://www.24chasa.bg/novini/article/7176495", "text": "Словакия може скоро да се присъедини към държавите, отказали да подпишат Глобалния пакт на ООН за миграцията, който цели да насърчи международен подход за сигурна и регулирана миграция, предаде Асошиейтед прес, цитирана от БТА. Словашките депутати отхвърлиха днес пакта на ООН с 90 срещу 15 гласа, като заявиха, че той не отговаря на политиката на страната в областта на миграцията и сигурността. Парламентът поиска правителството също да отхвърли договора, когато следващата седмица вероятно ще вземе решение по въпроса. Словашките лидери са разделени по отношение на пакта на ООН. Премиерът Петер Пелегрини даде да се разбере, че коалиционното му правителство няма да го подпише, но външният министър Мирослав Лайчак подкрепя пакта. Австрия, Унгария, Израел, Полша, Швейцария и Австралия оттеглиха подкрепата си за споразумението и заявиха, че няма да участват на срещата на върха в Маракеш, Мароко на 10-11 декември, където ще е официалното подписване на пакта.", "date": "2018.11.29", "title": "Словакия иска да отхвърли Глобалния пакт на ООН за миграцията"}
{"url": "https://www.24chasa.bg/novini/article/7176519", "text": "Премиерът на Косово Рамуш Харадинай заяви, че мярката за допълнително увеличаване на митата на стоките от Сърбия до 100 процента, е \"суверенно решение на Косово\", съобщи Танюг. Харадинай заяви това в своя профил във Фейсбук в отговор на искане на ръководителката на европейската дипломация Федерика Могерини, която няколко пъти призова Прищина да оттегли тази мярка. Същото искане Могерини отправи вчера към президента на Косово Хашим Тачи, с когото разговаря по телефона, предаде БТА. Премиерът на Косово посочи, че новите мита ще останат в сила, докато Сърбия признае суверенитета на неговата страна и спре да възпрепятства присъединяването на Косово към международни организации, допълва Асошиейтед прес. По думите на Харадинай косовското правителство е трябвало да наложи тези мита, защото \"не е разполагало с други опции\" и е трябвало да изпрати \"послание\".", "date": "2018.11.29", "title": "Харадинай: Митата са суверенно решение на Косово"}
{"url": "https://www.24chasa.bg/novini/article/7176516", "text": "Днес България бе приета за пълноправен член на Международния алианс за възпоменание на Холокоста (МАВХ), на пленарната сесия на Организацията, която се провежда от 27 до 29 ноември във Ферара, Италия. С решението днес България официално става 32-ата страна -членка на Алианса. На пленарната сесия в Италия българската делегация, ръководена от посланик Пламен Бончев, успешно представи и защити кандидатурата ни пред пълноправните страни-членки на МАВХ. България бе оценявана от Израел, Австрия и Белгия. Това съобшиха от пресцентъра на МВнР. В края на юни 2017 г. МАВХ взе решение с пълен консенсус да предостави на България статут на страна-лиазон. Подобна процедура бе първата в историята на организацията от 2009г. Днешният успех е резултат от последователните усилия на Министерството на външните работи и българската делегация към МАВХ, която в рамките само на две години успя да извоюва пълноправно членство, преминавайки последователно през статут на страна-наблюдател и страна в процес на присъединяване. С приемането й за член в Организацията България става част от престижното семейството на страните, поели ангажимент да насърчават изучаването и възпоменанието на Холокоста, борбата с антисемитизма и езика на омразата и да отстояват принципите на Декларацията от Стокхолм от 2000 г. Членството на България ще предостави платформа за още по-широко популяризиране в световен мащаб на акта по спасяването на българските евреи по време на Втората световна война и ще спомогне за пълноценното и обективно изследване на историята на Холокоста. Международният алианс за възпоменание на Холокоста (International Holocaust Remembrance Alliance) е междуправителствена организация, чиято цел е да осигури политическа и обществена подкрепа за образование, възпоменание и изследвания по въпросите на Холокоста на национално и международно равнище.", "date": "2018.11.29", "title": "Приеха България за член на международния алианс за възпоменание на Холокоста"}
{"url": "https://www.24chasa.bg/novini/article/7175937", "text": "Служител на НАП е бил заловен в центъра на София в момент, когато получавал 15 000 лева подкуп от управител на фирма, съобщиха градският прокурор на София Емилия Русинова и шефът на антимафиотите Ивайло Спиридонов. В началото на ноември гражданин се е оплакал в ГДБОП, че е изнудван от експерт от НАП, който бил натоварен със задачата да провери дружеството му. По време на ревизията на фирмата, служителят на НАП заедно със свой колега отишъл в лоби бар на столичен хотел, където фирмаджията бил уведомен, че ще му бъде съставен ревизионен акт, тъй като проверка установила 800 000 лева недекларирана печалба на компанията му. Няколко дни след срещата единият от служителите на НАП Любомир С. звъннал на управителя чрез мобилно приложение и му казал, че срещу 45 000 лева подкуп ще му състави ревиозинен акт за 16-20 000 лева. Обяснил му дори, че му прави и отстъпка за размера на рушвета. Изнудваният фирмаджия казал, че иска отсрочка, тъй като не разполагал с 45 000 лева кеш. Така вчера се стигнало до ареста на Любомир С. \"Благодаря на гражданина, че дойде и се оплака\", каза Спиридонов и призова и други да последват примера му. Той обясни, че служителят на НАП е действал по схемата \"много сте сгрешили, сега дължите много\". Градският прокурор посочи, че не е ясно дали несъответствието от 800 000 лева, установено от данъчния, е реално. Служителят на НАП ще бъде задържан за 72 часа, за да му бъде поискан постоянен арест от съда.", "date": "2018.11.29", "title": "Служител на НАП хванат с 15 000 лева подкуп в центъра на София"}
{"url": "https://www.24chasa.bg/novini/article/7175946", "text": "Германската канцлерка Ангела Меркел прикани днес Киев да прояви сдържаност, след като украинският президент Петро Порошенко призова НАТО да изпрати кораби в Азовско море, за да подкрепи Украйна срещу Русия в конфликта около Крим, предаде Франс прес, цитирана от БТА. Отправяме молба към Украйна да запази благоразумие, тъй като ще можем да решим нещата само ако останем все тъй разсъдливи и разговаряме помежду си. Тези противоречия не може да бъдат решени с военна сила, заяви Меркел на германско-украински икономически форум в Берлин. Тя увери, че ще обсъди ситуацията в Азовско море с президента на Русия Владимир Путин на срещата на върха на Г-20 в Аржентина, отбелязва ТАСС. Минските договорености за уреждане на ситуацията в Украйна не доведоха до окончателен успех, но Франция и Германия ще работят и занапред по въпроса в т. нар. нормандски формат, посочи Ангела Меркел. \"Минск\" позволи да се избегне сериозна ескалация в Донбас, но изобщо не съдейства за по-скорошно политическо решаване на проблема и \"всеки ден там загиват хора\", отбеляза тя. За Европа е от значение Украйна да запази ролята си на газов транзитьор и след като влезе в експлоатация тръбопроводът \"Северен поток-2\", посочи пред форума федералната канцлерка. Тя припомни, че Украйна запази тази функция и след влизането в строя на първата тръба от \"Северен поток\".", "date": "2018.11.29", "title": "Меркел: Ще говоря с Путин за конфликта в Крим, Украйна да запази благоразумие"}
{"url": "https://www.24chasa.bg/novini/article/7175953", "text": "Министър-председателят Бойко Борисов пристигна на официално посещение в Кралство Мароко. Той беше посрещнат лично от премиера на Кралството Саад Еддин Ел Отмани. Това съобщиха от пресслужбата на кабинета.  По-късно двамата министър-председатели ще проведат среща на четири очи, на която ще обсъдят задълбочаването на двустранните отношения и новите възможности за сътрудничество в различни области от взаимен интерес. В Рабат българският премиер Бойко Борисов ще разговоря и с председателя на Камарата на съветниците (Горната камара) в мароканския парламент Абделхаким Беншамаш. След срещата министър-председателят Борисов ще изнесе лекция за ролята на България за европейската интеграция на страните от Западните Балкани по време на нашето първо председателство на Съвета на ЕС. В делегацията, ръководена от премиера Борисов, са вицепремиерът и министър на външните работи Екатерина Захариева, министърът на труда и социалната политика Бисер Петков и министърът на икономиката Емил Караниколов.", "date": "2018.11.29", "title": "Борисов пристигна на официално посещение \nв Кралство Мароко (Снимки)"}
{"url": "https://www.24chasa.bg/novini/article/7175998", "text": "Депутатите ще работят днес до приемане на всички текстове от държавния бюджет за 2019 г. на второ четене. Това решиха народните представители с приемане на предложението на председателя на Комисията по бюджет и финанси Менда Стоянова. В момента депутатите обсъждат бюджетите на общините за следващата година.", "date": "2018.11.29", "title": "Депутатите ще работят днес до пълното приемане на Бюджет 2019-та на второ четене"}
{"url": "https://www.24chasa.bg/novini/article/7176121", "text": "Време е за дебат за реформа в обществените медии, обяви от парламентарната трибуна шефът на ресорната комисия Вежди Рашидов, а от опозицията подкрепиха подканата му. Според бившия министър на културата, едва след дебати по темата може да се мисли за увеличаване на субсидиите им, предаде  Апелът му прозвуча по време на дебатите по бюджета на БНТ и БНР и поисканото от БСП увеличение на парите им с по пет милиона лева. Предложението е направено от Стефан Данаилов, а в залата го защитиха Александър Симов и Иван Ченчев. Симов изтъкна, че именно обществената телевизия и радио са тепихът, на който се преборват успешно фалшивите новини. \"С добре финансирани обществени медии опасността от фалшиви новини най-малкото ще бъде намалена. Когато имаме добре функциониращи обществени медии, фалшивите новини няма да бъдат чак такъв проблем, защото ще имаме нормален коректив в журналистиката\", мотивира той искането на левицата. \"Не смятам, че по-голямото финансиране ще реши проблема с фалшивите новини\", включи се в дебатите и Тома Биков. Той напомни, че борбата с тях е въпрос на националната сигурност. \"Те се правят целенасочено, за да създадат хаос и да провокират напрежение\". Депутатът от ГЕРБ все пак обобщи, че в момента обществените медии, с всичките критики към тях, изпълняват задачите си. И дори посочи, че БНР са едни от най-критичните към властта. Иван Ченчев от БСП пък похвали БТА, че засега се запазвали като \"един оазис на липсата на фалшиви новини\". Оказа се, че само БНТ остана без покровител в пленарната зала. Затова пък забележки към обществената телевизия имаше. Вежди Рашидов сложи пред парите реформата в държавните медии. \"Зад една новина в БНТ седят 7 журналисти! Три обществени медии с по един генерален директор, с по трима заместници. Време е да обсъдим каква реформа да се направи в тях\", репликира шефът на комисията по култура и медии. Рашидов констатира, че в БНТ, БНР и БТА много отдавна реформа не е правена. И отбеляза, че \"парите невинаги служат на обществото\". Финансират се и отвън, изрази недоволство от ситуацията с днешна дата в обществените медии депутатът от ГЕРБ. Антон Кутев от БСП пък напомни, че редица парламенти от десетина години насам не спазват медийния закон, който предвижда създаване на Фонд за радио и телевизия. Според социалиста управляващите се притесняват от предвидените в него такси, които ще стреснат хората в ролята си на нов данък. Кутев наблегна, че от този фонд трябва да се подкрепят не само държавните медии, но и частните, които изпълняват обществени функции. \"Надявам се, че когато заработи този фонд, той би трябвало да се грижи и за обществените функции на частните медии\", каза Кутев, като изтъкна, че това трябва да се насърчи от държавата. В крайна сметка мнозинството отказа да увеличи парите на държавната телевизия и радио, като гласува миналогодишните им бюджети, в размер на 67 млн. за БНТ и 44 млн. - за БНР.", "date": "2018.11.29", "title": "Парламентът отказа да вдигне парите на БНТ, БНР и БТА"}
{"url": "https://www.24chasa.bg/novini/article/7175991", "text": "Не давайте делото срещу Десислава Иванчева и Биляна Петрова на съдиите от ВКС, докато не се реши мярката за неотклонение на двете. С този призив се обърнаха спецпрокурори към апелативните спецсъдии. В писмото те добавят, че само така ще се осигури безпристрастното решаване на делото, което е образувано по протеста на прокуратурата  срещу промяната на мярката на двете от „Задържане под стража“ в  \"домашен арест“. Писмото е подписано от Димитър Петрова, и.ф. административният ръководител на специализираната прокуратура, и.ф. административният ръководител на апелативната специализирана прокуратура, наблюдаващият делото прокурор на първа инстанция и въззивният прокурор.  То е адресирано до председателя на Апелативния специализиран наказателен съд Георги Ушев.", "date": "2018.11.29", "title": "Спецпрокуратурата към апелативния спецсъд: Не давайте делото срещу Иванчева на ВКС"}
{"url": "https://www.24chasa.bg/novini/article/7176312", "text": "Москва трябва изцяло да изпълнява, \"без отлагане\" договора между Русия и САЩ за ядрените ракети, призова днес в два водещи европейски вестника генералният секретар на НАТО Йенс Столтенберг, като посочи, че новите руски ракети със среден обсег поставят споразумението \"в сериозна опасност\", предаде ДПА, цитирана от БТА. Договорът за ликвидиране на ракетите със среден обсег, подписан през 1987 г., забранява ядрени ракети с обсег до 5500 км. Договорът беше сключен въз основа на европейската архитектура за сигурност, ограничавайки риска от ядрена атака. САЩ обаче обвиняват Москва, че нарушава договора с крилатата си ракета Новатор 9М729, известна също като SSC-8, направена обществено достояние по-рано тази година. Президентът на САЩ Доналд Тръмп миналия месец заплаши да се оттегли от този договор. НАТО също предупреди Русия за новата ракета. \"Ес Ес Си -8 е лесно преносима лесно може да бъде укрита. Тя има капацитет да носи ядрени бойни глави. Намалява времето за предупреждение до няколко минути, като снижава прага за ядрен конфликт. Може да достигне европейски столици\", написа днес генералният секретар на пакта в италианския в. \"Република\" и в испанския в. \"Паис\". \"Действията на Русия подкопават договора, като го поставят в сериозна опасност\", добави Столтенберг, като изтъкна, че Вашингтон \"го спазва изцяло\". Очаква се този проблем да бъде обсъден на среща на външните министри на страните от НАТО идната седмица. \"Договор, който се спазва само от едната страна, няма да ни даде сигурност\", добави Столтенберг. \"Ако един договор вече не влияние на реалността на терен, той не е нищо повече от лист хартия\". \"НАТО трябва да бъде твърда и предвидима\", написа Столтенберг, без да уточнява възможни контрамерки. \"Ако искаме да избегнем ядрените оръжия, трябва да гарантираме, че нашето конвенционално възпиране и отбрана са силни\". По-рано Столтенберг каза, че е малко вероятно съюзниците да разположат още ядрени оръжия в Европа.", "date": "2018.11.29", "title": "НАТО: Новите руски ракети застрашават споразумението със САЩ"}
{"url": "https://www.24chasa.bg/novini/article/7176129", "text": "Европейската комисия съобщи, че от днес до 11 декември 18-годишните европейци могат да кандидатстват за 12 000 безплатни карти за пътуване в Европа следващото лято, предаде БТА. Право на участие имат родените между 1 януари и 31 декември 2000 година. Регистрацията е открита на Европейския младежки портал (europa.eu/youth/SI_bg). Печелившите ще бъдат подбрани според отговорите на въпроси за европейската култура, инициативите на ЕС за младежта, предстоящите избори за Европейски парламент. Пътуванията ще се осъществят между 15 април и 31 октомври догодина, и могат да продължат до 30 дни. ЕК насърчава към участие основно младежите с особени нужди или в неравностойно положение. Комисията е готова да покрие разходите за придружител или за куче водач за участници с нарушено зрение. Избраните ще могат да пътуват самостоятелно или в група до петима души. Най-често пътуването ще бъде с влак. Младежите ще имат правото да използват също автобуси, фериботи и по изключение самолети. За всяка държава от ЕС са предвидени определен брой карти според дела на населението от общия брой европейски граждани. ЕС отделя за целта 12 милиона евро, а досега над 15 000 младежи получиха възможност да пътуват. Целта е младежите да опознаят европейското културно наследство, да срещнат други хора, да се почувстват европейци. За мнозина това е първата възможност да пътуват самостоятелно. Две трети от участниците заявяват, че не биха могли сами да си осигурят подобно пътуване.", "date": "2018.11.29", "title": "ЕС дава още 12 000 безплатни карти за пътуване на младежи догодина"}
{"url": "https://www.24chasa.bg/novini/article/7176165", "text": "Командващият украинските военноморски сили адмирал Игор Воронченко заяви, че Турция, която е член на НАТО, трябва да затвори пролива Босфора за руски кораби, на фона на кризата с Москва в Керченския проток, предаде ДПА. \"Ние ще поискаме Република Турция да затвори Босфора, така че руснаците да знаят\", че тяхната страна е нарушила международното право, заяви адмирал Воронченко на пресконференция за морската сигурност в Киев, предаде БТА. Изразявам увереност, че международната общност ще признае, че срещу Украйна е извършен акт на агресия, каза Воронченко, цитиран от украинската държавна информационна агенция Укринформ.", "date": "2018.11.29", "title": "Шефът на украинските военноморски сили: Турция трябва да затвори Босфора за руски кораби"}
{"url": "https://www.24chasa.bg/novini/article/7176127", "text": "\"България е една от петте държави в ЕС, за които все още има визов режим. Споделям желанието и визията визовият режим за тези 5 държави да отпадне, но в краткосрочен план това не е вероятно да се случи\", заяви във Велико Търново посланикът на САЩ Ерик Рубин. Той обясни, че това най-вероятно няма да стане в следващата година 1 година, защото изиква промяна на закона от Конгреса, а пред януари демократите ще добият контрол в Камарата на представителите. \"Междувременно правим всичко възможно да улесним получаването на визи. Повечето от визите, които издаваме, са за 10 г., а процесът по подновяване на изтеклите става по пощата. Ние одобряваме почти 90% от всички апликации и почти 100% от визите, необходими за академичен обмен\", допълни дипломатът. Относно кризата между Русия и Украйна посланик Рубин каза, че САЩ заклеймява руските действия в Азовско море и призовава Руската федерация незабавно да освободи пленените украински моряци, да спазва споразумението между двете страни от 2003г. което позволява на украински кораби да минават транзит в международни води, както и незабавно да преустанови провокациите. Посланикът каза още, че диверсификацията на енергийните източници е много важна за националната и енергийната сигурност на България. \"Но тя ще бъде от полза и на потребителите, и на бизнеса, защото ще понижи цените на енергията. Най-важната стъпка, която се надяваме да се реализира тази година е интерконектора Гърция-България, което ще донесе газ от Азербайджан до българския пазар\", каза Ерик Рубин. Дипломатът е на двудневно посещение във Велико Търново. На официална среща с кмета Даниел Панов са обсъдени възможностите за задълбочаване на сътрудничеството и американски инвестиции в сферата на бизнеса, медицината, технологиите земеделието, туризма и хотелиерството. Даниел Панов информира, че над 50 хиляди американски туристи са посетили старата българска столица за 9-те месеца на тази година. Те са предимно от круизите по Дунав, организирани от американски туроператори. По-рано Ерик Рубин изнесе лекция пред академичната общност на Великотърновския университет и разговаря с ректора проф.Христо Бонджолов за развитие на академичния обмен с ВТУ, с който имат над 40-годишна история на сътрудничество чрез програма \"Фулбрайт\".", "date": "2018.11.29", "title": "Посланикът на САЩ: Няма вероятност визите за българи да отпаднат през 2019 г. (Обновена)"}
{"url": "https://www.24chasa.bg/novini/article/7176220", "text": "През 2018 г. в страната на Джон Ф. Кенеди и Барак Обама властта падна в ръцете на седемдесет-осемдесетгодишни хора. Доналд Тръмп, който е на 72, е най-възрастният президент, избиран някога в САЩ, а Сената ръководи с твърда ръка четири години по-възрастният от него всяващ респект Мич Макконъл. Нанси Пелоси, която съпартийците й демократи вчера избраха за председател на Камарата на представителите от януари, ще празнува през март 79-ия си рожден ден. Годините на тази дребна, хиперактивна жена не личат. Това впечатление се подсилва от обувките на висок тънък ток, в които тя снове по безкрайните коридори на Конгреса във Вашингтон. Тя смая аудиторията, когато остана на тези токчета през маратонска осемчасова реч, на крак, при положение, че колегите й парламентаристи в такива случаи обуват удобни маратонки. Калифорнийката Пелоси вече беше \"председател на камарата\" - третият по ранг човек в САЩ - от 2007 до 2010 г., но тя така и не изостави ръководството на групата на демократите и изглежда изобщо не възнамерява да се пенсионира, след като изведе демократите до победа на състоялите се на 6 ноември междинни избори. Пелоси ще замени начело на Камарата на представителите 48-годишния републиканец Пол Райън. Нейният заместник е на 79 години, а третият по ранг - на 78. Връх в кариерата Каква е тайната на дълголетието им? Според гериатрите ангажираността, амбицията и интелектуалната динамичност несъмнено играят определена роля. \"Научната литература показва, че хората, които имат някаква цел и страст, остаряват по-бавно\", казва за АФП Мария Тороела Карни, ръководител на гериатричната служба в болница \"Нортуел хелт\" край Ню Йорк. \"Виждам това при куп професии\" - продължава тя - най-вече при хора, които заемат отговорни постове, както в компании, така и в политиката. Да не говорим, че политическите и икономическите лидери имат достъп до най-добрите медици. Увеличаването на продължителността на живота, което се наблюдава като цяло, подчертава това явление. Как тези хора запазват формата си? Като ходя бързо и правя джогинг край река Потомак, довери през 2011 г. Пелоси в интервю за сп. \"Ню Йоркър\". Лекарят Ерик де Йонге ръководи гериатричната служба в университетска болница \"МедСтар\" във Вашингтон. Той се е грижил за важни американски политически личности, но не казва кои. Добрият сън, правилното хранене, физическите упражнения, \"балансираният\" живот представляват стълбовете на здравето за по-възрастните хора\", обяснява той пред АФП. А стресът в политическия живот, срещите, пътуванията, нощните преговори. . .Всичко това не е ли вредно? Напротив, отвръща медикът и добавя: \"Ако харесвате това, което правите, ако ви харесва да имате влияние, това не е толкова стресиращо, колкото при хората които са нещастни, имат психически или здравни проблеми\". \"Те черпят много енергия от факта, че най-сетне са достигнали върха на пирамидата след 30-40-годишно изкачване на йерархическата стълбица. Защо им е да се отказват?\", пита Де Йонге. Деменция В Сената (влиятелен клуб от 100 души) възрастта е безусловен критерии, за да оглавиш комисия, така че много сенатори са търпеливи. Чък Грасли, председател на юридическата комисия, през когото минава утвърждаването на съдиите във Върховния съд, е на 85 години. На толкова е и влиятелната демократка Даян Файнстайн, която беше преизбрана за шест години. Понякога преизбирането е в повече. През април председателят на особено желаната комисия, която определя разходите на федералната държава на стойност от милиарди долари - 80-годишният Тад Кокрън - в крайна сметка се оттегли след проблеми със здравето, отсъствия и няколко седмици колебания. \"Притеснявам се повече за хората над 85-годишна възраст, отколкото за тези, които са на 75\", казва Ерик се Йонге. Над 85 години опасността от деменция е 50 процента, напомня той. При това положение амбициите на седемдесетгодишните остават непокътнати. Доналд Тръмп, който обожава хамбургери, но играе голф и твърди, че нито пуши, нито пие, повтаря, че ще се яви на изборите през 2020 г. През 2016 г. той победи 69-годишната Хилари Клинтън и може отново да се изправи срещу съперници от нейното поколение. Разбира се, надига се нова гвардия от петдесетинагодишни демократи, но 69-годишната Елизабет Уорън, 76-годишният Джо Байдън и 77-годишният Бърни Сандърс лъскат оръжията си и се готвят за война.", "date": "2018.11.29", "title": "Бабки и дядковци взеха властта в американската политика"}
{"url": "https://www.24chasa.bg/novini/article/7176228", "text": "Стартът на шестнадесетото издание на благотворителната инициатива \"Българската Коледа\", която е под патронажа на държавния глава Румен Радев, ще бъде обявен официално утре, съобщиха от прессекретариата на президента. От 11.00 часа в УМБАЛ \"Проф. д-р Стоян Киркович\" в Стара Загора ще бъдат представени темата и целите на кампанията за 2018/2019 година. Приключилата днес кампания 2017/2018 г. на \"Българската Коледа\" в подкрепа на спасения детски живот успя да набере 2 600 000 лева, информират от институцията. С дарените средства са подпомогнати за диагностика, лечение и рехабилитация 505 деца и е купена медицинска апаратура за 22 лечебни заведения в цялата страна - университетски и многопрофилни болници, рехабилитационни центрове и домове за медико-социални грижи.", "date": "2018.11.29", "title": "Българската Коледа събра 2 600 000 за 2017/2018 г."}
{"url": "https://www.24chasa.bg/novini/article/7176221", "text": "Най-малко три, а не едно земетресение заплашват Истанбул според турския учен проф. Ахмет Ерджан, съобщава турската телевизия СиЕнЕн-Тюрк. \"Очакваното в Истанбул земетресение няма да бъде едно\", казва ученият, според когото ще има най-малко три последователни земни труса. Показателна за това е характеристиката на земетресенията, станали досега в района на Мраморно море, посочва той, цитиран от БТА. Според това къде ще се случи, земетресението може да бъде с магнитуд между 6,4 и 6,7 или между 7 и 7,3 в зависимост от енергията, която ще освободи. Ученият не очаква да има земетресение преди 2033 г., като според него най-вероятно силен трус в района може да се очаква след 2045 г. \"Най-вероятните години са между 2040 и 2050\", смята той. По думите му в резултат на труса може да загинат 15-20 хиляди души. Голямо земетресение в района на 17 август 1999 г. с магнитуд 7,4 доведе до смъртта на над 17 хиляди души. Стотици хиляди останаха без дом. Епицентърът на земетресението беше в Мраморно море. Трусът продължи 45 секунди.", "date": "2018.11.29", "title": "Турски учен: Най-малко 3 труса заплашват Истанбул, може да има до 20 000 жертви"}
{"url": "https://www.24chasa.bg/novini/article/7176240", "text": "Кремъл остро разкритикува призива на президента на Украйна Петро Порошенко към НАТО да разположи кораби в Азовско море. Порошенко отправи този призив по-рано днес в интервю за германския в. \"Билд\". Говорителят на Кремъл Дмитрий Песков заяви, че искането на Порошенко \"ясно цели да предизвика повече напрежение\" и е водено от \"предизборните и вътрешнополитическите мотиви\" на украинския лидер, предаде Асошиейтед прес, цитиран от БТА. На всекидневния брифинг Песков отхвърли твърденията на Украйна, че Русия ограничава корабоплаването близо до Крим, предаде Ройтерс. По-рано днес украинският министър на инфраструктурата Володимир Омелян каза, че две украински пристанища на Азовско море - Бердянск и Мариупол, са ефективно блокирани от Русия, която не позволява на никакви съдове да влизат и излизат от тях. Песков каза, че не знае за никакви подобни проблеми и че трафикът на корабите през Керченския проток, разделящ Черно от Азовско море, е нормален. Говорителят на Кремъл допълни, че понякога има закъснения в района, но те са резултат от лошото време. Песков заяви, че Кремъл не вижда необходимост от посредничество между Русия и Украйна заради напрежението в Керченския проток, но е признателен на всеки, който допринесе за деескалация, предаде ТАСС. Говорителят посочи, че срещата на Владимир Путин с Доналд Тръмп ще се състои в кулоарите на Г-20, защото Кремъл е получил потвърждение от Вашингтон, предадоха световните агенции. По-рано днес Ройтерс, позовавайки се на документ на Кремъл, съобщи, че срещата ще е на 1 декември в 14.30 ч. по Гринуич. Песков каза, че срещата между двамата президенти може да продължи час, но предупреди, че всичко ще зависи от самите лидери. Той подчерта, че диалогът между Русия и САЩ е необходим в интерес на целия свят, предаде ТАСС. Кремълският говорител съобщи, че Путин не планира да отиде на конференцията за климата в Полша. Форумът започва на 2 декември и продължава до 15 декември в полския град Катовице.", "date": "2018.11.29", "title": "Кремъл критикува призива на Порошенко към НАТО да разположи военни кораби в Азовско море"}
{"url": "https://www.24chasa.bg/novini/article/7176263", "text": "560 лв. ще бъде минималната основна заплата за най-ниската длъжност в държавната администрация от 1 януари 2019 г. Това реши парламентът с окончателно приети текстове в държавния бюджет за 2019 г. Червените предложиха минималната заплата да бъде 640 лв. В крайна сметка предложението беше отхвърлено. Базата за определяне размера на основната месечно възнаграждение за най-ниската длъжност от законите за отбрана и за МВР, както и по членове от Закона за изпълнение на наказанията и задържането под стража, от закона за ДАНС, за НСО и Закона за Държавна агенция \"Разузнаване\"е 380 лв. от 1 януари 2019 г. Предложението на левицата беше да се повиши на 510 лв., но мнозинството го отхвърли. Депутатите утвърдиха общата годишна квота за предоставяне на ваучери за храна в размер на 320 млн. лв. Предложението на БСП средствата да бъдат 360 млн. лв. отхвърлено, а мотивите бяха, че ваучерите са добър инструмент за мотивация и задържане на персонала. Парламентът определи 84 млн.лв. да бъде за общия размер на сумата, подлежаща за възстановяване на земеделските стопани от акциза за газьола.", "date": "2018.11.29", "title": "560 лв. ще е минималната заплата в държавната администрация догодина"}
{"url": "https://www.24chasa.bg/novini/article/7176264", "text": "Десет дни е бил разработван от полицията съвместно с прокуратурата шефът на Горското в Силистра Георги Митев. Вчера следобед е бил задържан с белязани пари в размер на 4 600 лв. Парите са били поискани като „такса спокойствие“ от концесионер, извършващ дърводобив в държавни гори, в района на Дулово. Сигналът е подаден от него, следствие на което е било образувано досъдебно производство. Митев е поискал и приел дар, за да не извърши действия по служба като като длъжностно лице, заемащо отговорно служебно положение. Искал е по 500 лв. на камион от концесионера. Наказанието, което предвижда законът е лишаване от свобода от 3 до 10 години и глоба в размер на 20 000 лв. При доказване на вината му ще бъде лишен и от правото да заема определена длъжност и да упражнява определена професия. За момента Георги Митев е задържан за 72 часа, като предстои след анализ на доказателствата да му бъде поискана постоянна мярка за неотклонение „Задържане под стража“. До момента са събрани данни само за една фирма, но ако в хода на разследването бъде събрана информация и за други фирми, които са били изнудвани от същото лице, то те ще бъдат проверени и евентуално обвинението ще претърпи корекция, коментира Владимир Чавдаров от Апелативна прокуратура – Варна, който пристигна в Силистра специално за случая. Присъствието ми, означава, че случаят се приема за изключително важен, заяви той.", "date": "2018.11.29", "title": "Шефът на Горското в Силистра прибран в ареста заради подкуп от 4 600 лв."}
{"url": "https://www.24chasa.bg/novini/article/7176265", "text": "Следващата година 19 общини няма да получат изравнителна субсидия. Това реши парламентът с приети текстове в бюджета за следващата година. За първи път от 2019 г. ще има нов механизъм за изчисляване на изравнителната субсидия на общините. Тези, които имат собствени приходи - данъчни и неданъчни, на жител население повече от 120% от средното за страната - означава, че имат достатъчно собствени приходи и не е нужно да получават допълнително изравнителна субсидия, обясни миналата седмица шефката на бюджетната комисия Менда Стоянова по време на дебатите за бюджет 2019 г. в комисията В общините, които няма да получат изравнителна субсидия, влизат не само големите, а и курортни. Идеята е тяхната субсидия да се разпределя на по-малките. Целта на новия механизъм е да изравни и да подпомогне общините, които нямат достатъчно собствени данъчни и не данъчни приходи. Общата субсидия за делегираните от държавата дейности на общините за 2019 г. в размер на 3,2 млрд. лв. За зимна поддръжка на общински пътища е са предвидени средства в размер на 38,2 млн. лв., а за капиталови разходи - 179,1 млн. лв. Годишният й размер ще се разпределя на тримесечия. За първото ще бъде 30%, второ - 25%, трето - 20% и за четвърто 25 на сто. По-рано бюджетът на Централната избирателна комисия скара управляващи и опозиция, а дебатите продължиха над час. От БСП направиха предложение за допълнителни 50 млн. лв. за капиталови разходи, с които да се осигурят машини за всички секции. В крайна сметка предложението на червените беше отхвърлено. Шефката на бюджетната комисия Менда Стоянова обясни, че 50 млн. лева са предвидени за машинното гласуване, но те не са по бюджета на ЦИК,а в централния бюджет. Депутатите гласуваха да удължат работното си време до приемане на целия бюджет.", "date": "2018.11.29", "title": "Окончателно! 19 общини остават без изравнителна субсидия догодина"}
{"url": "https://www.24chasa.bg/novini/article/7176290", "text": "„За нас Мароко е перспективен външнотърговски партньор, което се отбелязва с нарастващия стокообмен през последните години. Но има още неизползван потенциал, който си поставяме за цел да развием“. Това заяви българският министър-председател Бойко Борисов по време на срещата си с премиера на Кралство Мароко д-р Саад Еддин Ел Отмани. Разговорът между двамата се състоя в Рабат, където премиерът Борисов е на двудневно официално посещение. Българският министър-председател посочи, че визитата ще даде допълнителен тласък на двустранния политически диалог на най-високо равнище и ще открие нови възможности за сътрудничеството в различни области от взаимен интерес. „За мен е изключително удоволствие да ви посрещна. От самото начало нашето сътрудничество с ЕС е много добро. Мароко има силно и значително присъствие в Африка. Благодаря Ви, че България като член на ЕС винаги е подкрепяла идеята за тесни отношения между ЕС и Мароко,“ отбеляза по време на срещата министър-председателят на Мароко Саад Еддин Ел Отмани. В рамките на срещата премиерът Бойко Борисов отчете географската близост на Мароко с ЕС и статута на страната в отношенията със Съюза, които я определят сред основните партньори на България и занапред. „Имаме желание за участие в съвместни проекти, в рамките на програми на ЕС, изпълнявани в Мароко“, заяви българският министър-председател пред премиера Ел Отмани. Борисов добави, че страната ни би желала да се възползва от солидното присъствие на Мароко на Африканския континент – и в частност в държавите от Западна Африка, като платформа за съвместно икономическо и политическо сътрудничество с трети африкански страни. „Заинтересовани сме от по-тясно сътрудничество с Мароко в сферата на сигурността, което ще задълбочи партньорството ни и ще даде висока добавена стойност за двете страни“, подчерта премиерът Бойко Борисов пред мароканския си колега. Българският министър-председател посочи в разговорите и добрите перспективи за сътрудничество в областта на оръжейната, машиностроителната, металообработващата промишленост. „Трябва да се повишат усилията за инвестиционно сътрудничество, а една от формите за това е създаването на смесени предприятия“, добави премиерът пред министър-председателя Саад Еддин Ел Отмани. Двамата премиери бяха категорични, че перспективни сфери за инвестиционно сътрудничество са строителството, текстила, туризма, транспорта, преработвателните предприятия, хранително-вкусовата промишленост.", "date": "2018.11.29", "title": "Борисов в Рабат: Мароко е перспективен външнотърговски партньор за България"}
{"url": "https://www.24chasa.bg/novini/article/7176271", "text": "Изпълнителният директор на НАП Галя Димитрова заяви, че ръководството на Агенцията ще бъде безкомпромисно срещу всяка форма на корупционни поведение, казва от пресцентъра на институцията. Изявлението й е във връзка със задържания с подкуп данъчен служител от ТД на НАП София, за когото по-рано от Софийската градска прокуратура и ГДБОП съобщиха. По думите й е абсолютно неприемливо, заради един случай да се обезценява работата на всички служители на Агенцията. Затова ръководството на НАП ще предприеме незабавни дисциплинарни мерки, както и ще окаже пълно съдействие на правоохранителните органи. „Корупцията няма място в НАП и всички служители трябва да се съобразяват в поведението си в професионален и личен план с етичните стандарти на Агенцията“, допълни г-жа Димитрова.", "date": "2018.11.29", "title": "Галя Димитрова за задържания данъчен: Корупцията няма място в НАП"}
{"url": "https://www.24chasa.bg/novini/article/7176321", "text": "Автобус с деца е катастрофирал в Русенско, събщиха от МВР в дунавския град. В 14:28 часа на тел. 112 е постъпил сигнал за възникнал пътен инцидент между бус и ученически автобус по пътя между селата Пиперково и Джулюница. На местопроизшествието веднага са изпратени екипи на районното управление в гр. Бяла, районната служба „ПБЗН“ в града и Спешна помощ. Според първоначалната информация, бус „Форд Транзит“, управляван от 20-годишен водач, е навлязъл в лентата за насрещно движение и се е блъснал челно с ученически автобус „Ситроен“, воден от 62-годишен шофьор. Автобусът е превозвал ученици от учебно заведение в гр. Бяла. За щастие, двете возила са се движили бавно, затова въпреки челния удар, не се е стигнало до по-сериозни рани. Екипът на Спешна помощ е откарал две от пътничките в автобуса - момичета на 15 и 17 г. за преглед в МБАЛ – Бяла, а впоследствие за оказване на медицинска помощ е отведен и 20-годишен пътник от буса. Едното от децата е с натъртвания, а другото с фрактура на носа. На мястото на инцидента пристигнал и директорът на професионалната гимназия в Бяла Пламен Велев.С момичетата се е срещнал и психолог. Опасност за живота им няма, но не се изключва вероятността пострадалите деца да бъдат транспортирани до УМБАЛ “Канев” в Русе. Местопроизшествието е запазено от полицията. Предстои изясняване на причините и обстоятелствата, при които е възникнало пътно-транспортното произшествие.", "date": "2018.11.29", "title": "Челен удар на училищен автобус в Русенско, две деца са пострадали (Обновена)"}
{"url": "https://www.24chasa.bg/novini/article/7176304", "text": "Губернаторът на бразилския щат Рио де Жанейро бе арестуван днес по подозрение, че е участвал в група за измами и пране на пари, обяви федералната прокуратура, цитирана от Ройтерс. Луис Фернанду Пезау е бил задържан заедно с още осем души в хода на антикорупционно разследване. Станалото известно под името \"Автомивката\" разследване е довело досега до присъди срещу голям брой високопоставени политици и хора от бизнес елита в Бразилия, предава БТА. Не последва коментар от правителството на щата Рио де Жанейро, нито от говорител на губернатора, отбеляза информационната агенция. Прокуратурата смята, че Пезау е участвал в престъпната схема в периода от 2007 до 2014 г., докато е бил секретар по обществените въпроси и заместник на бившия губернатор Сержиу Кабрал. Кабрал, който вече е осъден и лежи в затвора, е оглавявал схемата за вземане на подкупи за милиони от строителни компании в замяна на инфраструктурни договори, един от които свързан със Световното първенство по футбол. Предполага се, че Пезау е получавал пари, за да прикрива действията на престъпната организация, които пари после са били изпрани. Според прокуратурата той е взел общо 25 милиона реала (сега равни на 39 млн. реала или около 6,5 млн. щатски долара), които предстои да бъдат конфискувани.", "date": "2018.11.29", "title": "Арестуваха губернатора на Рио де Жанейро, подозират го за измами и пране на прави"}
{"url": "https://www.24chasa.bg/novini/article/7176314", "text": "Група видни учени заяви, че все още е рано да се правят опити за постоянни промени в ДНК, които могат да бъдат наследени от следващите поколения, след твърденията на китайски учен, че това вече е направено, съобщиха Асошиейтед прес и Франс прес, цитирани от БТА.  Експерти по генома се събраха тази седмица в Хонконг за международна конференция за генното редактиране - способността да се пренапише кодът на живота, за да се направи опит да се коригират дефекти и предотвратят болести. В разпространеното комюнике се казва, че макар науката да дава надежди да помогне на хора, които вече са се родили, и да се извършват изследвания в тази насока, е безотговорно да се правят подобни опити върху яйцеклетки, сперма и ембриони, с изключение на лабораторни експерименти, защото не се знае достатъчно за свързаните с това рискове. Експертите осъдиха експеримента на китайския учен Хъ Цзянкуей, създал първите генно редактирани бебета. Те препоръчаха независима експертиза, за да се проверят твърденията му и дали модификациите на ДНК, за които той споменава, действително са били извършени. Става въпрос за потвърждаване на голям научен пробив. Вестта за експериментите на китайския учен предизвикаха много критики както от научно, така и от етично естество.", "date": "2018.11.29", "title": "Светът все още не е готов за създаване на генно редактирани бебета"}
{"url": "https://www.24chasa.bg/novini/article/7176356", "text": "Министерството на външните работи на Република България още вчера бе уведомено, че украински гражданин от български произход на служба в украинската армия е сред задържаните войници на борда един от трите кораба, опитали се да преминат Керченския пролив.  Това съобщиха от пресцентъра на Министерството на външните работи. Страната ни ясно е заявила, че настоява за незабавно освобождаване на всички моряци от трите украински кораба. Ако при допълнителни проверки се установи, че задържаният е и български гражданин, ще му осигурим консулска защита. Българското Генерално консулство в Одеса е във връзка с кмета на родното село на украинския войник от български произход.", "date": "2018.11.29", "title": "Външно: Няма моряк с българско гражданство сред задържаните при Керченския пролив"}
{"url": "https://www.24chasa.bg/novini/article/7176381", "text": "Най-голямото годишно учение по кибер отбрана на НАТО – „Cyber Coalition“ се провежда от 26 до 30 ноември 2018 г. В него участват повече от 700 експерти от страните-членки на Алианса и партньори. Основното предизвикателство пред учението е създаване на реална кибер среда, в която се тестват процедурите за синхронизиране на комуникацията, координацията, споделянето на информация и вземане на решения, информират от Министерството на отбраната.  Основна цел на учението е да се развият професионалните умения и работа в екип на участниците. Република България участва в „Cyber Coalition“ с екип, в който са включени експерти от Министерството на отбраната, други държавни институции, академичната общност и IT компании. Отработват се задачи по сценарий, основан на анализ на зловреден софтуер, хибридни въздействия, кибер атаки, защита на информацията и базите от данни и др.", "date": "2018.11.29", "title": "Български екип участва в най-голямото учение по кибер отбрана на НАТО"}
{"url": "https://www.24chasa.bg/novini/article/7176388", "text": "50-годишна жена от град Тервел потърсила спешно полицията в Добрич на 28 ноември, около 13,30 ч., с оплакването, че е провела множество опити да се свърже с родителите си, но без успех, защото мобилните устройства били в непрекъснат режим на разговор. След провеждане на съответни действия, органите на полицията са открили бащата в клон на банка в град Добрич, докато правел опит да изтегли пари от сметката си. Майката е открита в град Силистра, където в градския парк е оставила плик със сумата от 8000 лева. По данни на възрастните хора, около 10 ч. на 28 ноември те са получили обаждане на стационарния си телефон и са били въведени в заблуждение ало-измамник, който се представил за служител на полицията. По случая е образувано досъдебно производство.", "date": "2018.11.29", "title": "Ало измамници взеха 8000 лева от 50-годишна от Тервел"}
{"url": "https://www.24chasa.bg/novini/article/7176179", "text": "Терорист от Сидни, който беше осъден на смърт в Ирак, моли Австралия за помощ. Ахмед Мерхи и братовчед му са осъдени, след като правят план за сваляне на самолет \"Етихад Еъруейс\"  от Сидни до Абу Даби. 27-годишният Мерхи пътува до Сирия през 2015 г., където се присъединява към \"Ислямска държава\", но твърди, че е отишъл в страната, за да бъде част от лекарски екип. Пред съда в Багдад Мерхи заяви, че е несправедливо осъден и желае да се върне у дома, но съдията отхвърли исканията му. \"Бих искал да се върна в Астралия. Няма доказателства или свидетели. Аз съм добър човек\", каза Мерхи и добави \"Искам справедливост, искам свобода\", информира \"Дейли мейл\". На много снимки в социалните мрежи той позира с оръжия. Джихадистът е арестуван през декември м.г, когато прави опит за бягство в Турция. Мерхи губи крака си по време на въздушна атака през 2016 г.. Той се оплака от изтезания от иракските служи за борба с тероризма. Полицията в Австралия твърди, че Мерхи е замесен в мрежа от австралийски екстремисти, които са участвали в редица терористични нападения. Все още не се знае дали ще бъде екстрадиран.", "date": "2018.11.29", "title": "Терорист от \"Ислямска държава\", осъден на смърт: Аз съм добър човек, искам свобода"}
{"url": "https://www.24chasa.bg/novini/article/7176409", "text": "Осигурени са средства за решаване на проблемите, свързани с мостовите съоръжения в община Червен бряг, съобщи народният представител от Плевенския многомандатен район Пламен Тачев, предаде БТА.  По думите на депутата \"вече е факт решение на Междуведомствената комисия за бедствия и аварии за отпускане на средствата за Червен бряг\". Тачев поясни, че се очаква по сметката на общината до края на годината ще бъдат преведени за изграждане навременен подход към село Чомаковци от 90 432 лв., за временен обход на землищата на селата Реселец и Горник са осигурени 201 034 лв., а за временен обход град Койнаре - с. Девенци се отпускат 223 000 лв. За моста при с. Горник се предвиждат общо 792 317 лв., от които 390 000 лв. с предходните средства и останалите 402 317 лв. ще се осигурят до март 2019 г. Тачев допълни, че се стреми да съдейства за решаване и на проблема, който създава покривът на читалището в Червен бряг. Той каза, че за ремонта вече са отпуснати от държавата 52 000 лв., също от Междуведомствената комисия.", "date": "2018.11.29", "title": "Осигурени са средства за проблемните мостове в община Червен бряг"}
{"url": "https://www.24chasa.bg/novini/article/7176402", "text": "Грузия избра Европа, заяви днес новият президент на страната Саломе Зурабишвили, избрана на втори тур с повече от 59 процента от гласовете, предаде Франс прес, цитирана от БТА. \"Сега е важно да покажем, че страната е избрала Европа. Затова грузинците избраха европейка за президент\", заяви пред журналисти бившата френска дипломатка. Зурабишвили каза, че няма да работи в досегашната президентска резиденция, а в двореца Орбелиани в Тбилиси. \"Тази сграда е много по-европейска от грамадния президентски дворец в Авлабар\", обясни тя. Новата президентка каза също, че в периода на управлението си ще живее в дома си в центъра на Тбилиси и ще ходи на работа пеш. Церемонията по встъпване в длъжност на Зурабишвили ще се състои на 16 декември, посочва ТАСС. Президентският дворец в столичния район Авлабар е построен по решение на президента Михаил Саакашвили през 2004-2009 г. Дворецът Орбелиани е строен в началото на 20-ти век. Сградата е получила името си във връзка с това, че на мястото му някога имало дворец, който цар Теймураз Втори (1700-1782 г.) подарил на зет си Дмитрий Орбелиани. В края на 19-ти век зданието остаряло и започнало да се руши и на негово място била издигната нова сграда, която хората продължават да наричат \"Двореца Орбелиани\".", "date": "2018.11.29", "title": "Новата президентка на Грузия: Трябва да покажем, че сме избрали Европа"}
{"url": "https://www.24chasa.bg/novini/article/7176531", "text": "„Преговорите по Многогодишната финансова рамка (МФР) и Кохезионната политика исторически са съпътствани от разграничаването в позициите на държавите-членки донори и бенефициери. Независимо от това има въпроси, по които трябва да покажем решимост и да постигнем необходимия компромис за по-доброто бъдеще на ЕС. Сега е времето да се обединим около нашите общи цели, приоритети и ценности и да ги кодираме в преговорите.“ Това заяви заместник министър-председателят Томислав Дончев в Братислава в рамките на срещата на високо равнище във формат „Приятели на кохезията“, който включва България, Хърватия, Чехия, Литва, Латвия, Естония, Унгария, Малта, Полша, Румъния, Словакия, Словения, Кипър, Италия, Португалия, Гърция. Това съобщиха от пресцентъра на Министерския съвет. По думите му от ключово значение е да се опрости политиката на сближаване чрез оптимизиране на процедурите, намаляване тежестта на контрола, по-малко и по-ясни критерии за изпълнение, по-разбираеми документи. Вицепремиерът Дончев подчерта важността да се постигане споразумение за МФР и Кохезионния пакет възможно най-скоро, за да започне програмирането на национално равнище и навременното стартиране на програмите. „Но сделката трябва да е справедлива. Не можем да се съгласим с пакет, който не взема предвид мисията за сближаване на регионите в рамките на ЕС.“, заяви Дончев. В срещата с домакин министър-председателя на Словакия Петер Пелегрини участваха министър-председателите на Хърватия, Чехия, Естония, Унгария, Малта, Полша, Словения, заместник-председателят на Европейската комисия и еврокомисар по енергетиката Марош Шефчович, европейският комисар по бюджет и човешки ресурси Гюнтер Йотингер, вицепрезидентът на Европейската инвестиционна банка Вазил Худак, както и министри от държавите-членки.", "date": "2018.11.29", "title": "Дончев: Трябва да постигнем необходимия компромис за по-доброто бъдеще на ЕС"}
{"url": "https://www.24chasa.bg/novini/article/7175770", "text": "Греъм Фъргюсън започва кариерата си в Manchester Airports Group (MAG) през 2012 г., работейки за летище Лондон Станстед, собственост на компанията, като директор на Управителния съвет и началник на правния отдел. След това става търговски директор за товарни превози на всички летища на MAG във Великобритания. Също така е сертифициран адвокат. Сега Греъм Фергюсън е директор по корпоративно развитие на най-голямата британска летищна група и отговаря за идентифицирането на нови възможности за управление на летища по целия свят, за чието развитие компанията би могла да допринесе. MAG обяви публично през октомври интереса си да участва в процедурата по отдаване на концесия на летище София, заедно с китайския си партньор - строителната компания Beijing Construction Engineering Group (BCEG). Греъм и старшият управленски екип на MAG се представиха пред медиите на пресконференция в София. Това беше ключов момент след почти двугодишна работа в София за Греъм и неговия екип, които твърдо смятат София за техния „втори дом след Манчестър“. Трябва да кажа, че MAG изключително внимателно подбира възможностите, върху които работим. София се появи през последните две години като наша основна цел за региона и поради това решихме да не участваме в подобна процедура в Белград, например. Казано просто, ние смятаме, че София има най-голям потенциал за развитие спрямо всички летища в региона. Екипът ми и аз прекарахме много време тук, анализирайки потенциала и възможностите. Първо, една добра летищна група има доказани контакти с много авиокомпании, а ние в MAG имаме връзки с над 70 авиолинии и много от тях проявяват силен интерес за развитие на маршрути от и към София. Второ, София има сериозен потенциал и стратегическа позиция да предлага трансферни полети – тя е, все пак, най-близката европейска столица до Близкия Изток и Азия. Софийското летище може да се превърне в ключово и висококласно летище на европейска столица, а не сателитно помощно летище на Истанбул. Трето, ние ще се фокусираме към подобряване на търговското предлагане на терминалите. Ще приложим международни стандарти, примесени с български привкус, за да демонстрираме най-доброто от българската храна и вино, които от опит знаем, че са на световно ниво. Успешните и популярни търговски обекти вървят ръка за ръка с добра инфраструктура на терминалите и по-добро преживяване и обслужване на пътници. От друга страна това води до повече маршрутни връзки, увеличен пътникопоток и откриване на допълнителни работни места за българите. Ние винаги сме подкрепяли идеята относно концесионната процедура. Като търговски ориентиран летищен оператор, ние виждаме, че летищата се управляват най-добре, когато са част от динамичен и гъвкав частен бизнес. Също така виждаме ползите от диверсификацията на собствеността на летищата във Великобритания, след като основният оператор (ББА) беше принуден от Регулатора за конкуренция да продаде летища, намиращи се в еднакъв географски регион. Тези летища сега се развиват по-добре под частно управление, тъй като всяко едно от тях се конкурира за авиокомпании и пътници. Едно от тях е летище Лондон Станстед, което процъфтя след като го придобихме през 2013 година, а маршрутът от и до София става все по-популярен, което е прекрасно да се види. За последните пет години като оператори на летище Лондон Станстед успяхме да увеличим пътникопотока от 17 милиона до 28 милиона. Летище София има нужда да привлече динамичен и активен в авиационната сфера концесионер, който ще го развие и препозиционира като вискокласно летище на европейска столица. Структурата на нашата компания е публично-частна. Нашите собственици – местните власти на район Манчестър и частните ни инвеститори, са дългосрочни инвеститори и споделят една и съща философия, оформена от желанието да се изгради дългосрочен и устойчив бизнес. Ние сме тук с идеята за дългосрочност, и знаем, че поемаме значителна отговорност като влизаме в този проект. Ние също имаме доказан опит в осъществяването на инвестиционни проекти и увеличаването на трафика на нашите летища. MAG инвестира над 2.2 милиарда лева в новите терминални съоръжения на летище Манчестър и близо един милиард лева за новия терминал „Пристигащи“ на летище Лондон Станстед. София може да бъде перла в нашата корона, а не просто поредното летище, добавено в списъка ни. Ние винаги вярваме, че когато нашите летища просперират, то и общностите около тях също просперират. Развитието на мрежата от маршрути ще стимулират търговията и туризма в София и България, което ще създаде много нови работни места на летището и неговата верига от доставчици. Това ще даде възможност на софиянци (и не само) да пътуват до множество дестинации и ще увеличи износа на български продукти. Надяваме се, че ако кандидатурата ни е успешна, ще има още по-позитивни резултати. Политиката ни на работа включва ангажимент към развитието на образованието и уменията на местните общности около всяко едно наше летище. Във Великобритания имаме образователни и тренировъчни центрове, а на летище Лондон Станстед се намира единственият летищен колеж в страната. През последните 12 месеца близо 1000 души преминаха през нашите обучителни програми, а 3/4 от тях започнаха успешно работа при нас. Летищата са прекрасно работно място и ние имаме ангажимент да предлагаме на местните общности и население уменията, които са необходими, за да се възползват от работните места, които ще създадем. Създава здравословна конкуренция и позволява на българите да преценят кой най-добре ще оперира летището. Знаем, че други европейски столици са се възползвали от подобни процедури и в резултат имат високачествени летищни терминали, управлявани от динамични екипи. Мисля, че концесията ще бъде изключително конкурентна, което означава тежка работа за мен, но това са добри новини за софиянци и всички българи. С нетърпение очаквам възможността да подадем документи и да презентирам предложенията ни в подробности. Мислим, че те ще са изключително полезни за българската икономика.", "date": "2018.11.29", "title": "Летище София има огромен потенциал"}
{"url": "https://www.24chasa.bg/novini/article/7176554", "text": "НАТО заяви, че вече разполага с достатъчно силно присъствие в Черно море, след като украинският президент Петро Порошенко призова страните членки на алианса да изпратят там допълнителни бойни кораби заради напрежението с Русия, предаде Асошиейтед прес. Говорителката Оана Лунджеску заяви днес, че кораби на НАТО редовно патрулират и провеждат учения в Черно море. Лунджеску подчерта също, че кораби на НАТО са прекарали в Черно море 120 дни през тази година в сравнение с 80 през миналата, предаде БТА. Говорителката на НАТО посочи, че няколко страни членки на НАТО патрулират и извършват разузнавателни полети в небето над региона, а България, Румъния и Турция, които членуват в алианса и граничат с Черно море, разполагат със свое собствено военно оборудване. Според Лунджеску \"НАТО вече има доста силно присъствие в Черно море и ние ще продължим да правим оценка на присъствието си в региона\". Напрежението между Русия и Украйна в Азовско море ще бъде централна тема на срещата между министрите на външните работи на страните членки на НАТО и украинския външен министър Павло Климкин следващата седмица в Брюксел, съобщи Лунджеску, цитирана от Франс прес. На срещата ще бъде обсъдено и предложението на Петро Порошенко за разполагане на допълнителни кораби на НАТО в Черно море.", "date": "2018.11.29", "title": "НАТО: Вече разполагаме с достатъчно силно присъствие в Черно море"}
{"url": "https://www.24chasa.bg/novini/article/7176556", "text": "Представители на различни министерства и агенции се събраха днес в МВнР на второ заседание на постоянно действащия Междуведомствен координационен механизъм за присъединяване на България към Организацията за икономическо сътрудничество и развитие (ОИСР), съобщиха от пресцентъра на МВнР. За една година, откакто съществува механизмът, бе свършена много работа от всички институции, с общи усилия успяхме да направим важни стъпки към постигане на голямата цел - получаване на покана за членство в ОИСР, е посочил заместник-министърът на външните работи Тодор Стоянов, който е председателствал заседанието. Той е отбелязал, че членството в ОИСР е сред външнополитическите приоритети на България, а получаването на покана за започване на преговори е сред нашите непосредствени цели. На заседанието са били разгледани въпроси, свързани с процеса на разширяване на ОИСР и кандидатурата на България за членство, с дейността на българските ведомства и агенции по присъединяването към правни инструменти и работни органи на Организацията, както и тяхното участие в съвместни проекти. Всички участници в срещата са потвърдили нагласата, че присъединяването към ОИСР е кауза, подобна на тази с присъединяването на България към ЕС, тъй като дейността на Организацията обхваща почти всички аспекти на социално-икономическия живот на страната. Посочено е било, че подходът ни следва да бъде подобен - да се мобилизира администрацията, целият експертен потенциал, неправителственият сектор, медиите, работодателските и браншовите организации, за да бъдат изпълнени бързо критериите за членство и да бъдат покрити стандартите на ОИСР.", "date": "2018.11.29", "title": "Представители на министерства и агенции заседаваха за присъединяването на България към ОИСР"}
{"url": "https://www.24chasa.bg/novini/article/7176500", "text": "Възстановено е трамвайното движение по линии 20, 22 и 10 и 4. Маршрутът беше променен заради протестно шествие по бул.\"Дондуков\". Трамваите от посочените линии се движеха до кръговото кръстовище на паметника на \"Васил Левски\".                                                                                                                                                                                                                                                                                                                       ", "date": "2018.11.29", "title": "Възстановено е трамвайното движение по линии 20, 22, 10 и 4"}
{"url": "https://www.24chasa.bg/novini/article/7176599", "text": "Български мед, плодове и зеленчуци, сирене, вино и крафт бира опитаха земеделският министър Румен Порожанов и главният изпълнителен директор на “Метро\" Атила Йенисен в магазина на веригата на бул. “Цариградско шосе” в столицата. Дегустацията бе в рамките на съвместното събитие “Аз подкрепям българските производители! Подкрепи ги и ти!”. “Метро” вече предлага 58 вида 100% чист мед, от които 52 са български. Веригата работи директно с българските производители – не само с големи, но и с местни пчелари, при които със сигурност се гарантира чистота и съдържание. На новия щанд могат да се открият 13 разновидности на монофлорен мед - от акация, кориандър, лавандула, липа, манов мед, мента, както и над 30 вида полифлорен мед. Предлага се цялото разнообразие от обработката му - кремообразен, под формата на пита, пчелно млечице, суров мед преди термична обработка. Има и по-различни вкусове - с шоколад, канела, горски букет. “Искам да благодаря на Атила, че имаме възможност да бъдем заедно в кампанията, която направихме предколедно - да изберем българския производител и българските продукти по програмата “Отгледано с грижа в България”, която “Метро” развива вече повече от две години. Тя е изключително полезна като финансиране, реализация и има един добър маркетинг.” С тези думи министърът на земеделието, храните и горите Румен Порожанов откри събитието. Атила Йенисен уточни, че “Метро” работи с над 1000 доставчици на храни и обслужва над 400 хил. собственици на фирми. “Днес съм много щастлив, че програмата е стабилна, развива се устойчиво и в нея участват 300 български земеделски производители с над 500 продукта. Искам да подчертая, че особена роля в тази програма има земеделското министерство и лично подкрепата на министър Порожанов\", заяви Йенисен. “Програмата дава възможност за подпомагане на производителите в научния и производствения процес включително с финансиране и амбалаж, което е много важно. Сътрудничеството с “Метро” в случая е много полезно. Преди три седмици, когато стартирахме кампанията “Аз подкрепям българския производител! Подкрепи ги и ти!” споменах, че навсякъде имаме реално увеличение на производство и експорт. Тази седмица бях говорител на икономически форум в Истанбул заедно с турския министър. Там представих България като модерна страна с добри възможности. Продуктите отговорарят на най-строгите изисквания от една страна, а от друга – са вкусни и по традиционни български рецепти”, сподели впечатленията си Порожанов, след като обиколи щандовете. 7 доставчици на български мед представиха продукта си на министъра, както и мандра “Пастир”, ферма “Войнов”, винарна “Орбелия” и производителите на крафт бира “Ромбус” и “Бирен парк Хилс”. Земеделският производител от Петрич Красимир Учителски пък показа уникално “българско суши”, изготвено от зелен розов домат, увит в листо от зелена салата, гарнирани с бяло българско сирене. Земеделският министър коментира и планирания протест на пчеларите. Възможно е те да се подпомогнат частично по схемата de minimus, но от пазарна гледна точка. Порожанов е възложил да се направи анализ на общото количество произведен мед в страната. Според него обаче смъртността на пчелите не е толкова голяма, колкото твърдят производителите. ", "date": "2018.11.29", "title": "Порожанов пръв опита от новия щанд с BG мед на “Метро”"}
{"url": "https://www.24chasa.bg/novini/article/7174975", "text": "Пиян шофьор, който вози пътници, да бъде разследван и съден за измама. Същото да важи за водачи, които нямат книжка или документът е взет от Пътна полиция за нарушения. Това е едно от предложенията за промяна в Закона за движение по пътищата, обсъждано в Държавната обществено-консултативна комисия за пътна безопасност към МВР. Председател по право е министърът на вътрешните работи, членове са висши чиновници и експерти от 14 министерства. Освен наказателно преследване за пияни и неправоспособни водачи има идея пътниците да се третират като съучастници или подбудители на шофьора измамник, но само ако са знаели, че е употребил алкохол или няма книжка. През 2017 г. са заловени 13 000 пияни шофьори, сочи статистиката на Пътна полиция. Тези без книжки са 25 000. За първите 9 месеца на 2018 г. цифрите са по-малки, но за сметка на това се увеличават дрогираните водачи. Шофьор, катастрофирал на завой, да остава без книжка. Свидетелството да се връща след изпит, защото се предполага, че водачът не знае как и не може да преминава през тези участъци, предвижда друго предложение. Според данните на Пътна полиция до края на октомври 2018 г. има 1369 самокатастрофи, при които са загинали 156 души и са ранени 1686-има. Превишаване на скоростта “над 50 км/ч” да се замени с “над 40 км/ч”, е друга от идеите. Така джигитите ще имат по-малко толеранс, когато натискат газта. Ако бъдат хванати в такова нарушение, да им се вземат книжките за 1 месец, колата да се спира от движение за същия период, да се отнемат 13 контролни точки и да има 1000 лв. глоба. Срокът за обучение и кормуване да се увеличи на 50 часа вместо сегашните 31, е препоръка към министерствата на транспорта и на образованието. Съветът към регионалното министерство пък е да изгради легнали полицаи за ограничаване на скоростта на входовете на градове и села, през които минават транзит републиканските пътища. Според проекта МВР трябва да въведе и цивилни коли по първокласните пътища и магистралите, които да снимат джигити и да съхраняват и обработват информацията. Срокът е до януари 2020 г. МВР и Министерството на културата са натоварени с организацията на детски конкурси за есета, стихове и песни, посветени на безопасното участие на децата в движението. Парите да се отпускат от фонд “Безопасност на движението”, предвижда проектът. Очаква се мерките да бъдат обсъдени на 4 декември, когато е следващото заседание на комисията. ", "date": "2018.11.29", "title": "Идея: пиян или без книжка с пътници в колата на съд за измама, а те - съучастници"}
{"url": "https://www.24chasa.bg/novini/article/7176557", "text": "Трите върховни съдийки начело със зам.-председателката на Върховния касационен съд (ВКС) Галина Захарова, изпратени там по искане на Лозан Панов, вече са проверили всички въззивни наказателни частни дела срещу подсъдимата за подкуп Десислава Иванчева и заместничката й Биляна Петрова. Това съобщиха от съда, оглавяван от Георги Ушев. По-рано днес от ВКС съобщиха, че със своя заповед Панов наредил на заместничката си Захарова и съдиите Капка Костова и Галина Тонева да проверят броя на образуваните въззивни наказателни частни дела срещу Иванчева и Петрова, администрирането на документи от страна на първоинстанционния съд по частните дела, постъпването им в съда и т.н. Предстои комисията от върховните съдии да излезе с доклад какво е установила. Има срок до 10 декември. Проверката е по Закона за съдебната власт. Чл. 114, ал.1, т. 9 от него предвижда, че председателят на ВКС \"извършва лично или възлага на съдия от Върховния касационен съд проверки на организацията на дейността на съдиите от апелативните съдилища\".  По-рано от прокуратурата призоваха шефа на апелативния спецсъд Георги Ушев да не дава делото срещу Иванчева и Петрова, което е свързано с окончателното решаване за мерките им за неотклонение. От съда обаче оказали пълно съдействие на колегите си от ВКС да прочетат всичко необходимо за проверката им. Съдии, с които \"24 часа\" разговаря, обявиха, че това е безпрецедентен натиск върху апелативния спецсъд. Те са готови да сезират Висшия съдебен съвет и инспектората към него, за да защитят независимостта си.", "date": "2018.11.29", "title": "Трите върховни съдийки провериха апелативния спецсъд за делата срещу Иванчева"}
{"url": "https://www.24chasa.bg/novini/article/7176614", "text": "Торнадо се изви днес в морето край турския курорт Бодрум, съобщи турската телевизия НТВ. След торнадото в района се е изсипал пороен дъжд, при който са били наводнени улици, приземни етажи, офиси в Бодрум, предава БТА. Заради наводненията бяха затворени редица улици и булеварди в центъра на града. Ученици в много училища останаха блокирани в училищните сгради часове наред. Екипи на община Бодрум започнаха работи за отводняване на наводнените улици, булеварди и офиси.", "date": "2018.11.29", "title": "Торнадо се изви в морето край турския курорт Бодрум"}
{"url": "https://www.24chasa.bg/novini/article/7176616", "text": "Върховният съд на Гърция отложи за 3 декември обсъждането на обжалването на решението за екстрадиция на руския гражданин Александър Виник във Франция, предаде ТАСС, цитирана от БТА. Решението за отлагане бе взето днес, тъй като по решение на Атинската адвокатска колегия адвокатите не трябва да работят след 15 ч. Адвокатът на руснака Зои Констандопулу заяви, че защитата не е успяла да изложи пред съда всички аргументи и обсъждането се отлага за 3 декември. Съдиите от Върховния съд на Гърция отложиха обсъждането за 3 декември, потвърди пред ТАСС ръководителят на групата руски адвокати Тимофей Мусатов. Александър Виник бе арестуван по искане на САЩ през юли миналата година, докато бе на почивка със семейството си в Северна Гърция. Виник е заподозрян в пране на милиарди долари чрез виртуална валута. През юли съд в Гърция реши да го екстрадира във Франция.", "date": "2018.11.29", "title": "Отложиха обжалването на екстрадицията на руснака Александър Виник във Франция"}
{"url": "https://www.24chasa.bg/novini/article/7176652", "text": "Франция индиректно отхвърли днес възможността да отстъпи на Европейския съюз постоянното си място в Съвета за сигурност на ООН, предаде Франс прес. \"Франция гледа благосклонно на разширяването на Съвета за сигурност, за да може постоянни членове да станат Германия, Япония, Бразилия, Индия, а също така и две африкански държави\", посочи в изявление френското външно министерство, предаде БТА. Германският вицеканцлер и министър на финансите Олаф Шолц предложи вчера Франция да отстъпи на Европейския съюз постоянното си място в Съвета за сигурност на ООН, припомня Франс прес. Париж заяви, че е готов да съгласува позицията си с Германия в духа на френско-германското партньорство. Германия бе определена за една от страните, които ще заемат от януари 2019 г. непостоянно място в Съвета за сигурност. Непостоянните места в Съвета са девет и се заемат за период от две години. Франция е един от постоянните членове на Съвета за сигурност на ООН, редом с Великобритания, Китай, Русия и Съединените щати. Париж също така увери, че ще вземе предвид позициите на всички европейски страни, когато изразява своите национални позиции и че ще участва активно при координирането на обща позиция на ЕС в ООН.", "date": "2018.11.29", "title": "Париж: Няма да отстъпим на ЕС постоянното си място в Съвета за сигурност на ООН"}
{"url": "https://www.24chasa.bg/novini/article/7176655", "text": "\"Надявам се до края на годината дерогацията за ТЕЦ \"Марица изток 2\" ЕАД да бъде факт. Правителството стои твърдо зад българските енергетици и полага всички усилия за осигуряване на безпроблемна работа на комплекса \"Марица изток\". Това е казала министърът на енергетиката Теменужка Петкова, цитирана от пресцентъра на ведомството, пред енергетици от КТ \"Подкрепа\", които протестираха в София в защита на работните си места. Министър Петкова е уверила протестиращите, че никой не би си позволил да посегне на въглищните централи, които осигуряват 46 на сто от електроенергията в страната, а през зимата този процент достига до 60. По думите на енергийния министър българската електроенергетика разчита на въглищните централи за нормалното си функциониране. Тя е запознала присъстващите и с позицията на правителството за предстоящия форум в Катовице, Полша, свързан с климатичните промени. България категорично не подкрепя по-амбициозни цели, свързани с въглеродните емисии, гласи официалната позиция, одобрена от Министерския съвет, се припомня в съобщението. Енергийният министър е информирала присъстващите още, че една четвърт от необходимите квоти за работата на ТЕЦ \"Марица изток 2\" ЕАД вече са купени, а до 21 декември ще бъдат осигурени и останалите.", "date": "2018.11.29", "title": "Петкова: До края на годината дерогацията за ТЕЦ \"Марица изток 2\" може да бъде факт"}
{"url": "https://www.24chasa.bg/novini/article/7176804", "text": "Германската армия (Бундесвера) ще увеличи числеността си през следващите няколко години до 203 000 военнослужещи, предаде ДПА. Министърът на отбраната Урсула фон дер Лайен е одобрила съответните планове, съобщи днес военното ведомство. Ключови фактори за нарастващата необходимост от персонал са увеличаващите се международни ангажименти към НАТО и Европейския съюз, предава БТА. \"Стремителното развитие в киберпространството и информационните технологии, както и усилията за цифровизация на въоръжените сили и реорганизацията на снабдяването, са допълнителни фактори\", заяви министерството. Досега се предвиждаше германските въоръжени сили да увеличат числеността си до 2024 г. от 180 000 на 198 000 военни на активна служба. След края на Студената война съставът на Бундесвера беше постепенно намаляван през годините: в деня на германското обединение през 1900 г. той все още наброяваше 585 000 военни. През 2016 г. министерството спря да съкращава броя на военнослужещите и оттогава необходимостта от персонал редовно се преразглежда и коригира. Съществуват съмнения обаче как Бундесвера ще може да запълни новите вакантни места предвид общия недостиг на квалифицирани работници в Германия, посочва ДПА.", "date": "2018.11.29", "title": "Германия увеличава армията си"}
{"url": "https://www.24chasa.bg/novini/article/7176798", "text": "Украинският президент Петро Порошенко заяви днес, че правителството на страната ще наложи ограничения на руски граждани в отговор на задържането на три украински военни кораба и техните екипажи, предаде Асошиейтед прес, цитирана от БТА. Порошенко написа в Туитър, че въведеното тази седмица за период от един месец военно положение в някои части на Украйна няма да ограничи пътуванията, тегленето на пари или покупката на валута от украинците, но спрямо руските граждани ще има някои ограничения. \"Ще има ограничения спрямо руските граждани, които вярвам, че са са напълно оправдани\", посочи Порошенко без да уточнява в какво ще се изразяват тези мерки. Украинските власти вече отказаха да допуснат на украинска територия голям брой руски граждани след инцидента край бреговете на Кримския полуостров през уикенда, отбелязва Асошиейтед прес. Украинската гранична служба съобщи днес, че ще разрешава само на украински граждани да влизат в Крим, по силата на военното положение, предаде Ройтерс. \"В съответствие с въвеждането на военно положение административната граница с временно окупирания Крим може да бъде пресичана изключително и само с предявяване на украински документи за самоличност\", каза говорител на службата. Президентът на Украйна Петро Порошенко по-рано обвини руският президент Владимир Путин за това, че иска да анексира цяла Украйна и призова НАТО да разположи военни кораби в Азовско море.", "date": "2018.11.29", "title": "Украйна налага ограничения за руснаците на своята територия"}
{"url": "https://www.24chasa.bg/novini/article/7176816", "text": "От 1 януари 2019 г. Националният институт по метеорология и хидрология /НИМХ/от основно звено при Българската академия на науките /БАН/ се преобразува в Национален институт по метеорология и хидрология като юридическо лице, чийто ръководител е разпоредител с бюджет по бюджета на Министерството на образованието и науката, прие парламентът при второто четене на текстове от законопроекта за държавния бюджет за следващата година, предаде БТА. Националният институт по метеорология и хидрология е националната хидрометеорологична служба на Република България, записаха депутатите. Дейността на НИМХ ще се осъществява от служители, които работят по трудово правоотношение, в т.ч. и заемащите академични длъжности. Националният институт по метеорология и хидрология е национална научна организация за осъществяване на оперативни дейности в областта на метеорологията, хидрологията и агрометеорологията, както и за научни изследвания, и за научно-приложна, иновативна и образователна дейност. От 1 януари 2019 г. имуществото, архивът, както и всички права и задължения, включително членствените правоотношения в национални, европейски и международни организации по метеорология и хидрология, и правото да обучава докторанти по акредитирани докторски програми на Националния институт по метеорология и хидрология при БАН преминават към Националния институт по метеорология и хидрология към министъра на образованието и науката. Отхвърлено беше предложението на БСП в закона да се запише специална разпоредба, че тези служители на института, които искат, могат да останат в БАН. От левицата посочиха, че 15 хабилитирани лица са заявили желание да останат в БАН. Не беше прието и предложението на социалистите за четиригодишен срок за разделяне на имуществото между БАН и НИМХ.", "date": "2018.11.29", "title": "Прието: от догодина НИМХ минава към Министерството на образованието и науката"}
{"url": "https://www.24chasa.bg/novini/article/7176825", "text": "Иранският флот се сдоби с две нови миниподници, предназначени за операции в плитки води, подобни на тези в Персийския залив, предаде Асошиейтед прес, като цитира иранската държавна телевизия. Една от двете нови миниподводници е наречена Гадир-955 и е била построена за 18 месеца. Другата, Гадир-942, е била построена по-рано, но преработката й е отнела 10 месеца, предава БТА. Подводниците са съоръжени с технология за избягване на сонари и могат да изстрелват ракети изпод водата, както и да изстрелват ракети и да пускат морски мини, съобщи още телевизията. Иран започна производството на подводници Гадир през 2005 г. и първата от тях беше показана през 2007 г., а до 2012 г. в иранския флот бяха включени пет от тези съдове. Миниатюрните подводници тежат по-малко от 150 метрични тона и се използват за кратки мисии. В тях няма пространство за живот на екипажа, който може да достига до 9 души. Церемонията, отбелязваща началото на активната служба на подводниците, се състоя в град Бандар Абас, на устието на стратегическия Ормузски проток, през който преминава близо една трета от пренасяния по море петрол. По време на церемонията адмирал Моджтаба Мохамади заяви, че това е 14-ата произведена в Иран подводница, която встъпва на активна служба в редиците на флота. Техеран не съобщава общия брой на подводниците си, но се смята, че страната разполага с 12 леки подводници и три произведени в Русия. От 1992 г. Иран разработва собствени танкове, бронетранспортьори, ракети и изтребители. Смята се, че съобщението за подводниците цели да подобри военния имидж на Иран на фона на нарастващото военно напрежение със САЩ, отбелязва АП.", "date": "2018.11.29", "title": "Иран увеличи флота си с 2 миниподводници"}
{"url": "https://www.24chasa.bg/novini/article/7176835", "text": "На предстоящата Конференция на страните по Рамковата конвенция на ООН за изменението на климата в Катовице ще отстоявам позицията на правителството, че не трябва да има по-високи амбиции от досегашните. Това е заявил министърът на околната среда и водите Нено Димов пред енергетици от КТ \"Подкрепа\", които са протестирали пред сградата на Министерството, съобщиха от ведомството, предаде БТА. \"От осем години говоря за това, че трябва да сме много умерени в позицията си за климатичните промени и да внимаваме тя да не навреди повече, отколкото да помогне\", е посочил министърът. Той е припомнил, че на срещата на министрите на околната среда на 9 октомври в Люксембург категорично е защитил позицията, че не трябва да има по-високи амбиции от тези, които са в момента, че не трябва да има предоговаряне на каквито и да е условия за следващите 10 години, както и че не трябва да имаме допълнителни плащания към други страни. \"Това е позицията, която предложих на Министерски съвет, която защити и премиерът на срещата на Европейския съвет миналия месец и която ще защитаваме в Катовице. От самото начало сме заедно с Полша, защото те имат същите проблеми, които имаме и ние. За климатичните промени и за търговията с емисии в мое лице сте намерили подкрепа\", е уверил министър Димов енергетиците.", "date": "2018.11.29", "title": "Нено Димов: Подкрепяме енергетиците в преговорите по климатичните промени"}
{"url": "https://www.24chasa.bg/novini/article/7176836", "text": "Възстановено е движението по третокласния път III-2904 Дуранкулак – Кардам за превозните средства до 3,5 тона. Преминаването по него беше ограничено късно снощи заради снегонавявания, съобщиха от пресцентъра на АПИ. Снегопочистваща техника днес разчиства близо 9-километровия участък между селата Рогозина и Спасово. От силния вятър в отсечката имаше преспи над 1 метър. Работата по уширението на пътя продължава. Шофьорите, на които им предстои пътуване трябва да тръгват с автомобили подготвени за зимни условия, да карат внимателно и със съобразена скорост. Блокирането на движението от автомобили, които не са с подходящи гуми затруднява работата на снегопочистващата техника и възпрепятства пътуването на останалите водачи. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2018.11.29", "title": "Възстановиха движението по пътя Дуранкулак - Кардам за возила до 3,5 т"}
{"url": "https://www.24chasa.bg/novini/article/7176841", "text": "Отворени са оферти в обществената поръчка за избор на изпълнител за изработване на технически проект за основния ремонт на близо 111 километра от републиканската пътна мрежа. Въз основа на проектите, които ще бъдат направени, след това ще се рехабилитират 2,4 км от пътя Кърджали - Маказа в град Кърджали, близо 33 км от пътя Самоков - Ихтиман, около 54 километра от пътя Бургас - Царево и над 22 км от пътя Рудозем - Смолян. Общата индикативна стойност на поръчката за проектиране е близо 1,7 млн. лв. без ДДС. Средствата са от бюджета на АПИ. Поръчката е в четири обособени позиции. Обособена позиция № 1: път І-5 Кърджали – Маказа от км 340+228 до км 342+639,41, обща дължина 2,411 км. Индикативната стойност е 34 хил. лв. без ДДС Отворените оферти са на: • „Проджект планинг енд мениджмънт“ ООД; • „Трафик холдинг“ ЕООД; • „Москонсулт“ ООД; • „Рутекс“ ООД; • „Трансконсулт-22“ ООД; • „Мости България“ ООД; • „Виа План“ ЕООД; • „Илия Бурда“ ЕООД. Обособена позиция № 2: път ІIІ-822 Самоков – Живково – Ихтиман от км 2+100 до км 32+260 и от км 33+007,77 до км 35+700, обща дължина 32,853 км. Индикативната стойност е 425 хил. лева без ДДС. Отворените предложения са на: • „Инфраконструкт“ ООД; • „Инжконсултпроект“ ООД; • „Пътпроект 2000“ ООД; • Обединение „Ий кей инфра“ ДЗЗД, в което са: “Инфра про Конскулт“ООД и „Ий Кей Джей Кънсълтинг Енджиниърс“ ЕООД; • „Пътпроект“ ЕООД; • Обединение по ЗЗД „София-Прага“, в което са: „Консулт 2000“ ООД и „Метропроект Прага“ АД; • „Мости Кановице“. Обособена позиция № 3: път ІI-99 Бургас – Созопол - Царево от км 0+000 до км 20+504, от км 20+504 до км 28+514 (вариант Алепу) и от км 32+934 (съответства на км 28+514) до км 58+000, обща дължина 53,580 км. Индикативната стойност е 910 хил. лева без ДДС. Отворените предложения са на: • ДЗЗД „Трафик контролс“, в което са: „Трафик Холдинг“ ЕООД и „Контролс“ ООД; • „Инфраконструкт“ ООД; • „Рутекс“ ООД; • „Трансконсулт-22“ ООД; • „Виа План“ ЕООД; • Обединение по ЗЗД „София-Прага“, в което са: „Консулт 2000“ ООД и „Метропроект Прага“ АД; • „Илия Бурда“ ЕООД. • „Мости Кановице“. Обособена позиция № 4: път ІIІ-868 Рудозем - Смолян от км 0+000 до км 20+175 и от км 20+285 до км 22+225, обща дължина 22,115 км. Индикативната стойност е 290 хил. лева без ДДС. Отворените предложения са на: • „Проджект планинг енд мениджмънт“ ООД; • „Джи М инженеринг“ ЕООД; • „Инжконсултпроект“ ООД; • „Пътпроект 2000“ ООД; • Обединение „Ий кей инфра“ ДЗЗД, в което са: “Инфра про Конскулт“ООД и „Ий Кей Джей Кънсълтинг Енджиниърс“ ЕООД; • „Мости България“ ООД; • „Пътпроект“ ЕООД; • „Би ес проект“ ЕООД. Изпълнителят ще трябва да изготви инженерно-геоложки проучвания и геодезически замервания, конструктивно обследване на съоръженията и ще изготвят технически проекти за основен ремонт на пътните отсечки. С изработените проекти ще бъдат уточнени необходимите ремонтни дейности и тяхната индикативна стойност.", "date": "2018.11.29", "title": "Отвориха офертите за технически проекти при ремонта на 111 км пътища"}
{"url": "https://www.24chasa.bg/novini/article/7176831", "text": "Черногорският премиер Душко Маркович заяви, че задължение на Македония, а не на Черна гора, е установи как нейният бивш премиер е избягал, съобщи Макфакс. В интервю за радио-телевизия Черна гора Маркович препоръча на своя македонски колега Зоран Заев да се занимае с въпроса защо не е била издадена навреме заповед за задържане на бившия премиер Никола Груевски, предава БТА. Коментирайки изявление на Заев отпреди няколко дни, че е странно как четири приятелски държави са позволили бягството на бившия македонски премиер през тяхна територия, Маркович каза, че Груевски е преминал през Черна гора по съвсем законен начин, въз основа на личните документи, които е притежавал. Той влезе в Черна гора, а след това в Сърбия. В този момент, според данните с които разполагаше Черна гора, за Груевски не бе издадена никаква заповед за арест, заяви черногорският премиер.", "date": "2018.11.29", "title": "Маркович: Зоран Заев да се поинтересува как Груевски е избягал"}
