{"url": "https://www.24chasa.bg/novini/article/7919100", "text": "Откриването на нови факултети и университети да бъде временно забранено, това гласуваха и приеха на първо четене депутатите със 111 гласа “за”, като БСП се въздържаха. Мораториумът е за откриване на филиали и департаменти на висшите училища, като идеята е да се понижи количеството приети студенти и да се повиши качеството на образованието. Така ще се спре предлагането на пазара на труда на кадри, от които икономиката няма нужда. За целта ще бъде изготвена национална карта на висшето образование. Тя ще показва по региони в България къде и от какви специалисти има най-голяма нужда икономиката ни. Националната карта трябва да бъде приета от парламента най-късно година след влизането в сила на новия закон. Именно с нея ще отпадне временният мораториум и НС ще предлага откриването, преобразуването или закриването на вузове. Промените предвиждат също възможност младежите да работят още от студентската скамейка. Работодатели ще могат да сключват договор за стаж с тях и така ще им осигуряват работно място след завършване. Ректорите пък вече ще сключват договори с образователния министър. Така ще му дават отчет за финансовото състояние на висшите училища, а също и възможност той да възлага определени политики и задачи на университетите. Именно тези промени породиха спор между народните представители. Според левицата те ограничават свободата и автономията на вузовете, затова от БСП гласуваха “въздържал се”. “Висшите училища са успели да се съхранят на базата на принципа на академичната автономия, самоуправление и академичните свободи. Виждаме рискове и проблеми в така предложените промени”, каза от трибуната депутатът от БСП Николай Цонков. Подчерта, че проектът има положителни идеи, но преди 2-ото четене трябва да се махнат някои неточности. Не може да се говори за ограничаване на автономията на вузовете, а за отварянето им по отношение на процеса на обсъждане, обясни шефката на образователната комисия Милена Дамянова от ГЕРБ. Според ДПС пък държавата трябва да вземе управлението на университетите в свои ръце, за да се спре емиграцията на умните младежи. “Когато има разминаване между търсене и предлагане на пазара на труда, следва ли държавата да се намеси? Да, и министърът е отговорен за това”, заяви депутатът Ерол Мехмед. От “Обединени патриоти” също искат държавата да поеме управлението на вузовете, за да се подобри качеството на образованието. Дебата изслуша в залата министър Красимир Вълчев. През годините се е утвърдил крайно затворен модел на академично управление и днес той вреди, обърна се той към депутатите. Това самоуправление довело до разлика от два пъти в заплащането на млади и по-възрастни преподаватели. Срокът за предложения между двете четения бе удължен на 16 дни и такива може да се правят до 13 декември.", "date": "2019.11.27", "title": "Мораториум за нови вузове приет, карта указва къде и какви кадри ще са нужни"}
{"url": "https://www.24chasa.bg/novini/article/7918981", "text": "Турският президент Реджеп Тайип Ердоган съобщи, че първият произведен в Турция спътник Тюрксат 6А ще влезе в действие през 2022 г., предаде Анадолската агенция, цитирана от БТА. Президентът посочи това в изказване на форум в Истанбул на Асоциацията на независимите индустриалци и бизнесмени /МЮСИАД/. Спътникът Тюрксат 6А е разработен от Центъра за космически системи, интеграция и изпитания в Анкара.", "date": "2019.11.27", "title": "Ердоган: Първият произведен в Турция спътник влиза в действие през 2022 г."}
{"url": "https://www.24chasa.bg/novini/article/7918948", "text": "Най-малко 18 души загинаха, след като автобус излезе от магистрала в Непал и пропадна в дълбока клисура, съобщиха властите. Спасителите претърсват стръмния терен за оцелели. Автобусът е пътувал от хълмистия район Архаханчи западно от Катманду до южния град Бутвал, когато излязъл от пътя и се стоварил от около 350 метра на земята. \"Открихме мъртви тела на 17 пътници и шофьора на автобуса. Сред тях има и две бебета\", заяви главният окръжен офицер Биджарай Поудел, цитиран от АФП и БГНЕС. „12 други са били откарани в болница, но не се знае дали в автобуса е имало още пътници”, каза Поудел. Властите заявиха, че разследват причината за катастрофата. Смъртоносните пътни произшествия са сравнително често срещани в обеднялата хималайска страна поради лоши пътища, лошо поддържани превозни средства и безразсъдно шофиране. Най-малко 17 души, включително седем деца, загинаха, когато препълнен автобус се отклони от пътя и се потопи в река в Централен Непал в началото на този месец.", "date": "2019.11.27", "title": "18 жертви на жестока катастрофа с автобус в Непал (Снимки)"}
{"url": "https://www.24chasa.bg/novini/article/7919076", "text": "Лидерката на шотландските сепаратисти Никола Стърджън заяви, че британският премиер Борис Джонсън е опасен, а споразумението му за Брекзит е пагубно, и при представянето на програмата на партията си за изборите на 12 декември призова той да бъде свален от власт, предаде Франс прес, цитирана от БТА. На референдума за Брекзит от 2016 г. 62 процента от шотландците гласуваха за оставане в ЕС. Шефката на Шотландската национална партия (ШНП) призова избирателите да подкрепят нейната партия, която иска нов референдум за Брекзит. \"Глас за ШНП е глас за избягване на Брекзита, глас за поставяне на бъдещето на Шотландия в ръцете на Шотландия и глас за лишаване на Консервативната партия на Борис Джонсън от мнозинство\", заяви Стърджън на митинг в Глазгоу. На парламентарните избори от 2017 г. ШНП взе 35 места от 59-те отредени за Шотландия. Партията е трета по големина в Камарата на общините след управляващите консерватори и лявата Лейбъристка партия. На сегашните избори ШНП се надява да състави парламентарно мнозинство с лейбъристите. ШНП иска да организира нов референдум за независимост на Шотландия догодина. На предишния през 2014 г. 55 процента от шотландците гласуваха за оставане в състава на Великобритания. Лидерът на лейбъристите Джереми Корбин обаче заяви, че ако дойде на власт, няма да организира втори референдум по този въпрос поне две години.", "date": "2019.11.27", "title": "Шотландските сепаратисти водят предизборната си кампания против \"пагубния\" Брекзит"}
{"url": "https://www.24chasa.bg/novini/article/7919104", "text": "Почти всяка болница разполага с централна кислородна инсталация. Чрез нея кислородът достига до болничната стая. А специално устройство се овлажнява и дозира, предава . 91-годишният Кръстьо Христов е един от пациентите на кислородолечение в Първа многопрофилна болница. Не знае за инцидента в „Пирогов”, но има пълно доверие на лекарите тук. Всеки втори пациент с белодробни проблеми тук се нуждае от кислородотерапия. „Подаването на кислород е по система. Системата има индивидуално ротаметри, които дозират дебита на кислородоподаването и този дебит трябва да бъде следен внимателно”, обясни доц. Златка Янкова, пулмолог в I МБАЛ – София. Кислородът пристига в стаите по тръби. Идва от специален резервоар, който се помещава в двора на болницата. Достъп до него има само кислородният техник на болницата. Негово задължение е всеки ден да докладва за изправността на уредбата. „Този съд се зарежда периодично от течен кислород. Който в следствие на този изпарител се превръща в газообразно състояние и захранва болницата там, където има нужда”, поясни Валентин Семовски, кислороден техник в I МБАЛ – София. Сертифицирана фирма поддържа съоръжението. Веднъж на 4 години Държавната агенция за метрологичен и технически надзор прави изпитание на резервоара. „Изпразва се, повишава се налягането вътре в съда, за да се види дали отнякъде не изтича газ или кислород съответно”, каза маг. инж. Григор Къшов, Държавна агенция за метрологичен и технически надзор Агенцията обаче не контролира кислородната инсталация в сградата. Тя трябва да се надзирава от служител на болницата, директора и сертифицираната фирма. Терапията с кислород е незаменима за голяма група пациенти. Благодарение на нея животът им може да се подобри и удължи.", "date": "2019.11.27", "title": "Kой следи за сигурността на кислородните уредби?"}
{"url": "https://www.24chasa.bg/novini/article/7918632", "text": "По-високи данъци ще плащат от догодина собствениците на коли в София, които са с нисък екостандарт и с по-голяма мощност. По-голям ще е и размерът на данъка върху възмездните сделки - от 2,5% той става 3%. “Подобряване качеството на въздуха и повече средства за работа в кварталите - това са основните ми приоритети през този мандат и софиянци очакват те да се реализират. Предлагаме минимални промени в размера на двата данъка, за да осигурим средства за тези приоритети. Справедливият принцип е най-замърсяващите коли да плащат повече. Допълнителните приходи от тях ще бъдат и градини в кварталите”, обясни столичният кмет Йорданка Фандъкова. Тя и зам.-кметът по финанси Дончо Барбалов представиха данъчните промени. Така от 2020 г. с 0,3 се увеличава коефициентът при изчисляване на данъка на коли без никакъв екостандарт и с Евро 1 и 2. С 0,1 е увеличението за тези с Евро 3 и 4, а за такива с Евро 5 и 6 няма да има промяна. За колите до 74 киловата, или 99 конски сили, налогът се запазва, за другите коефициентът се увеличава, като за най-мощните се повишава с 0,3. От догодина за колите с над 99 к. с. Между 7 и 40 лв. ще се повиши данъкът за автомобили с нисък екостандарт, за тези с Евро 3 и 4 то ще е със 17 лв. Около 18 млн. лв. повече приходи от данъка очаква след промените догодина общината. Другото увеличение ще е при данъка върху възмездните сделки - от 2,5% той се вдига на 3%. Годишно в София се реализират около 115 000 сделки - покупко-продажба на автомобили и имоти, за които се дължи данък. Над половината от тях са на стойност 2000 лв. и за тях се плащат 50 лв. налог. Средният размер на платен такъв данък през 2018 г. е 1056 лв. От тази промяна в общинската хазна догодина се очаква да влязат 20 млн. лв. допълнително. “Тези средства ще отидат изцяло за ремонт на квартални улици и тротоари. за изпълнение на техните програми, а останалите - в програмата на общината за основни ремонти. Така районните кметове ще имат още по-голяма децентрализация, за която някои от тях настояват”, подчерта Фандъкова. Зам.-кметът по финанси Дончо Барбалов подчерта, че за собствениците на 180 000 автомобила с Евро 5 и 6 данъкът ще се запази. И в двата случая обаче е възможно за тези собственици да има промяна в размера на налога по другия показател - в първия случай, ако автомобилът е по-мощен, а във втория - ако е с по-нисък екостандарт. В столицата са регистрирани около 790 000 автомобила. Според експерти увеличението ще засегне повечето от тях по един от двата показателя. Най-високото ще е за притежателите на мощни коли без екостандарт или с нисък такъв. Така например собственик на 23-годишен автомобил с Евро 2 през 2019 г. е платил 36 лв. данък, а през 2020 г. ще дължи 46 лв. За 19-годишна кола с Евро 3 - например “Форд Фиеста” с мощност 74 к. с. налогът тази година е 30 лв., а през 2020 г. ще е 33 лв. С 8 лв. повече ще дължи догодина притежателят на 14-годишен автомобил с Евро 4 и мощност 74 к. с. - например “Ситроен C3” - сега той плаща 31 лв., а през 2020 г. - 39 лв. За 23-годишно “Ауди А4” с мощност 100 к. с. и без никакъв екостандарт от 100 лв. данъкът през 2020 г. скача с 40 лв. и става 140 лв. При 19-годишно “Рено Меган” със 100 к. с. и Евро 3 увеличението е 17 лв. и данъкът става 100 лв. 32 лв. повече ще плати собственик на 14-годишен “Сеат Ибиза” със същата мощност, но с Евро 4. По 7 лв. повече ще дължат притежателите на 9-годишна “Тойота Ярис” с Евро 5 и на 4-годишен “Форд Фокус” с Евро 6 със 100 к. с. При по-мощните коли с 200 к. с. увеличението е по-голямо. Ако сега собственик на 23-годишен VW Golf турбо без никакъв екостандарт плаща 222 лв., то догодина сумата става 326 лв. За 19-годишно БМВ 328 с Евро 3 увеличението е 50 лв. и данъкът ще е 233 лв. За 14-годишен “Фолксваген Туарег” с Евро 4 данъкът поскъпва с 84 лв. и става 275 лв. Собственик на 9-годишна “Алфа Ромео” с Евро 5 ще дължи 190 лв. данък - с 25 лв. повече. Притежател на 4-годишен джип с Евро 6 ще дължи на общината с 26 лв. повече, или 195 лв. Според Фандъкова и да се придвижват с градски транспорт, но това било стъпка в правилната посока. “Тази дискусия трябва да продължи и ние ще инициираме такава. Не искаме София да се превръща в автомобилната морга на Европа”, обясни кметът.", "date": "2019.11.27", "title": "Цапащите коли в София с по-висок данък от догодина (Обзор)"}
{"url": "https://www.24chasa.bg/novini/article/7919146", "text": "Германската армия се извини за снимка в акаунта й в Инстаграм, която показваше нацистка униформа със свастики, предадоха ДПА и Франс прес, цитирана от БТА. Снимката е била направена във военно-историческия музей в Дрезден и е била част от история за влиянието на военните униформи в модата през вековете. Тя била забелязана от в. \"Билд\" и малко по-късно била изтрита. Снимката показвала униформа на нацистката армия Вермахт с два железни кръста и имперски орел, и трите със свастики. Говорителят на германското министерство на отбраната Кристиан Тилс заяви, че тази униформа е била холивудски костюм, използван във филма \"Валкирия\" с Том Круз, отбелязва Асошиейтед прес. Тилс каза, че появата й в официалния акаунт в Инстаграм е по-скоро \"изключително дразнещ случай на небрежност\", отколкото неонацистко послание и обеща случаят да се разследва и да се наложат наказания. \"Екстремизмът във всичките му форми е напълно забранен в Бундесвера\", увериха в съвместно изявление в Инстаграм, Фейсбук и Туитър германската армия и министерството на отбраната, които се извиниха за \"недопустимата грешка\". Съвременната германска армия Бундесвер е създадена през 1955 г., скъсвайки с нацистката армия Вермахт, която е съществувала между 1935 и 1945 г., отбелязва Франс прес. Министърката на отбраната Анегрет Крамп-Каренбауер заяви в парламента, че тази снимка в Инстаграм е била недопустима и правилно е била изтрита. \"Съответното ведомство се извини за тази снимка и аз изрично подкрепям това извинение\", каза министърката, цитирана от ДПА.", "date": "2019.11.27", "title": "Германската армия се извини за снимка на нацистка униформа в Инстаграм"}
{"url": "https://www.24chasa.bg/novini/article/7919115", "text": "Saatchi & Saatchi Sofia, част от Publicis Groupe България, е най-ефективната рекламна агенция за 2019 г. Тя бе отличена в 12-ото издание на престижния конкурс “Ефи” (Effie) за ефективност в маркетинговите комуникации, организиран от Българската асоциация на комуникационните агенции (БАКА). Мотото на конкурса тази година бе “Успешните кампании се познават от пръв поглед”. Saatchi & Saatchi Sofia завоюва 1 златна, 2 сребърни и 1 бронзова статуетка. На второ място е агенция Noble Graphics с 1 сребърна и 2 бронзови награди. Почетното трето място зае Brandworks, част от Publicis Groupe България, с 1 златна, 2 сребърни и 1 бронзова награда. Призът за най-ефективен рекламодател бе връчен на Coca-Cola Bulgaria. Освен в класацията на Effie- България, за най-ефективните компании на местно ниво победителите и финалистите получиха точки за международната класация за ефективност на маркетинговите комуникации The Effie Effectiveness Index®. 19 представители на комуникационни агенции, рекламодатели, медии, агенции за пазарни изследвания и независими консултанти журираха заявките за кампании, реализирани у нас от 1 януари 2018 до 30 септември 2019 г. Кампаниите се състезаваха в пет категории - “Стоки”, “Услуги”, “Промоции”, “Корпоративни комуникации” и “Социална, медийна, политическа кампания”. Ето кои кампании завоюваха призовите места на Effie Awards България 2019: (категория Промоции) Влез в стила на лятото Бранд: Coca-Cola Клиент: Coca-Cola Bulgaria Агенция: McCann Sofia Дигитална агенция: Digital ID (категория Услуги) Добри заеми, добри приятели Бранд: Easy Credit Клиент: Easy Credit Агенция: Saatchi & Saarchi Sofia Продуцентска компания: PushPull Production Стратегическа агенция: Brandworks (част от Publicis Groupe България) (категория Стоки) Novanight – интегрирана кампания Бранд: Novanight Клиент: Санофи България Агенция: Red Lion (част от Publicis Groupe България) Медийна агенция: Mindshare (категория Социална, медийна, политическа) SOS Rivers Бранд: WWF Клиент: WWF Bulgaria Агенция: ББДО Груп/Графити ББДО PR агенция: ББДО Груп/ Проксимити София Медийна агенция: ББДО Груп/Медия Дайрекшън ОМД Производство и рисърч: B2N (категория Социална, медийна, политическа) Chivas Venture – Мрънкачи vs. Предприемачи Бранд: Chivas Regal Bulgaria Клиент: Перно Рикар България Агенция: Saatchi & Saatchi Sofia Стратегическа агенция: Brandworks (част от Publicis Groupe България) Дигитална агенция: Digitas Sofia (част от Publicis Groupe България) (категория Услуги) Летни моменти Бранд: ИКЕА Клиент: ИКЕА Агенция: The Smarts Продуцентска къща: SHOOT! Интернет маркетинг: e//marketing PR агенция: Paragraph 42 Медийна агенция: Mindshare (категория Стоки) С баба на кафе Бранд: Nova Brasilia Клиент: Якобс Дау Егбертс България Агенция: Saatchi & Saatchi Sofia Стратегическа агенция: Brandworks (част от Publicis Groupe България) Медийна агенция: Хавас Груп България (категория Услуги) Свежите супергерои Бранд: Kaufland България Клиент: Kaufland България Агенция: Noble Graphics Продуцентска къща: Switch Медийна агенция: Mindshare Медийна агенция: ББДО Груп/ Медия Дайрекшън ОМД Студио за анимация и постпродукция: Bunch of Pixels (категория Промоция) Супер селска дистрибуция Бранд: Гурменица Клиент: Ростар БГ Агенция: NITRAM (категория Корпоративни комуникации) Твоята първа работа има значение Бранд: TELUS International Europe Клиент: TELUS International Europe Агенция: ББДО Груп/Проксимити София Медийна агенция: ББДО Груп/ Медия Дайрекшън ОМД (категория Услуги) Верига от любими продукти Бранд: Лидл Клиент: ЛИДЛ България Агенция: Saatchi & Saatchi Sofia Стратегическа агенция: Brandworks (част от Publicis Groupe България) (категория Социална, Медийна, политическа) LoveErrors Бранд: Български фонд за жените Клиент: Български фонд за жените Агенция: Direct Media KRES Партньор: Avon България Медийна агенция: JCDecaux Image JSC Медийна агенция: Метрореклама Медийна агенция: Ad Spot (категория Стоки) Нежна грижа всеки ден Бранд: РОСА Клиент: Coca-Cola Bulgaria Агенция: Noble Graphics Продуцентска къща: Switch Медийна агенция: Zenith Advertising & Communications (категория Стоки) Summer Forever Бранд: Somersby Клиент: Carlsberg Bulgaria Агенция: Noble Graphics Продуцентска къща: Clamer Productions Studio Медийна агенция: Initiative Bulgaria (категория Услуги) Чатботът EVA – малка иновация с голям залог Бранд: Пощенска банка Клиент: Пощенска банка Агенция: ББДО Груп/Графити ББДО Дигитална агенция: Digital ID PR агенция: ББДО Груп/Проксимити София (категория Услуги) А1 Кредитна карта Бранд: А1 България Клиент: А1 България Агенция: Saatchi & Saatchi Sofia Продукционно студио; KnowHow Films Медийна агенция: Mindshare Творческа дигитална агенция: Next-DC Стратегическа агенция: Brandworks (част от Publicis Groupe България) (категория Услуги) Банка ДСК, я! Бранд: Банка ДСК Клиент: Банка ДСК Агенция: Noble Graphics Медийна агенция: Кафе Комюникейшънс София Продуцентска къща: Miramar Film (категория Стоки) Българско пиво по британска рецепта Бранд: Загорка IPA Клиент: Загорка АД Агенция: NITRAM Медийна агенция: Dentsu Red Star Дигитална агенция: Xplora Продуцентска къща: Filmmaker (категория Услуги) Покани зимата вкъщи Бранд: Лидл Клиент: ЛИДЛ България Агенция: Saatchi & Saatchi Sofia Стратегическа агенция: Brandworks (част от Publicis Groupe България) (категория Услуги) Потребителски кредит \"Мама\" Бранд: Уникредит Булбанк Клиент: Уникредит Булбанк Агенция: The Smarts Продуцентска компания: Global Group Медийна агенция: МС София (категория Стоки) #WI-FI BG Bar Бранд: WI-FI BG Bar Сердикийски Комикси Клиент: Colibri Publishers Агенция: McCann Sofia", "date": "2019.11.27", "title": "Saatchi & Saatchi Sofia е най-ефективната рекламна агенция във фестивала “Ефи”"}
{"url": "https://www.24chasa.bg/novini/article/7918967", "text": "Да се предотврати сблъсък на военни кораби на НАТО с руски, ще е една от основните задачи на координационния център на алианса във Варна. Центърът ще представлява модерна техника за проследяване на движението в Черно море и координиране както на корабите на трите черноморски натовски държави - България, Турция и Румъния, така и ще работи с постоянната военноморска група на НАТО, разказаха пред “24 часа” експерти от военното министерство. Създаването на центъра влезе в приоритетите на България и САЩ след разговорите на премиера Бойко Борисов с президента Доналд Тръмп в понеделник. “Трябва да правите голяма разлика между база, флотилия и координационен център”, обясни министър-председателят след разговорите в Овалния кабинет. “И в момента една от основните бази на военноморските сили е във Варна. В случая говорим за един координационен логистичен център за всички учения, които се провеждат под флага на НАТО в акваторията на Черно море. Това ще изглежда като логистичен център, в който би следвало да има комуникационна техника и оборудване, свързано с планирането и провеждането на ученията в Черно море. Става въпрос само за логистика”, обясни договорката в сряда пред Нова тв и финансовият министър Владислав Горанов. Той придружаваше премиера Бойко Борисов при посещението в САЩ и взе участие в част от разговорите в Белия дом. Създаването на американска или друга военна база е невъзможно заради конвенцията от Монтрьо от 20-те години на ХХ век, която регламентира присъствието на чужд военен флот извън страните от Черноморския регион. Според заложеното в нея подобни кораби не може да присъстват повече от 3 седмици, коментира пък министърът на отбраната Красимир Каракачанов пред БНТ. Според него било въпрос на престиж в коя държава ще бъде направен този координационен център. По създаването на центъра се работи реално от 2014 г., когато в Уелс е взето решение за създаване на верига командни центрове по Източния фланг на НАТО заради руската агресия в Крим. Още тогава за центъра е определено поделение край Варна. Реално натовският център ще надгради българския военноморски център за морски суверенитет. Официално решение за създаването на центъра все още не е вземано на ниво НАТО и засега военноморското командване на алианса е в Нортууд, Великобритания. Вероятно обаче още на срещата на върха на НАТО в Лондон на 3 и 4 декември създаването на варненския център ще бъде официализирано. Засега има принципно решение за създаването на черноморски център. Това е станало през 2017 г. на среща на министрите на отбраната на страните членки, показа проверка на “24 часа”. Вероятно сближаването между Русия и Турция, което предприе в последните 2 г. турският президент Реджеп Ердоган, е ускорило работата по създаването на центъра, допусна още Горанов. “Това, което съм чувал като позиция на американската държава, е, че те не са възхитени от това, че Турция купува модерни и съвременни, изключително опасни ракетни установки от Русия – това е най-меката позиция, която съм чувал от американска страна”, каза той. И добави, че България винаги трябва да бъде нащрек, когато Русия и Турция започнат да действат заедно.", "date": "2019.11.27", "title": "Варненският център на НАТО трябва да спре сблъсък с Русия"}
{"url": "https://www.24chasa.bg/novini/article/7918344", "text": "“Пирогов”, Национална кардиологична болница, известна сред столичани като Трета градска и “Александровска” ще поемат спешния прием на деца, които се нуждаят от интензивно лечение и дихателна реанимация. За това информираха от здравното министерство в сряда, след като стана ясно, че специализираната детска болница в София спира да приема спешни интензивни пациенти до 5 януари. За решението изпълняващият в момента длъжността директор на болницата доц. Димитър Калайков информира с писмо столичните регионални здравна инспекция и здравна каса във вторник. Решението потвърди самият той и пред “24 часа”. Директорите на “Пирогов”, Национална кардиологична болница и “Александровска”трите болници са декларирали готовност лечебните заведения да поемат детската спешност на територията на София. Информиран е и Центърът за спешна помощ в София, като транспортът на деца ще се осъществява до болниците със структури по педиатрия и с необходимото ниво на компетентност, което да гарантира оказването на качествена и навременна медицинска помощ на пациентите.", "date": "2019.11.27", "title": "\"Пирогов”, Трета градска и “Александровска” ще поемат спешния прием на деца"}
{"url": "https://www.24chasa.bg/novini/article/7918252", "text": "28-годишен женен мъж от Разлог получи условна присъда за порноматериали с малолетни момичета. П.Т. признал вината си и получи от районния съд в Разлог 8 месеца условно с 3-годишен изпитателен срок и 5000 лв. глоба. През 2016 г. сервитьорът П. Т. създал фалшив профил в социалната мрежа като сложил снимка на момче. Целта му била да общува с момичета и да получава от тях снимки на голите им тела, както и чрез камера да ги кара да се събличат и да му показват половите си органи. За 5 месеца ипратил покани до 1239 момичета от България на възраст от 7 до 13 г. Успял да осъществи връзка с няколко, като част от тях отказали да изпълняват желанията му, но други се съгласили. Той обещал да купи мобилен телефон на едно от децата и да му даде 400 лв., ако се съблече голо и си покаже половия орган. Две от момичетата били сестри. Карал ги да се снимат голи и да му пращат снимки. След това ги изнудвал, че ще качи снимките им в интернет. Събличал се пред камера гол и карал момичетата да наблюдават похотливо показване на половия му орган. В компютъра му били открити порнографски материали - снимки и видеоклипове, изобразяващи мастурбация, похотливо показване на женски и мъжки полови органи, с непълнолетни момичета. На две от момичетата той ще трябва да плати и по 2000 лв. обезщетение за морални вреди.", "date": "2019.11.27", "title": "Осъдиха мъж за порноматериали, показвал се гол пред деца под 14 г."}
{"url": "https://www.24chasa.bg/novini/article/7918421", "text": "Броени седмици преди премиерата на последния епизод от сагата “Възходът на Скайуокър” “Кауфланд България” организира за първи път Star Wars събитие. То е в сряда на територията на паркинга на магазина им в кв. Крива Река в София и в рамките на международно партньорство между \"Кауфланд\" и \"Дисни\" . Галактическо изживяване очаква посетителите. Специални гости са членовете на Легион 501 – най-големият официален фен клуб на “Междузвездни войни” в света, които пристигнаха от Германия за събитието. Легионът е предпочитаната от Lucasfilm организация от доброволци за масови прояви с официални костюми на героите от филма. Феновете на сагата могат да се снимат с тях, оборудвани с каски и светлинни мечове. Те са и първите, които виждат новите близо 50 артикула от специалната колекция “Междузвездни войни”. До 4 януари 2020 г. “Кауфланд” ще ги предлага на своите клиенти във всичките си магазини в страната. Темата на филма и битката между доброто и злото са и основният фокус в коледната кампания на търговската верига. 50-те артикула включват мъжка и дамска линия дрехи, сред които тениски и суитчъри от органичен памук и с устойчиви опаковки, както и играчки и очила за виртуална реалност. С очилата и безплатното мобилно приложение K-MASTER всеки може да се превърне в истински джедай и да овладее собствената си сила, за да стане най-доброто, на което е способен. В приложението има различни изпитания с добавена реалност. За да се завърши, трябва да се премине през четири етапа. Първият ни запознава с Галактиката от света на “Междузвездни войни”, героите, които живеят в нея, и тъмната страна. Във втория вече започва изпълняването на мисии, но за да се случи това, трябва да се погрижим за себе си, например с добра храна. За тази цел “Кауфланд” ни помага с галактически рецепти като джедайска напитка, пустинен кейк с моркови, галактическа паста, палачинки BB-9E или салата “Тъмната страна”. Всички вкусотии опитаха и гостите на събитието в сряда. В третия етап вече можем да се концентрираме върху вътрешната си сила, да помагаме на другите и да изпълняваме джедайски мисии. Една от тях например е почистване на колкото се може повече отпадъци навън. Последният етап е фокусиран върху концентрацията. Тя може да се постигне чрез слушане на любима музика, разходка навън или равномерно дишане. Събитието сложи начало и на лоялната програма на “Кауфланд” под мотото “Събери ги сега! Целият свят на Междузвездни войни”. Клиентите могат да колекционират 48 карти с герои от епизоди на сагата в специален албум, който се предлага допълнително в цялата мрежа на веригата. Те дават различни умения, а с тях може и да се играе. Всеки, достигнал края на обучението и събрал всички карти, получава диплома за джедай. Посетителите на събитието имат възможност да се включат и в други галактически игри с виртуална реалност, или да създадат собствен робот с помощта на Клуба по Роботика. ", "date": "2019.11.27", "title": "С “Кауфланд” взимаш диплома за джедай"}
{"url": "https://www.24chasa.bg/novini/article/7918104", "text": "Пореден опит да се регистрира и да действа законно в България направи Обединената македонска организация \"Илинден\". След като в последните двайсетина години македонистите не успяваха да си направят партия, сега опитват да се регистрират като Сдружение с нестопанска цел. През август и септември бяха регистрирани две такива сдружения. Прокуратурата преди дни подаде искане до съда в Благоевград да заличи едното, защото в устава му се твърди, че в България има македонско малцинство, което няма права, та се налага сдружението да се бори за тях. Сега се прави нов опит за регистрация с познатото от 90-те години име ОМО \"Илинден\". Седем учредители са подали документи в Агенцията по вписванията, но през август от там са получили отказ. Македонистите обжалвали отказа в окръжен съд - Благоевград, който първо е потвърдил решението на АВ, но след това Апелативният съд в София отменил това решение. Сега отново делото е върнато в окръжен съд, който пък установил разминаване в номерата на заявлението за регистрация. Заради това магистратите приемат, председателят на Управителния съвет не е получил указания за отстраняване на нередностите в документите на македонистите. С решение на съда от сряда е отменен отказът и е задължена Агенцията по вписванията да се произнесе по заявлението на ОМО \"Илинден\", което е подадено с друг номер.", "date": "2019.11.27", "title": "Поредно македонистко сдружение ОМО \"Илинден\" иска регистрация"}
{"url": "https://www.24chasa.bg/novini/article/7918450", "text": "Житeли нa Примoрcкo-Aхтaрcкия рaйoн (Крacнoдaрcки крaй) публикувaхa cнимки нa cилния oтлив нa Aзoвcкo мoрe. Нa тях ce виждa кaк мoрeтo ce e oтдръпнaлo oт брeгa c oкoлo 100 мeтрa нaвътрe. Зaрaди cтрaнния фeнoмeн мecтнитe житeли уcпeли дa видят дoри caмoтo дънo нa вoдния бaceйн, предава  . Руcкитe мeдии oтбeлязвaт, чe пoдoбнo явлeниe нe ce e нaблюдaвaлo oт някoлкo дeceтилeтия нacaм. Пoвeчeтo пoтрeбитeли бяхa изнeнaдaни oт тoлкoвa cилeн oтлив нa Aзoвcкo мoрe. „Никoгa нe cъм виждaл нeщo пoдoбнo тaм. Уaу. Oбикнoвeнo кeя e нaпoлoвинa във вoдaтa “, пишe оlgа_еrmоlеnkо1212. „Тoвa e нoрмaлнo, мaкaр и нe тoлкoвa чecтo. Вятърът oтвявa вoдa oт брeгa, пo-лoшo e кoгaтo ce върнe“, oбяcнявa пoтрeбитeлят ksаnаfiаtаt. Мecтнитe житeли призoвaхa зa възмoжнocттa зa пoчиcтвaнe нa дънoтo нa нaй-плиткoтo мoрe в cвeтa, къдeтo дълбoчинaтa вaрирa мeжду 0,9 и 14 мeтрa. „Прирoдaтa ви пoкaзвa кaк крaйбрeжиeтo e oбcипaнo c бoклук и иcкa дa бъдe пoчиcтeнo!“, нaпиca аngеn1975. Някoи кoмeнтaтoри прeдпoлaгaт, чe дeтeктoритe зa злaтo и мeтaл cкoрo щe дoйдaт в рaйoнa.", "date": "2019.11.27", "title": "Азовско море пресъхва, видя му се дъното (Видео)"}
{"url": "https://www.24chasa.bg/novini/article/7918529", "text": "Ръководството на Държавна агенция за метрологичен и технически надзор (ДАМТН) изказва своите съболезнования на близките и роднините на двамата пациенти, загинали тази нощ при трагичния инцидент в УМБАЛСМ \"Н.И.Пирогов\". По този повод и във връзка с постъпилите множество запитвания от средствата за масово осведомяване, ръководството на ДАМТН разпространи своя позиция. В нея се набелязват следните моменти: Инсталациите за кислород не представляват съоръжения с повишена опасност. Тези съоръжения са описани и изброени изчерпателно в глава 5, чл. 32 от Закона за техническите изисквания към продуктите. Поради тази причина над тези инсталации не се осъществява технически надзор. На второ място - инсталациите за кислород в стаите на лежащо болните в болничните заведения (където е настъпил трагичния инцидент) също не са съоръжения с повишена опасност и на тях не се осъществява технически надзор по смисъла на цитирания законов текст. ДАМТН осъществява технически надзор на стационарно монтирани съдове, работещи под налягане за съхранение на течен кислород, посочват от агенцията. С такива съдове са оборудвани повечето големи болнични заведение в страната. В УМБАЛСМ \"Н.И.Пирогов\" има два такива съда за течен кислород. Те са инсталирани в отделно помещение. Съдовете се проверяват по план веднъж на четири години. На съдовете е извършен технически преглед в установения срок и заключението е \"годни за експлоатация\", посочват от агенцията. В позициянта си от ДАМТН подчертават, че трагичният инцидент не е настъпил в резултат на неизправност на тези съдове.", "date": "2019.11.27", "title": "Инсталациите за кислород в \"Пирогов\" не били с повишена опасност, пише агенция"}
{"url": "https://www.24chasa.bg/novini/article/7918410", "text": "Учени от Московския физико-технически институт в Долгопрудний и техни колеги от САЩ създадоха уникални кондензатори от хафниев оксид, които са подходящи за използване като клетки на свръхбърза и почти \"вечна\" флаш памет, предаде ТАСС. \"Хрумването да се използват тези материали не е ново, но всички открити по-рано вещества с подобни свойства поради различни причини не трябва да се използват в наноелектрониката. Създаденият от нас кондензатор може да осигури до 10 милиарда цикъла на презаписване, т.е. броят им е 100 хиляди пъти по-голям в сравнение със съвременните компютърни флашки\", заяви ръководителят на лаборатория в института Андрей Зенкевич, цитиран от БТА. Физиците отдавна знаят, че хафниевият оксид и някои други вещества, като солите на винената киселина, бария и титана, притежават необичайни свойства - електроните са разпределени неравномерно, но положението им може да бъде направлявано с помощта на електрично поле. Това позволява да се използват сегнетоелектрици - кристали на тези вещества, за създаване на нов тип енергонезависима памет, в която данните се съхраняват под формата на групички електрони. До неотдавна физиците не бяха наясно как се извършва процесът на \"презаписване\" на положението на електрони в подобни материали. Това пречеше на създаването на клетки на паметта и на сложни структури на базата на подобен слой. Преди година физици от института и САЩ направиха първата крачка към решаването на тази задача, изяснявайки как се променя устройството на сегнетоелектрици при попадането им в електрично поле. Благодарение на тези данни Зенкевич и колегите му направиха следващата крачка - създадоха първите пълноценни кондензатори на базата на хафниев оксид, които е възможно да бъдат произведени с помощта на методи на съвременната наноелектроника. Става въпрос за тънък слой от сегнетоелектрици, чиято дебелина е по-малка от 10 нанометра. Към него са добавени електроди от волфрам и титанов нитрид. Резултатите от изследването са публикувани в Nanoscale. ", "date": "2019.11.27", "title": "Специалисти създадоха кондензатори за флаш памет на бъдещето"}
{"url": "https://www.24chasa.bg/novini/article/7918357", "text": "Когато се използват в Русия, приложения на \"Епъл\" за навигация и за прогнози за времето представят украинския полуостров Крим като руска територия, предаде Франс прес. При използване на приложенията градове като Симферопол или Севастопол се появяват с обозначение \"Крим, Русия\", посочват журналисти от АФП. Същите градове се появяват без уточнение на страната, ако същите услуги се ползват на територията на Франция например, предаде БТА. Председателят на комисията по сигурността и борбата с корупцията към руската Държавна дума Василий Пискарьов потвърди, че \"Епъл\" е привела изцяло /услугите си/ в съзвучие с руското законодателство\", което признава Крим за част от територията на Русия. \"Грешката в представянето на градовете в Крим в приложението за времето вече е поправена\", каза той, цитиран от агенция Интерфакс Според Пискарьов преговори с \"Епъл\" по този въпрос се водели от май. Компанията отначало премахнала обозначението \"Украйна\", но градовете в Крим са останали без обозначение за страната. \"Гугъл\", другият технологичен гигант, който предлага услугата локализиране, не поставя обозначение за страна за градовете в Крим, но при използване на територията на Русия названията са изписани съгласно руския правопис, а между Крим и Украйна има очертана граница.", "date": "2019.11.27", "title": "Приложения на \"Епъл\" представят Крим като руска територия, когато се използват в Русия"}
{"url": "https://www.24chasa.bg/novini/article/7918332", "text": "В сряда сутринта в различни части на Хърватия е проведена полицейска акция за разбиване на криминална група, занимаваща се с изработването на документи за някои от най-опасните престъпни организации в Европа, съобщават МИА и БГНЕС. По неофициална информация са арестувани 30 човека. Арестите са извършени в района на Загреб, Карловац, Задар и други градове. Знае се, че председателят на Съвета на ромските сдружения в Хърватия Нусрет Сеферович е бил арестуван по подозрение за организиране на криминална група, която се занимава с изработване на документи. Има съмнения, че членовете на тази хърватска групировка са набавяли и изработвали оригинални паспорти на членовете на сръбския „Земунски клан” и на членовете на черногорските кланове Шкаляри и Кавчани. Става дума за престъпни групировки, свързани с различни дейности на няколко континента. По време на акцията са арестувани и няколко полицаи, за които има съмнение, че са предоставяли информация за хърватски граждани, на чието име било най-подходящо да се изготвят фалшиви хърватски документи.", "date": "2019.11.27", "title": "Мащабна акция в Хърватия, разбиха голяма криминална група"}
{"url": "https://www.24chasa.bg/novini/article/7918406", "text": "\"Направихме гореща линия, за да могат хората да имат информация дали техните близки са пострадали или не. Екип от психолози започна работа с колегите. Те ще имат нужда да се съвземат\", каза Николай Габровски, началник на Клиниката по неврохирургия в „Пирогов\", по повод взрива в \"Пирогов\" в предаването \"Лице в лице\" по Би Ти Ви. \"Всички се обединиха, просто е невероятно. Няколко екипа на МВР и патрулни екипи са се явили веднага на място, 12 коли на пожарната, пълна подкрепа от Столична община и кмета Фандъкова. Намерихме бърза реакция и съпричастност от всички институции. За щастие големите щети са само в стаята на взрива\", допълни още проф. Габровски.  Все още не е ясно какво е предизвикало взрива. \"Тече следствие, което трябва да установи причината. Първоначалната версия беше за взривена кислородна бутилка. Няма такова нещо, няма кислородна бутилка. Там имаме т. нар. кислородна инсталация, която осигурява тези газове до пациентите. Тези инсталации са изправни, нямаме съмнение. Единствено един от пациентите е имал нужда от повече кислород. Има служител, който ежедневно отговаря за тези системи, нямаме съмнение за неизправност в газовата система\", поясни той. Въпреки взрива болницата не преустанови работата си. \"Пирогов\" не спря да работи. Свикнали сме да работим в извънредни условия\", каза проф. Габровски.  \"Що се отнася до сградата - тя е един голям проблем. Имайте предвид, че през годините нееднократно са правени ремонти. Ние сме правили каквото е възможно за реновиране, но няма цялостно решение за \"Пирогов\". Ако не беше своевременната реакция на пожарната и други институции можеше да сме свидетели на трагедия, за която не искам да си помисля\", допълни още той. На въпроса дали информацията, че \"Пирогов\" ще поеме спешния прием на деца, които се нуждаят от интензивно лечение, проф. Габровски отговори: \"Имаме опит и ще се опитаме да съдействаме максимално. Столичани могат спокойно да търсят помощ в \"Пирогов\". Вече е структуриран екип от болници, който да поеме тези случаи. Нашите екипи са на разположение, имаме педиатри. София няма да остане без педиатрична помощ\". ", "date": "2019.11.27", "title": "Проф. Габровски: Взривът в \"Пирогов\" не е заради неизправност в газовата система"}
{"url": "https://www.24chasa.bg/novini/article/7918549", "text": "Турският президент Реджеп Тайип Ердоган призова ООН, международните и регионални организации да определят 15 март за Международен ден на солидарност срещу ислямофобията, предаде Анадолската агенция, цитирана от БТА. Ердоган отправи този призив на откриването на министерска среща на постоянната комисия за икономическо и търговско сътрудничество на Организацията за ислямско сътрудничество /ОИС/. Тези, които твърдят, че защитават демокрацията и човешките права, заемат щраусова позиция, когато стане дума за мюсюлмани, и мигранти са малтретирани в техните земи, каза Ердоган. На 15 март най-малко 50 мюсюлмани бяха убити, а още толкова бяха ранени, когато терорист откри огън срещу вярващи в две джамии в Нова Зеландия. Ердоган заяви също, че Израел не зачита правото на палестинците на живот, собственост и работа и излага на опасност бъдещето на регионалните страни и на целия свят. Тези, които се опитват да превърнат Ерусалим, който е свещен град за три религии, в център на собствената си вяра, като го ограбват, допускат голяма грешка, каза Ердоган. Турция е решена да продължи да защитава правата на нашите палестински братя и сестри на всички платформи, добави той.", "date": "2019.11.27", "title": "Ердоган зове 15 март да бъде ден на солидарност срещу ислямофобията"}
{"url": "https://www.24chasa.bg/novini/article/7918566", "text": "Земетресение с магнитуд 5,3 по скалата на Рихтер е регистрирано близо до албанския град Дуръс в 14:45 местно време (15:45 българско време), показва справка на официалната интернет страница на Европейския средиземноморски сеизмологичен център (EMSC), предава БТА. Трусът е бил с епицентър на 24 км северно от град Дуръс и 42 км северозападно от столицата Тирана, в Адриатическо море. Дълбочината на труса е била 10 км под земната повърхност. Все още няма данни за щетите или пострадалите в следствие на този трус. Припомняме, че преди ден трус със сила 6,4 по Рихтер причини разрушения на сгради в град Дуръс. Жертвите от земетресението вече са над 20 души, а пострадалите са над 600.", "date": "2019.11.27", "title": "Ново силно земетресение с магнитуд от 5,3 разлюля град Дуръс (Снимки)"}
{"url": "https://www.24chasa.bg/novini/article/7918687", "text": "Стефан Данаилов е загуба за нацията. Това каза неговият близък приятел и актьор Иван Налбантов в студиото на \"Лице в лице\" по bTV. Той допълни, че в първите минути след трагичната новина не е могъл да спре сълзите си. След продължително и тежко боледуване тази нощ почина Стефан Данаилов. Легендата на българските кино и театър издъхна на 76-годишна възраст. „Такъв артист не се ражда всеки ден, дори за десетилетия, осанката, очите, усмивката, обществената ангажираност, всичко това е Стефан. Той беше неповторим, незаменими хора няма, но неповторими има и той беше именно такъв”, каза Налбантов. Актьорът обясни и че Стефан Данаилов е пренебрегвал всички препоръки на докторите и е играл на сцената с количка, защото „такива хора са истинските артисти”, обясни Налбантов. Той си спомни и разговорите му със Стефан Данаилов на тема БСП: „За него това беше идеализъм, той вярваше в социалистическия идеал. Той по-малко се чуваше, но повече работеше”, сподели Налбантов. Стефан Данаилов обичаше целия български народ и любовта беше взаимна, каза Налбантов.", "date": "2019.11.27", "title": "Иван Налбантов за кончината на Стефан Данаилов: Загуба за нацията"}
{"url": "https://www.24chasa.bg/novini/article/7918719", "text": "Едва около 500 терористи на Кюрдската работническа партия (ПКК) са останали в Турция, съобщи вътрешният министър на страната, цитиран от Анадолската агенция. Сюлейман Сойлу се закани, че през 2020 г. Анкара ще елиминира и тях, \"впрягайки целия си капацитет\". Министърът говори на среща на командването на жандармерията. През 2019 г. общо 111 терористи са били насилствено вербувани от ПКК, а 233 са били убедени да се предадат на турските сили за сигурност, каза още той. Сойлу посочи, че близо 600 членове на групировката са били убедени от родителите си да се предадат на турските сили през последните три години. Кюрдската работническа партия, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2019.11.27", "title": "Турция се закани до 2020 г. да унищожи всички бойци на ПКК в страната"}
{"url": "https://www.24chasa.bg/novini/article/7918744", "text": "Страните членки на Организацията за забрана на химическите оръжия (ОЗХО) се съгласиха да осъвременят списъка си на забранени вещества, като включиха в него нервнопаралитичното вещество \"Новичок\", предадоха Асошиейтед прес и ТАСС. Решението е взето с консенсус на годишната среща на 193-членната организация. Предложението за осъвременяване на списъка ще бъде разгледано от експертите на ОЗХО, информира БТА. Смята се, че \"Новичок\" е бил използван за нападение през 2018 г. в английския град Солсбъри над бившия руски агент Сергей Скрипал и дъщеря му Юлия, а след това в английския град Еймсбъри срещу британката Доун Стърджис и приятеля й Чарлс Роули.", "date": "2019.11.27", "title": "Включиха \"Новичок\" в списъка на забранените химически вещества"}
{"url": "https://www.24chasa.bg/novini/article/7918755", "text": "След тридневни усилия водолази най-после успяха да извадят на повърхността подводницата, която превозва три тона кокаин и която през уикенда беше открита край бреговете на Испания, предаде Франс прес, цитирана от БТА. Подводницата, дълга 20 метра, беше изоставена край бреговете на областта Галисия, в Северозападна Испания. След изваждането й на повърхността тя беше насочена към Алдан, близо до Виго. Още при откриването и претърсването на подводницата в нея бяха намерени 152 пакета с кокаин. Днес префектът на областта Хавиер Лосада де Аспиасу обяви, че трите тона в нея са можели да бъдат изтъргувани за до 100 милиона евро. Испанската полиция и финансовото министерство на Испания заявиха, че това е първият път, в който накротрафиканти правят опит да използват подводница в Европа. По думите им тази тактика за контрабанда на кокаин е \"доста честа\" в САЩ. Подводницата е била направена от фибростъкло. Тя беше проследена, докато плаваше през Атлантическия океан, и заловена в рамките на международна операция с участието на общо 240 агенти от Испания, Португалия, САЩ, Обединеното кралство и Бразилия. От подводницата кокаинът е трябвало да бъде прехвърлен на друг плавателен съд, но в събота вечерта тримата души на борда й я изоставили насред бурното испанско море. Арестувани са двама еквадорски граждани, в момент, в който са се опитвали да напуснат подводницата. Трети еквадорец е избягал, допълва Асошиейтед прес. Засега не е ясно къде е бил натоварен кокаинът в подводницата и разследването в тази насока продължава, добавя Франс прес. \"Това беше една историческа операция\", каза днес Хавиер Лосада де Аспиасу по повод залавянето на подводницата.", "date": "2019.11.27", "title": "Извадиха на повърхността подводницата с 3 т кокаин, открита край бреговете на Испания"}
{"url": "https://www.24chasa.bg/novini/article/7918771", "text": "Спасителни екипи, работещи с дронове, кучета и земекопни машини, извадиха днес още пет тела от останките на рухнали сгради в Албания след най-смъртоносното земетресение в страната от десетилетия, повишавайки броя на загиналите на най-малко 27, съобщава Ройтерс. Спасители откриха няколко тела малко след изгрев слънце и днес следобед, а на хиляди хора в град Туман бе раздадена храна. Много местни жители все още чакат новини за свои близки и приятели, предава БТА. Земетресение с магнитуд 5,3 разтърси отново Албания днес следобед, информира още Ройтерс. Министерството на отбраната временно прекрати спасителните дейности след силния вторичен трус. Магазините в Тирана затвориха. В пристанищния и туристически град Дуръс се издирват двама души в останките на рухнал хотел. \"Не знаем дали са живи\", каза спасителят от Турция Мерт Ерюксел. Според метеорологичната прогноза температурите в Албания ще се задържат над 10 градуса по Целзий през следващите дни, но очакванията за валежи утре може да попречат на издирвателните усилия, отбелязва Ройтерс. Министерството на отбраната съобщи, че около 650 души са ранени, а 20 са обявени за изчезнали. Ако броят на жертвите продължи да нараства, вчерашното земетресение ще се окаже по-смъртоносно от това през 1979 г., когато загинаха 40 души, посочва агенцията. Регистрирани са стотици вторични трусове, като три от тях са били с магнитуд 5, съобщава Ройтерс. Стотици хора прекараха нощта в палатки, разпънати от спасителните служби. Италия, Франция, Румъния, Турция, Гърция, Хърватия, Черна гора, Косово и Сърбия изпратиха специализирани екипи, оборудване и спасителни кучета в помощ на Албания. Правителството обяви днес ден на траур, а премиерът Еди Рама каза, че властите ще настанят хората, останали без подслон, в хотели през зимата. По думите му през 2020 г. останалите без покрив ще имат нови къщи, по-хубави от тези, които са имали. Еди Рама съобщи, че ще бъде организирана донорска конференция заедно с Турция и страни от региона и че ще обсъди възможностите за оказване на помощ със съюзниците от НАТО на срещата на върха на Алианса следващата седмица в Лондон. Албания е най-бедната страна в Европа, като доходът на глава от населението е една четвърт от средния за ЕС, според данни на Международния валутен фонд, напомня Ройтерс.", "date": "2019.11.27", "title": "Издирват оцелели от земетресението в Албания с дронове, кучета и багери"}
{"url": "https://www.24chasa.bg/novini/article/7918756", "text": "Култура, научни изследвания и образование добавят към задачите на българската еврокомисарка Мария Габриел. Това съобщи новоизбраната председателка на Еврокомисията Урсула фон дер Лайен по време на дебат в Европарламента, преди законодателният орган да гласува окончателния състав на нейния екип. Досега ресорът на Мария Габриел бе “Иновации и младеж”. “Културaтa и oбрaзoвaниeтo ca тoвa, кoeтo cвързвa иcтoриятa ни c нaшeтo бъдeщe. Тe ни прaвят уникaлни - нaшaтa душa, културa, рaзнooбрaзиe, нacлeдcтвo. Знaм, чe c Мaрия Гaбриeл тe ca в cигурни ръцe”, заяви Фон дер Лайен. “За мен е чест, привилегия и отговорност, че ще бъда комисар за ресор “Иновации, научни изследвания, образование, култура и младеж”. Важна част от него е и спортът. Новото наименование, което новоизбраният председател Урсула фон дер Лайен съобщи, сега отразява широкия обхват и значимост на ресора”, написа във фейсбук българската представителка в ЕК. ", "date": "2019.11.27", "title": "Добавят култура и образование към ресора на Мария Габриел"}
{"url": "https://www.24chasa.bg/novini/article/7918745", "text": "Новата Европейска комисия е окончателно одобрена и готова да встъпи в длъжност на 1 декември под ръководството на бившата германска военна министърка Урсула фон дер Лайен през следващите пет години до 2024 г. Съставът ѝ бе одобрен от 461 депутати от общо 707 членове на Европейския парламент. Отиващият си председател на ЕК Жан-Клод Юнкер заяви, че оставя институцията в добри ръце. Неговата комисия бе подкрепена от 423-има депутати през 2014 г. Фон дер Лайен съобщи, че само една жена не достига в нейния екип, за да бъде изцяло постигната целта за равно полово разпределение на местата на еврокомисарите. Германката определи своята комисия като геополитическа. Тя благодари на всички 24 езика в ЕС, като по традиция изрази благодарността си първо на български език. Определени бяха трима зам.-председатели - Валдис Домбровскис от Латвия, Франс Тимерманс от Холандия и Маргрете Вестагер от Дания. Като първа задача пред своя екип Фон дер Лайен постави опазването на околната среда. “Това е въпрос на оцеляване, няма време за губене”, заяви тя. Фон дер Лайен съобщи, че ЕС е отговорен за едва 8% от световното замърсяване, затова е необходимо да привлече към своите усилия и останалите държави и континенти. Въпреки обещанията на Фон дер Лайен Зелените се въздържаха при гласуването. Те поставиха под въпрос способностите на новата ЕК да реши откритите задачи и определиха като цинизъм назначаването на унгарския еврокомисар. Порицаха и избора на френски еврокомисар, който според тях поставял под въпрос образа на европейските институции. Урсула фон дер Лайен изрази несъгласие с предложението правилата за разширяването на ЕС да бъдат променени в хода на подготовката за преговори за присъединяване със Скопие и Тирана. “Не трябва да сменяме коня насред пътя”, коментира тя желанието на Франция да промени правилата, преди двете страни да получат дата за начало на преговорите с ЕС. “Пожелавам успех на Урсула фон дер Лайен и на новия състав на ЕК. България е достойно представена от Мария Габриел, която ще отговаря за важни за ЕС приоритети”, написа във фейсбук българският премиер Бойко Борисов. Новоизбраната шефка на ЕК настоя ЕС да поведе в установяването на норми за събиране и използване на данните в интернет. Тя призова да се намерят решения на проблемите с миграцията, като на бежанците бъде давано убежище, а онези, които нямат право на престой, да бъдат връщани у дома. По думите ѝ е необходимо да бъде възстановена работата на Шенген. Миграцията няма да спре, Европа трябва да намери хуманен и ефективен отговор. Тя призова Европа да постигне напредък в грижата за болните от рак и за ограничаване на техните страдания. Относно наближаващия Брекзит Фон дер Лайен коментира, че винаги е била сред хората, които искат Великобритания да остане в ЕС. Каквото и да стане занапред, връзката и приятелството между народите е нерушима, добави тя. Комисията трябваше да встъпи в длъжност още на 1 ноември, но евродепутатите отхвърлиха номинациите на Франция, Унгария и Румъния за еврокомисари. Великобритания така и не номинира свой представител в ЕК. ", "date": "2019.11.27", "title": "Една жена не достигна за 50/50 с мъжете в новата ЕК (Обзор)"}
{"url": "https://www.24chasa.bg/novini/article/7918845", "text": "Над половината от европейците смятат, че са лошо информирани за качеството на въздуха в родината си, сочат резултатите от проучване на Евробарометър, цитирани от Франс прес. Все повече участници освен това са на мнение, че то се е влошило през последните 10 години, предава БТА. Анкетата е обхванала над 27 500 души в 28-те страни-членки на ЕС. Петдесет и четири процента от интервюираните посочват, че са недостатъчно информирани за проблеми, свързани със замърсяването на въздуха в родината им. Според 58% качеството на въздуха се е влошило през последните 10 години, докато на това мнение са били 47% от участниците в подобна анкета през 2017 г. \"Събраните данни обаче показват, че то се е подобрило през въпросния период\", се казва в комюнике на Европейската комисия, която е поръчала анкетата. Процентното съотношение на хората, които смятат, че са добре информирани по този въпрос, надхвърля 50 на сто само в 8 страни - Финландия, Холандия, Словения, Литва, Великобритания, Австрия, Дания и Полша, докато респондентите, които смятат, че са най-зле информирани, са от Португалия, Италия, България и Румъния. Анкетираните, които са по-информирани за качеството на въздуха, са по-малко склонни да мислят, че то се е влошило. Седемдесет процента от участниците смятат, че ЕС трябва да предложи допълнителни мерки срещу замърсяването на въздуха, като 44% се обявяват за по-стриктен контрол върху замърсяването от индустриална дейност и производство на енергия.", "date": "2019.11.27", "title": "Европейците смятат, че са лошо информирани за замърсяването на въздуха"}
{"url": "https://www.24chasa.bg/novini/article/7918863", "text": "Бившият президент на САЩ Джими Картър е изписан от Университетската болница \"Емъри\" в Атланта, след като се е възстановил от претърпяната наскоро операция за намаляване на вътречерепното налягане, предизвикано от кръвоизлив в резултат на падане, предаде Асошиейтед прес, цитирана от БТА. Говорителка на основаната от бившия президент неправителствена организация Център \"Картър\" заяви, че семейство Картър \"чакат с нетърпение да се насладят на Деня на благодарността в Плейнс, където Джими Картър ще продължи да се възстановява\". От Центъра \"Картър\" бяха заявили, че кръвоизливът е свързан с неотдавнашни падания на бившия президент. Падане на Картър през пролетта доведе до операция за смяна на тазобедрената става. През октомври Картър падна два пъти, като поне при един от случаите си ударил главата.", "date": "2019.11.27", "title": "Изписаха Джими Картър от болница след лечение на мозъчен кръвоизлив"}
{"url": "https://www.24chasa.bg/novini/article/7918864", "text": "Върховният комисар на ООН за бежанците Филипо Гранди призова днес гръцкото правителство да подобри условията за живот в мигрантските лагери и заяви, че Европа трябва да направи повече за защитата на децата без придружител, предаде Ройтерс. Новото консервативно гръцко правителство зае по-твърда позиция по отношение на мигрантската криза от предходния ляв кабинет, като заяви, че ще \"затвори вратата\" за хора, които нямат право на престой в нея. Правителството обяви планове да затвори пренаселените лагери за бежанци и да ги замени с центровете за задържане, които да бъдат използвани като чакалня за депортиране на отхвърлените кандидати за убежище и като център за приемане на новопристигнали. \"Ние не можем да приемем те /бежанците/ да живеят в такива мизерни условия, които се нуждаят от незабавно подобряване\", каза комисарят Филипо Гранди пред репортери, след като посети лагери на остров Лесбос, цитиран от БТА. През последните месеци отново нарасна броят на пристигащите от Турция мигранти и в момента над 37 000 души са наблъскани в лагерите на егейските острови, превишавайки многократно техния капацитет. Гранди каза, че Гърция е най-засегната от мигрантската криза от страните по външните граници на ЕС, и апелира за колективно европейско решение за защита на непълнолетните бежанци и мигранти без придружител. \"Много съм разтревожен за децата, особено за тези, които пътуват сами, те са най-изложени на насилие и експлоатация\", каза Гранди, който по-късно днес трябва да се срещне с гръцкия премиер Кириакос Мицотакис. Лагерът Мория на остров Лесбос е един от центровете, които трябва да бъдат затворени. Създаден за 3000 души, в момента той приютява 15 000. Правителството иска да премести около 20 000 души на континента до края на годината и очаква новите центрове да бъдат готови до юли 2020 г. По данни на гръцките власти в момента в страната има над 80 000 мигранти и бежанци.", "date": "2019.11.27", "title": "ООН призова Гърция да подобри мизерните условия в лагерите за бежанци"}
{"url": "https://www.24chasa.bg/novini/article/7918926", "text": "Агенти на иранските служби за сигурност са арестували най-малко осем души, за които се твърди, че били свързани с американското ЦРУ, по време на протестите в Иран миналата седмица срещу повишаването на цените на бензина предаде Ройтерс, като се позова на държавната осведомителна агенция ИРНА. Тези хора били получили финансирана от ЦРУ подготовка в различни страни под прикритието на обучение по гражданска журналистика, посочва ИРНА, цитирайки министерството на разузнаването. \"Шестима бяха задържани, докато участваха в размириците и изпълняваха нарежданията (на ЦРУ), а още двама, докато се опитваха да изпратят информация в чужбина\", допълва ведомството.", "date": "2019.11.27", "title": "Заради протестите иранските власти арестували 8, за които подозират връзки с ЦРУ"}
{"url": "https://www.24chasa.bg/novini/article/7917563", "text": "Министерският съвет одобри отпускането на 530 196 лева за финансово осигуряване на дейности по две национални програми за развитие на образованието за 2019 година. По НП „Осигуряване на съвременна образователна среда“ се предоставят 523 046 лв. за 35 общински училища, представляващи остатъка от 35% от одобрените средства за финансиране на проектите им. Със средствата се модернизира образователната среда за професионално образование и за обучение по природни науки в общообразователната и профилираната подготовка на учениците по физика и астрономия, химия и опазване на околната среда и биология и здравно образование. По НП „Иновации в действие“ три училища в Столична община и община Казанлък са включени допълнително в списъка за финансиране по Националната програма и ще получат 7 150 лв. за популяризиране на иновации. Средствата се осигуряват от бюджета на Министерството на образованието и науката.", "date": "2019.11.27", "title": "Правителството отпусна 530 196 лева за образованието"}
{"url": "https://www.24chasa.bg/novini/article/7917017", "text": "Магнетизираните струи плазма, известни като спикули, излизащи от повърхността на Слънцето и издигащи се на височина 5000 км, е много вероятно да са ключът към разрешаването на една от най-големите мистерии, които озадачават физиците повече от 140 години. Това откри скорошно проучване, ръководено от Пекинския университет. Наблюдателното изследване за произхода на слънчевите спикули се проведе от 12-членен международен екип, ръководен от д-р Танмой Саманта и професор Хуей Тиен от Пекинския университет. Тяхна цел бе да разгадаят защо външната част от атмосферата на Слънцето, или слънчевата корона, е по-гореща от видимата повърхност, съобщава  Резултатите, които бяха публикувани в последното издание на сп. „Science Magazine\", разкриват как се зараждат и умират слънчевите спикули и вероятната роля, която играят за повишаването на температурата на слънчевата атмосфера. Това ще проправи път за решаването на известния в научните среди „проблем за нагряването на слънчевата корона\". Предполага се, че във всеки момент в слънчевата атмосфера има около един милион спикули. Учените знаят за тях от 1877 г., когато бяха открити за първи път от италианския астроном Анджело Секи. Въпреки многобройните изследвания обаче, произходът им остава неизвестен. Д-р Саманта и колегите му използвали соларния телескоп„Goode\" в Калифорния за своето изследване. Те наблюдавали появата на спикули като резултат от взаимодействието между магнитните полета с противоположна полярност, чрез процес, който физиците наричат анулиране на магнитния поток. Резултатите на екипа учени предлагат доказателства, че динамичните въздействия на магнитните полета, вероятно поради повторното магнитно свързване, генерират спикули, които след това прехвърлят енергия и топлина в короната. Танмой Саманта наскоро защити докторат в Пекинския университет по ръководството на професор Хуей Тиен от факултета по науки за Земята и Космоса.", "date": "2019.11.27", "title": "Откритие на международен екип учени от Пекинския университет вероятно ще разреши над 140-годишна слънчева мистерия"}
{"url": "https://www.24chasa.bg/novini/article/7917566", "text": "Председателката на румънската Социалдемократическа партия (СДП) Виорика Дънчила подаде оставка от лидерския пост тази нощ, след като не успя да победи Клаус Йоханис на втория тур от президентските избори в неделя, съобщават румънски медии, цитилани от БТА. След над шест часа дискусии Дънчила, чието правителство бе свалено с вот на недоверие през октомври, се остави да бъде убедена да се оттегли, отбелязва информационният сайт Зиаре. Цялото ръководство на СДП бе разпуснато, след като мнозинството членове на Постоянното бюро на партията подадоха оставки. \"Това не е момент на слабост, това е проява на достойнство\", заяви Дънчила и допълни, че прави този жест заради партията. Дънчила бе номинирана за премиер през януари 2018 г. от тогавашния лидер на СДП Ливиу Драгня, който в момента излежава присъда за подстрекаване към злоупотреба със служебно положение. Тя спечели 34 процента на втория тур от президентските избори, докато нейният противник Клаус Йоханис спечели втори мандат с над 65 на сто от гласовете. За временен председател на СДП бе избран председателят на Камарата на депутатите Марчел Чолаку, а за генерален секретар - Паул Стънеску. Новото ръководство трябва да организира редовен конгрес на партията, който най-вероятно ще се състои през февруари догодина.", "date": "2019.11.27", "title": "Дънчила подаде оставка като лидер на румънските социалдемократи"}
{"url": "https://www.24chasa.bg/novini/article/7917553", "text": "Отстояването на върховенството на закона трябва да се превърне в неотменима част от институционалната култура в България. Това заяви президентът Румен Радев на среща днес на „Дондуков“ 2 с ръководителите на дипломатическите мисии у нас на държавите-членки на Европейския съюз, Швейцария и Норвегия. На срещата посланиците поставиха редица въпроси, свързани с върховенството на правото у нас, резултатите от Механизма за сътрудничество и проверка по отношение на българското правосъдие, причините за демографската криза в България, участието на страната ни в дебата за бъдещето на Европа, засиления миграционен натиск по външните европейски граници, европейската и регионалната сигурност. Това съобщиха от прессекретариата на държавния глава. Румен Радев подчерта, че ще инициира широк обществен дебат за промени в Конституцията, именно за да отговори на очакванията на гражданите за много по-висока прозрачност в работата на българското правосъдие, както и за ролята, отчетността и мястото на прокуратурата в съдебната система. Румен Радев припомни и отправените в обръщението му към народа и Народното събрание през месец септември т.г. предложения за изсветляване на законодателния процес с преустановяване на наложилата се практика за кардинална промяна на закони чрез преходни и заключителни разпоредби, с което се избягва общественото обсъждане и оценката за въздействие. Сред предложенията на президента бяха и въвеждането на индивидуална конституционна жалба, усъвършенстването на Закона за прякото участие на гражданите в държавната власт и местното самоуправление, финансовата децентрализация на общините, намаляване на големия брой недействителни бюлетини, което компрометира доверието в изборния процес. „Българските граждани трябва да осъзнаят силата и отговорността си да изискват много по-високо качество в управлението, както и прозрачност и ефективност при изразходването на обществени средства и да упражняват контрол върху институциите“, подчерта Румен Радев в отговор на въпрос. По думите на президента ефективната борба с корупцията по високите етажи на властта, повишаване на сигурността на гражданите, качествените промени в здравеопазването и образованието, са задължителни предпоставки за преодоляване на негативните демографски тенденции в България. Румен Радев отново подчерта, че страната ни ще работи за равномерно разпределение на научната и образователна инфраструктура в Европа, без което е невъзможно реално икономическо и социално сближаване в ЕС. Като общо европейско предизвикателство, президентът открои тенденцията на нарастване на броя на мигрантите в региона на Източното Средиземноморие и на Балканите. Румен Радев призова за общ европейски подход към този въпрос, финансова помощ за страните по външните европейски граници и готовност за своевременна подкрепа от екипите на Фронтекс. По думите на държавния глава неотслабващата подкрепа за европейска перспектива на страните от Западните Балкани е в интерес както на регионалната сигурност и стабилност, така и на самия ЕС. България очаква бъдещето разширяване на Европейския съюз да бъде на основата на реално изпълнение на критериите за членство, както и на решителен напредък в изграждането на добросъседски отношения на Балканите. В рамките на срещата бяха обсъдени и предстоящата среща на върха на НАТО в Лондон, аспекти на европейската и регионалната сигурност, дебатът за бъдещето на Европа и други теми.", "date": "2019.11.27", "title": "Радев призова за общ европейски подход към проблема с мигрантите в региона (Видео)"}
{"url": "https://www.24chasa.bg/novini/article/7917639", "text": "Германският канцлер Ангела Меркел призова днес страните членки на Европейския съюз да имат единна политика по отношение на Китай, предаде Франс прес. \"Една от най-големите опасности, които забелязвам, е, че всеки в Европа води собствена политика по отношение на Китай и че, в крайна сметка, изпращаме съвсем различни сигнали. Това няма да е пагубно за Китай, а за нас в Европа\", каза Меркел в германския парламент. Германската лидерка призова европейските си съюзници да изготвят обща стратегия за мобилната мрежа от пето поколение на фона на подозренията, че световният номер две в сектора, китайската компания Хуавей, е подозиран в шпионаж в полза на китайското правителство, предава БТА. Германия, която е подозирана в определена благосклонност към Китай, който е основният й търговски партньор, досега се противопоставя на американския натиск да изключи Хуавей от процеса по изграждане на германската 5G мрежа, отбелязва Франс прес. \"Не оспорваме факта, че имаме нужда от повишени критерии за сигурност при създаването на 5G мрежата. Трябва обаче да обсъдим това с останалите европейски държави\", за да намерим \"европейски решения\", каза Меркел, която даде идея за създаването на европейска агенция за \"сертифициране на 5G\". Меркел подчерта, че е важно нарушенията на човешките права в Китай, като например насилието срещу демонстранти в Хонконг и вкарването на над един милион мюсюлмани в \"лагери за превъзпитание\", да бъдат критикувани. Китай е изцяло различна система, \"не знам дали отговорът на конкуренция между различни системи - станахме свидетели на това по времето на Студената война - може да е изолацията\", изтъкна канцлерът. Германия трябва да доставя повече оръжия на африкански страни и да не отстъпва този пазар на Русия, Китай и Саудитска Арабия, каза Меркел, цитирана от ТАСС. \"Ако се стремим към укрепване на сигурността и мира в Африка, то, мисля, не можем напълно да се откажем от доставките на оръжия. Не можем сериозно да се занимаваме с подготовка на хора, които да се борят с терористите, само за да им кажем накрая: Откъде ще намерите оръжия, това си е ваша работа\", заяви германският канцлер.", "date": "2019.11.27", "title": "Ангела Меркел: Страните от ЕС да имат единна политика по отношение на Китай"}
{"url": "https://www.24chasa.bg/novini/article/7917623", "text": "\"В общ интерес е Европейският съюз да има ясна ангажираност в Западните Балкани. Освен това за България е и стратегически важно да бъде активен участник в дискусиите между европейските институции и гражданите в региона. Като първата българка - председател на Международното европейско движение (най-голямата асоциация на про-европейски организации) съм готова да сътруднича за улесняването на този процес.\" Това коментира евродепутатът Ева Майдел непосредствено след среща с председателя на Европейския парламент Давид Сасоли в Европейския парламент в Страсбург, на която присъства и зам.-председателя на Движението Брандо Бенифей. Тема на разговора бе предстоящата визита на Сасоли в Албания, за да засвидетелства подкрепа за европейската перспектива на региона, съобщиха от пресцентъра на ПП ГЕРБ. Официалното посещение се случва няколко седмици след като Ева Майдел инициира писмо към председателя на ЕП с призив за показване на ангажимент към региона на фона на липсата на консенсус в Европейския съвет относно готовността на Северна Македония и Албания да започнат предпресъединителни преговори. Писмото на Ева Майдел беше подкрепено от лидерите на европейските партии ЕНП, ПЕС, Алианс на либералите, Зелени както и от Дейвид МакАлистър, председател на комисията по външна политика в ЕП и Андрей Ковачев, заместник председател на групата на ЕНП с ресор \"Разширяване\". Майдел изрази надежда скоро да има позитивно развитие за Северна Македония и Албания по пътя им към членство в ЕС.", "date": "2019.11.27", "title": "Ева Майдел: В общ интерес е ЕС да има ясна ангажираност в Западните Балкани"}
{"url": "https://www.24chasa.bg/novini/article/7917621", "text": "Със свое постановление правителството одобри изменение на Постановление № 210 на Министерския съвет от 2019 г. за приемане на план-сметка за разходите по подготовката и произвеждането на първи и втори тур на изборите за общински съветници и за кметове през 2019 година. С промените в план-сметката се осигуряват допълнителни разходи по бюджета на Централната избирателна комисия за отпечатване на бюлетините за местните избори в размер на 3,1 млн. лв., каквато е нужната сума за изпълнение на сключения договор с „Печатница на БНБ“ АД след проведената процедура за възлагане. Средствата ще се осигурят чрез преструктуриране на разходите/трансферите по централния бюджет за 2019 г.", "date": "2019.11.27", "title": "Още 3,1 млн. лева дадоха на ЦИК за бюлетините за местните избори"}
{"url": "https://www.24chasa.bg/novini/article/7917660", "text": "Отиващият си председател на Европейската комисия Жан-Клод Юнкер заяви, че оставя Комисията в добри ръце, след като днес Европейският парламент утвърди новия й състав, под ръководството на Урсула фон дер Лайен, предадоха ТАСС и БТА. \"Председателят Юнкер пожелава на новия състав на ЕК всичко добро. Той вярва, че оставя Еврокомисията в добри ръце\", каза на пресконференция в Брюксел говорителката на ЕК Мина Андреева, след гласуването на ЕП в Страсбург.", "date": "2019.11.27", "title": "Юнкер: Оставям Еврокомисията в добри ръце"}
{"url": "https://www.24chasa.bg/novini/article/7917662", "text": "Министерският съвет утвърди споразумението между Република България и Хашемитско кралство Йордания за краткосрочно пребиваване на притежателите на дипломатически и служебни паспорти. Съгласно документа, българите с такива паспорти ще бъдат освободени от изискването за притежаване на краткосрочна виза при пътувания до Йордания. Споразумението беше подписано на 20 август 2019 г. от вицепремиера и министър на външните работи на България Екатерина Захариева и от министъра на външните работи на кралство Йордания Айман Сафади.", "date": "2019.11.27", "title": "България финализира споразумението с Йордания за визови облекчения"}
{"url": "https://www.24chasa.bg/novini/article/7917699", "text": "Спрян е приемът на деца в интензивното отделение в столичната детска болница заради липса на анестезиолози. Това каза за БТА изпълняващият длъжността директор доц. Димитър Калайков. Двама от работещите в болницата анестезиолози напуснаха, а третият не може да изпълнява тази дейност, обясни лекарят. Докато не се намерят необходимите специалисти отделението няма да работи и няма да се приемат деца нито за интензивно лечение, нито за интензивно наблюдение. Доц. Калайков е изпратил доклади за проблема до Столичната регионална здравна инспекция, Столичната здравноосигурителна каса, Центъра за спешна медицинска помощ, както и е разговарял по телефона с министъра на здравеопазването Кирил Ананиев. В интензивното отделение две от работещите медицински сестри са на по 75 години, каза още доц. Калайков и изрази съмнение, че ще се намерят желаещи да работят в болницата заради ниското заплащане на труда.", "date": "2019.11.27", "title": "Заради липсата на анестезиолози не приемат деца в интензивното в детската болница в София"}
{"url": "https://www.24chasa.bg/novini/article/7917267", "text": "Помощничката на Джефри Епстайн в престъпленията му Гислейн Максуел за първи път разкри как е наемала момичета да масажират бизнесмена поне веднъж дневно. Тя потвърди и че е била наясно с възрастта на Вирджиния Робъртс, която обвинява принц Андрю, че е спал с нея, когато е само на 17 години. В съдебни документи се посочва как Максуел е управлявала шестте имения на Епстайн по света и наемала \"много хора\", но отрича да е набирала момичета за секс, предаде \"Дейли мейл\". Гислейн потвърждава, че е знаела, че Вирджиния Робъртс е на 17, когато започва да масажира бизнесмена, но отрича принц Андрю да е спал с момичето - това било лъжа. \"Работата ми включваше наемането на много хора. Имаше шест домове\", казва помощничката на Джефри Епстайн. „Наех помощници, архитекти, декоратори, готвачи, чистачи, градинари, хора за поддръжка на басейни, пилоти - изобщо всякакви хора. Много малка част от задълженията ми включваха да търся професионални масажисти за Епстайн\". Запитана колко често Вирджиния Робъртс го е масажирала, Максуел заявява: \"Важно е да разберете, че не съм била през цялото време с Джефри. Бях в къщата във Флорида през по-малко от половината време, което той прекарваше там, така че не мога да свидетелствам колко често е било, когато мен ме е нямало. Почти не мога да си спомня за нея, освен че идваше от време на време. Не помня да е идвала толкова често, колкото тя го представя\". Робъртс съди Гислейн Максуел, че я е склонила и карала три пъти да прави секс с принц Андрю през 2001 г., когато още е била непълнолетна. Двете постигнаха извънсъдебно споразумение.  На въпрос дали Епстайн е малтретирал сексуално непълнолетни момичета помощничката му отвръща: \"Мога да свидетелствам само за това, което знам. А знам, че Вирджиния е лъжкиня, така че категорично отричам всичко, което казва. Никога не съм участвала в масаж на Вирджиния спрямо Джефри. Бях ужасена от нейната история\". Летателни документи показват, че двете жени са пътували с частния самолет на бизнесмена повече от 23 пъти. ", "date": "2019.11.27", "title": "Помощничката на Епстайн: Наемах момичета да го масажират. Знаех, че Вирджиния Робъртс е на 17"}
{"url": "https://www.24chasa.bg/novini/article/7917685", "text": "На 59 години почина знаменитият готвач Гари Роудс, известен със страстта си към британската кухня, съобщи Би Би Си. Според изявление на семейството му, той е починал във вторник, а съпругата му Джени е била до него в последните му мигове. Големият кулинар е бил в Дубай, където управлява два ресторанта. „Семейство Роудс с прискърбие съобщава за смъртта на любимия ни съпруг, баща и брат - Гари Роудс“, се казва в съобщението. Гари Роудс се ражда в Лондон през 1960 г. Първата му професионална работа е в хотел „Хилтън“ в Амстердам, където той започва да експериментира с „Nouvelle cuisine“ (Нова кухня). Готвачът отваря първия си ресторант през 1997 г., а през 2006 г. получава Ордена на Британската империя. Той се присъжда за значителни заслуги и постижения в широк кръг от сфери.", "date": "2019.11.27", "title": "Отиде си известният готвач Гари Роудс"}
{"url": "https://www.24chasa.bg/novini/article/7917848", "text": "Над 108 млн. лв. ще бъдат осигурени допълнително по управляваната от Министерството на регионалното развитие и благоустройството Оперативна програма „Региони в растеж“ 2014 - 2020 г. за купуване на медицински хеликоптер, рехабилитация на 134 км републикански пътища, енергийна ефективност на сгради в малките общини и ново спортно оборудване на 80 професионални гимназии. Това стана ясно по време на 15-то заседание на Комитета за наблюдение на програмата. То бе председателствано от заместник-министъра на регионалното развитие и благоустройството и ръководител на Управляващия орган на ОПРР Деница Николова. В него участваха и Аурелио Сесилио и Йо Говаертс от Генерална дирекция „Регионална и градска политика“ в Европейската комисия. 20 млн. лв. от допълнителните средства ще бъдат пренасочени към Министерството на здравеопазването, което ще може да купи хеликоптер за въздушно спасяване и превоз на нуждаещи се пациенти, спасителни и донорски операции, съобщиха от МРРБ. По проекта ще бъдат анализирани и идентифицирани най-подходящите площадки за излитане и кацане. „Целта ни е да осигурим специализиран санитарен транспорт за нуждаещи се в труднодостъпни региони, пострадали при инциденти, както и трансплантация на органи, тъкани и клетки. Така ще постигнем цялостно обновяване и модернизиране на спешната помощ в страната“, коментира зам.-министър Николова и отбеляза, че в момента със 163 млн. лв. от ОПРР се ремонтират всички спешни медицински центрове в страната и се доставят 400 нови линейки. Нови над 57 млн. лв. ще бъдат инвестирани и в рехабилитация на републикански пътища, както и за изграждане на интелигентна транспортна система за повишаване на пътната безопасност, решиха още членовете на комитета. С 55 млн. лв. Агенция „Пътна инфраструктура“ ще може да ремонтира още шест пътни отсечки с дължина 134 км, свързващи 11 общини в шест области. „5 от допълнителните отсечки са в Северна България, с което потвърждаваме приоритета на правителството за подкрепа на развитието й“, посочи Николова. Участъците, които ще се ремонтират, са Мизия -Оряхово - Крушовене в област Враца; Поликраище - Елена - Сливен в областите Сливен и Велико Търново; Русе - Кубрат - Исперих - Дулово в областите Русе и Разград; Полски градец - Тополовград - с. Устрем в област Хасково; Каблешково - Межден в област Силистра и участък от пътя Варна - Белослав - Разделна - Падина - Житница в област Варна. От началото на настоящия програмен период с 377 млн. лв. по ОПРР се финансира рехабилитацията на други 24 пътни отсечки с обща дължина близо 505 км. С малко над 2 млн. лв. от средствата ще се финансира проект на Държавна агенция „Безопасност на движението по пътищата“ за интелигентна транспортна система, която ще помага на водачите с ценна и навременна информация за пътната обстановка и състоянието на пътната мрежа, включително и наличие на инциденти. Тя ще се състои от сензори, метеорологични и пътни станции, интелигентни електронни пътни знаци с променливо съдържание и възможност за засичане на скорост. Те ще са разположени в критични точки, определени след анализ на транспортното натоварване, специфични данни за климатичните условия – честота на валежи от дъжд и сняг, мъгла, потенциални опасности от заледяване и др. „Очакваме така да допринесем за намаляване на броя и тежестта на пътнотранспортните произшествия, засилването на контрола на движение по републиканските пътища и подобряване на ефективността на пътното поддържане“, коментира зам.-министър Николова. Допълнителни близо 25 млн. лева ще получат 28-те малки общини и периферни райони в страната за подобряване на енергийна ефективност на жилищни и обществени сгради. Сумата ще се допълни с още 14 млн. лв. спестен ресурс, който предстои да се насочи към тях в края на месеца. Така общият бюджет ще достигне близо 40 млн. лв., като вече се дава и възможност за саниране на сгради с повече от 35 апартамента. От началото на програмния период по ОПРР се изпълняват 202 проекта за енергийна ефективност на стойност 204 млн. лв. в 28-те малки общини. Около 6,2 млн. лв. ще получи Министерството на образованието и науката. С над 4,5 млн. лв. от тях ще се извърши ремонт на 7 професионални гимназии и Тракийския университет. С останалите над 2,5 млн. лв. около 100 средни училища в страната ще получат ново спортно оборудване. Така почти всички новоремонтирани учебни заведения ще получат адекватна и иновативна спортна база. Зам.-министър Николова отбеляза, че за обновяването им са инвестирани 618 млн. лв. от ОПРР, като до момента са ремонтирани 80 сгради - 49 училища, 26 детски градини и 5 университета. „Отчитаме много добро изпълнение на Оперативна програма „Региони в растеж“ 2014-2020 г., каза още регионалният заместник-министър. Към днешна дата е договорен 86% от ресурса ѝ или 2,5 млрд. лв. Над 1,5 млрд. лв. са разплатените средства по проекти на бенефициентите, а близо 30% или 1 млрд. лв. са възстановените средства от ЕК. „Програмата има най-пряк принос към хората, най-видима е от обществото, защото основен бенефициент са най-големите и средни общини в страната“, коментира още тя. Николова отбеляза, че няма риск от неизпълнение на програмата. „През следващата година очакваме голям брой проекти да бъдат завършени, а по някои от приоритетните оси отчитаме изпълнение на проектите между 80 и 100%. Тя добави, че се работи активно и за разработване на бъдещата програма за регионално развитие, която е фокусирана върху развитие на територията чрез повишаване потенциала на всеки един регион. Аурелио Сесилио изказа своята подкрепа за разпределянето на допълнителните средства и посочи, че проектите са изключително важни, тъй като страната ни единствена в ЕС не разполага с хеликоптер за медицинско спасяване. Инвестициите в пътната инфраструктурата също са от значение за подобряване на транспортната система в страната. „Новият състав на ЕК си поставя приоритет в следващия програмен период Европа да води политика по-близо до хората. Интервенциите по ОПРР представляват тази цел, защото дейностите касаят живота на всички хора“, коментира Сесилио.", "date": "2019.11.27", "title": "МРРБ осигурява 108 млн. лв. за медицински хеликоптер, ремонт на пътища, саниране, учебно оборудване"}
{"url": "https://www.24chasa.bg/novini/article/7917899", "text": "Тоалетната в американския отсек на Международната космическа станция беше поправена, съобщи ТАСС. \"След замяна и проверка на сепаратора, работоспособността на асенизационно-санитарното устройство в американския сегмент е възстановена\", съобщиха от пресслужбата на Роскосмос. Аварията с тоалетната е станала през изминалата нощ. Астронавтите не са имали проблеми, защото в руския сегмент санитарният възел е работел нормално, писа БТА. На Международната космическа станция има две тоалетни - по една в руския и американския отсек. Още един санитарен възел ще се появи там след скачването на многофункционалния лабораторен модул \"Наука\", който ще бъде изстрелян през 2020 година.", "date": "2019.11.27", "title": "Поправиха тоалетната в американския отсек на МКС"}
{"url": "https://www.24chasa.bg/novini/article/7917866", "text": "Американската компания \"Фейсбук\" обяви, че е придобила Beat Games - студио, което стои зад хитовата игра с виртуална реалност Beat Saber, пише CNBC. Постиженията на Beat Games досега са впечатляващи, но екипът на \"Фейсбук\" и Beat Games е наясно, че с виртуална реалност може да се направи много повече, коментира Майк Верду, директор съдържание на Oculus. Придобитата компания ще се присъедини към подразделението Oculus Studio на \"Фейсбук\", но ще работи независимо в Прага, предава  . Beat Saber е една от най-популярните игри с виртуална реалност. Тя се предлага в Oculus Store за 29,99 долара. Компанията на Марк Зукърбърг посочва, че Beat Games ще продължи да поддържа Beat Saber във всички досега ползвани платформи за игри. Финансовите параметри на сделката не се разкриват. В публикация в блога си, с която обявява придобиването, \"Фейсбук\" подсказва, че може да купи и още студиа за видео игри през 2020 г. “Разглеждаме много начини да ускорим развитието на виртуалната реалност. Това е само началото”, гласи текстът. Това е второто голямо придобиване на \"Фейсбук\" за нейното подразделение за добавена и виртуална реалност през 2019 г. През септември \"Фейсбук\" обяви, че купува стартъпа CTRL-Labs.", "date": "2019.11.27", "title": "\"Фейсбук\" купи студиото, което стои зад играта Beat Saber"}
{"url": "https://www.24chasa.bg/novini/article/7916989", "text": "Говорителят на Кремъл, цитиран от ТАСС, нарече измислица твърденията на САЩ за дестабилизираща роля на руската \"военна намеса\", която пречи на уреждането на ситуацията в Либия. Така Дмитрий Песков коментира изявление на помощник-държавния секретар по въпросите на Близкия изток Дейвид Шенкър, предаде БТА. \"Постоянно чуваме критики, че някакви (частни) военни компании действат по целия свят и едва ли не решават съдбините на разни страни - в случая това е Либия, или дестабилизират обстановката там. Много страни изобщо нямат право да говорят за дестабилизация на положението в Либия, след като именно те със своите действия в нарушение на международното право фактически разрушиха тази държава\", каза Песков. Вчера Шенкър заяви, че руската военна намеса в Либия застрашава стабилността в африканската страна. Той обясни, че става дума за \"редовни руски войски и бойци (от частната военна компания) \"Вагнер\", която според него подкрепя самозваната Либийска национална армия на генерал Халифа Хафтар. Вашингтон, подчерта Шенкър, призовава другите страни да въведат санкции спрямо \"Вагнер", "date": "2019.11.27", "title": "Кремъл: Твърденията на САЩ за дестабилизираща руска военна намеса в Либия са измислица"}
{"url": "https://www.24chasa.bg/novini/article/7916948", "text": "След продължително и тежко боледуване тази нощ почина големият български актьор Стефан Данаилов.  Футболният ЦСКА отдаде почит на един от най-верните си привърженици на сайта си:", "date": "2019.11.27", "title": "ЦСКА отдаде почит на Стефан Данаилов"}
{"url": "https://www.24chasa.bg/novini/article/7916993", "text": "Кадри от \"Пирогов\" показват как изглежда опожарената стая, след като голям пожар пламна в университетската многопрофилна болница около 4 часа тази сутрин. Двама души загинаха при инцидента. Огънят е тръгнал от стая във Второ вътрешно отделение, намиращо се на втория етаж на болницата. В стаята е имало кислородна бутилка, която е избухнала. От взрива се е срутила част от стена. Загиналите са тежко болни пациенти, които са били на командно дишане. На мястото на инцидента бяха изпратени множество екипи на пожарната и на \"Спешна помощ\". Огнеборци и полицаи евакуираха десетки пациенти. Веднага е пристигнал директорът на СДВР старши комисар Георги Хаджиев.вътрешният министър Младен Маринов, и министърът на здравеопазването Кирил Ананиев. Във Второ вътрешно отделение се намирали тежко болни пациенти, някои от които - трудноподвижни. Общият им брой е бил около 60. По информация от очевидци, бързата реакция на персонала на \"Пирогов\" и пристигналите пожарникари е предотвратила много по-страшна трагедия с повече жертви.", "date": "2019.11.27", "title": "Вижте пораженията в \"Пирогов\" отвътре (Снимки)"}
{"url": "https://www.24chasa.bg/novini/article/7917018", "text": "Два руски стратегически ракетоносеца Ту-95МС осъществиха в течение на 10 часа планов полет над неутрални води в Японско и Източнокитайско море, придружени от изтребители Су-35С и самолет за радиолокационно разузнаване и управление А-50 от Въздушнокосмическите сили на Русия. Това съобщи днес министерството на отбраната в Москва, предаде ТАСС, цитирана от БТА. На някои етапи от полета руските бомбардировачи са били придружавани от южнокорейски самолети Ф-15 и Ф-16, както и от японски Ф-2. Руската далечна авиация редовно изпълнява полети, строго спазвайки международните правила за използване на въздушното пространство, без да нарушава границите на други държави, напомни министерството.", "date": "2019.11.27", "title": "Руски бомбардировачи прелетели над неутрални води в Японско и Източнокитайско море"}
{"url": "https://www.24chasa.bg/novini/article/7917033", "text": "Народът на Хонконг заяви недвусмислено, че иска промяна. Въпросът е дали ще получи промяна, или напротив, връщане към протестите и насилието, които тормозят града вече близо шест месеца. Избирателите направиха максимално възможното в полуавтономната китайска територия, за да свалят правителството. Те не могат директно да подбират лидера на града и избират само половината от членовете на законодателния орган. Така че се явиха в рекорден брой пред урните в неделя за единствените изцяло демократични избори в града и изритаха проправителствените и про-пекински сили, които доминираха в 18-те съвета в района. Изборите разсеяха всички съмнения, които някой може да е имал, относно мълчаливото мнозинство в Хонконг. Централното правителство в Пекин представи протестите като дело на шепа хулигани, причиняващи хаос, разстройвайки и дори застрашавайки живота на 7,4-те милиона жители. Проправителствените кандидати твърдяха, че вотът за тях ще бъде вот за спиране на насилието и възстановяване на стабилността в града. Облечените в черно протестиращи вярваха, че все още имат обществена подкрепа от офис работниците, който се включваха в демонстрациите в обедната почивка в централния бизнес квартал, въпреки че те разбиваха витрини, хвърляха запалителни бомби и блокираха автомобилния трафик и влаковете в час пик в ескалираща тактика, целяща да принуди правителството да се огъне пред исканията им, като пълна демокрация и отчетност на полицията. Протестиращите, както излиза, са били прави. Продемократичните сили разгромиха про-пекинския лагер на управляващите, поемайки контрола над 17 от общо 18 общински съвети. Би било прекалено просто това да се тълкува като одобрение за протестите и насилието. \"Имаме наша позиция, имаме искания, но не желаем да виждаме Хонконг в хаос\", каза Ким Ва Чун, коментатор и преподавател в Политехническия университет в Хонконг. \"Искаме да възстановим стабилността, също като правителството на Хонконг\", подчерта той. По-вероятно е избирателите да обвинят за спиралата на насилието по-скоро неотстъпчивостта на правителството, и на второ място полицията с нейните сурови репресии, отколкото младите протестиращи. Мнозина освен това споделят тревогата на протестиращите от нарастващото влияние на Пекин над бившата британска колония, която бе върната на Китай през 1997 г., и от ерозията на техните права в модела \"Една страна, две системи\", който дава на Хонконг собствена правна система и правителство. Това, което искат, е правителството да отговори на исканията на протестиращите като начин за спиране на насилието, вместо да ги отхвърля и да разчита на полицията, за да възстанови реда. Лидерът Кари Лам бе непреклонна в позицията, че насилието трябва да спре, преди да започне реален диалог. Вместо това насилието ескалира - от лютив спрей и сълзотворен газ до водни оръдия от страна на полицията, а от страна на протестиращите - от тухли и коктейли Молотов до лъкове и стрели. \"Изглежда хората в Хонконг са твърдо решени да покажат на правителството, че не са доволни. Те наистина искат правителството да промени курса и да направи нещо (друго), за да възстанови стабилността, вместо само да се опитва да се наложи със сила\", каза Чун . Лам заяви, че правителството й \"смирено ще се вслуша в мненията на гражданите и сериозно ще размисли\", но не даде признаци за каквато и да било промяна в стратегията. След месеци на сблъсъци полицията стана враг за много от протестиращите и едно от основните им искания е за независимо разследване на употребата на сила при потушаване на демонстрациите. Един възможен изход би било разследване едновременно и на действията на полицията, и на протестиращите през месеците на безредици, но това би било поражение за Лам, която твърдо подкрепяше полицаите и действията им. В Пекин резултатите от изборите биха могли да подтикнат правителството да преразгледа подхода си към кризата, който беше да изразява подкрепа за Лам и полицията, без пряко да се намесва. Армията разполага с няколко хиляди войници в Хонконг, но използването им е последно средство, тъй като би събудило спомена за кървавото потушаване на продемократичните студентски протести на пекинския площад Тянанмън през 1989 г. и би предизвикало масово осъждане от САЩ и други западни сили. Пекин е твърд в отказа да прави отстъпки пред демократичния лагер, виждайки в това доказателство за здравата му хватка върху политическата власт и в Хонконг, и в континентален Китай. \"Предполагам, че централното правителство трябва да е наясно, че мнозинството от жителите на Хонконг са недоволни от Кари Лам, от нейното правителство и полицията, но няма друга реална опция\", каза Шъ Инхун, специалист по международни отношения в Университета Жънмин в Пекин. Може би ще има някои леки политически завои, но Пекин вероятно ще запази курса на подкрепа за Лам, смята Шъ. Изборите донесоха пауза в безредиците, след като протестиращите се фокусираха върху това да съберат необходимите гласове в подкрепа на своята кауза, а и да не дадат на правителството повод да отложи вота заради насилието. Те още не са разкрили плановете си, нито дали ще се върнат на улицата, ако правителството пак не отговори на исканията им след изборната. (От БТА)", "date": "2019.11.27", "title": "Вотът в Хонконг показва желание за промяна"}
{"url": "https://www.24chasa.bg/novini/article/7917074", "text": "Темата за облагане на богатствата на заможните хора, тъй популярна в света, още не се дискутира активно в Русия. Нищо чудно обаче това да е \"изкуствена тишина\" - много скоро нещата може коренно да се променят, поставяйки въпроса сред централните проблеми на деня. Напоследък все по-често се обсъжда идеята малоимотните да бъдат освободени от данък върху доходите на физическите лица. Дискусиите сочат, че при всяко положение епохата на \"плоския данък\" в Русия може скоро да свърши. Което на свой ред подтиква да се вгледаме по-внимателно в друг аспект от данъчната система - евентуалните промени в облагането на най-заможните жители на Русия. Различни страни се опитват да облагат богатството вече отдавна и с различен успех. Аржентина, Канада, Франция, Холандия и други страни са натрупали известен практически опит в тази сфера. Наближава и моментът този въпрос да бъде решен в САЩ. През юни т. г. \"Ню Йорк таймс\" помести писмо от най-богатите хора в Америка до кандидат-президентите на САЩ с призив да бъде въведен данък върху богатството. Там се казва по-специално, че авторите си живеят чудесно, но биха желали достойно бъдеще и за целия американски народ. Американският елит изглежда твърде своевременно е усетил и изживял предизвикателството на времето, след което адекватно е реагирал. Решил е сам \"да оглави\" трудната борба със свръхбогатството, без да чака, докато го стори някой друг. Как стоят нещата в Русия? Странно защо темата не доби широк отзвук - не я обсъждат активно нито печатът, нито телевизиите. При все че данъкът върху богатството е нещо далеч по-актуално у нас, отколкото в споменатата Америка или в Европа. По данни на \"Глобал уелт рипорт\", изготвян всяка година от \"Креди сюис\", през 2018 г. Русия е заела второ място в света по концентрация на богатствата след Тайланд. Най-богатите 10 процента от населението притежават 82 на сто от всичките лични богатства в страната. В САЩ този показател възлиза на 76 процента. Петте процента най-имотни хора в Русия притежават 73,7 на сто от всичките лични богатства, а на 1 процент свръхбогати се падат 57 на сто. Това показва колко е актуален днес проблемът с разслояването на обществото и материалното неравенство. Нагласите да се търси някакво решение са твърде силни и с времето само ще растат. Сред възможните начини за смекчаване на ситуацията е въвеждането на данък богатство в Русия. Виждам две основни причини страната да тръгне най-вероятно по този път. Първо, хазната има нужда от допълнителни приходи. Всички разбират това. Парите не стигат, а икономиката ни се забавя вече няколко години и перспективите в развитието й засега не впечатляват никого. Но фактор номер едно у нас сега не е икономиката, а политиката. Именно тя ще диктува наложително ли е да въведем данък върху богатството, тя ще реши кога да стане това, в какви размери и по какъв начин. Защото през 2021 г. ни чакат избори за Държавна дума, а след още няколко години и вот за президент. Експертите са единодушни, че в момента има голям недостиг на нови идеи, които да сплотят обществото около една или друга партия, един или друг кандидат. В този контекст идеята за данък върху богатството е същинска находка - едно на ръка ще има стремежи да бъде \"разиграна\" в предстоящия изборен цикъл. Лесно е да предположим, че за този данък ще гласува на практика цялата страна. Той има всички шансове да изиграе ролята на един вид \"национална идея\", обединяваща хора от най-различни възрасти и политически бои. Сега основните играчи може би нарочно го държат \"под миндера\", в резерв - поради страх от фалстарт. Колкото и да е странно, новият данък - стига да бъде разумно разработен и внедрен - може да е изгоден и за богатите хора в Русия. Над тях постоянно тегне заплахата от повишаване на данък доход: току се надига вълна от недоволство, че хората, печелещи 100 хиляди и 100 милиона рубли годишно, плащат все същите 13 на сто. А и сянката на приватизацията постоянно виси над бизнесмените, започнали да градят своите състояния в онези трудни времена. Данъкът върху богатството може да премахне тези въпроси или поне възможността някой сериозно да ги повдигне пак. А ето и ключовия проблем: колко ще се плаща? В САЩ днес е най-популярно предложението на кандидат-президента от Демократическата партия Елизабет Уорън, включено в предизборната й програма. Тя предлага много проста аритметика: за личните богатства до 50 милиона долара данъкът не важи изобщо, а всички суми отгоре се облагат с 2 на сто годишно плюс още 1 процент за богатствата над 1 милиард долара. За да усетим тези цифри, май не е зле да се поупражним върху конкретни примери, най-добре близки за нас. Нека погледнем петимата най-богати хора в Русия според класацията на \"Форбс\" за 2019 г. и се опитаме да пресметнем хипотетичния им данък богатство, изчислен по \"американската\" формула. Излиза, че Леонид Михелсон би трябвало да плати за годината 710 милиона долара, Владимир Лисин - 629 милиона, Вагит Алекперов - 611 милиона, а Алексей Мордашов и Генадий Тимченко - 601 милиона и 593 милиона съответно. Значи при това положение само петорката най-богати бизнесмени в Русия ще са длъжни да броят за годината над 3,1 милиарда долара. Почти тройно повече от всички данъци върху доходите на физическите лица в страната за 2018 г. Може би има смисъл у нас да започнем с по-ниски данъчни проценти и до ги вдигаме постепенно. Според мен основният критерий за конкретните показатели трябва да е разумен компромис между интересите на обществото и интересите на най-заможните хора в страната. Ако въжето се изтегли прекомерно на едната или другата страна, това ще има дългосрочни отрицателни последици. Друг важен аспект от проблема е как да се изразходват събраните данъци. Мисля, че те не бива да се турят в общия кюп. Инак населението може да не усети реална полза от новия налог. Тези пари трябва да бъдат \"на показ\" - реалната прозрачност в събирането и харченето им да е на най-високо равнище. Може да бъде създаден специален фонд \"Справедливост\", средствата от който да отиват за конкретни проекти. Например, ако благодарение на тези пари спрем всеки път да събираме с шапка за лечение на болни деца в чужбина - и само това да е, ще е добре дошло. Възможна е и друга практика: с парите от \"своя\" данък един или друг богат човек изгражда болница или старчески дом и на сградата се слага специална мемориална плоча за събитието. Варианти много - важното е всички тези пари да идат за добри дела и всички да можем да се убедим в това. Ситуацията подсказва, че са налице всички шансове данъкът върху богатството да заработи в Русия в най-скоро време. Според мен това е просто неизбежно. И дано видим от него осезаема полза за милиони хора в Русия. (От БТА)", "date": "2019.11.27", "title": "Защо е неизбежно да въведем в Русия данък върху богатството"}
{"url": "https://www.24chasa.bg/novini/article/7917068", "text": "За да бъдат преодолени предубежденията срещу менструацията, управата на японски магазин реши неговите продавачки да носят специални баджове, когато са в цикъл, пише в.\"Метро\". На баджовете фигурира антропоморфното изображение на месечния цикъл, въплътен в манга-героинята Сеири-чан. Другото й прозвище е Малката Мис Цикъл. Инициативата е възприета от магазина в Осака, който продава дамски хигиенни продукти. Носенето на баджовете не е задължително и продавачките могат да се откажат от тях по собствено желание. Собственикът на търговския обект Такахиро Имацу сподели, че темата за менструацията е табу в Япония Той е наясно, че не всички клиентки ще реагират позитивно на неговата инициатива. Но японките все по-напористо навлизат в новите технологии и младото поколение е все по-освободено от сексуални предразсъдъци. Именно на тези клиентки залага Такахиро Имацу.", "date": "2019.11.27", "title": "Продавачки в Япония ще носят специални баджове, когато са в цикъл"}
{"url": "https://www.24chasa.bg/novini/article/7917107", "text": "НАСА представи прототип на следващия си апарат, предназначен за кацане на Луната, окачествявайки го като \"достъпен\" модел, проектиран да достави автономен роувър на повърхността, пише в. \"Дейли стар\", цитиран от БТА. Спускаемият апарат тип \"платформа\" ще бъде използван за доставянето на 300-килограмов луноход и полезен товар за изследване на полярните региони на естествения спътник на Земята. В технически документ, обясняващ настоящото състояние на проекта, се посочва, че спускаемият апарат със среден размер е проектиран така, че да е опростен и достъпен. От НАСА обаче признават, че лендърът не е предназначен да преживее лунната нощ. Очаква се спускаемият апарат да бъде изстрелян към Луната с ракета-носител от типа на \"Фалкон 9\" на частната компания \"Спейс Екс\". \"Този спускаем апарат е проектиран с цел да достави 300-килограмов роувър на лунен полюс. Използвахме опростени системи и минимално количество механизми, за да намалим сложността, въпреки че планираме подобрения в прецизността на кацане. Тъй като роботизираните лендъри стават по-големи, за да побират повече полезен товар, са необходими по-опростени, но същевременно високоефективни апарати. Прототипът е разработван с години от специалисти в различни области и отговаря на тези нужди\", казва Логан Кенеди от НАСА. Бъдещите планове на американската космическа агенция включват връщането на астронавти и изпращането на първата жена на Луната през 2024 г. по програмата \"Артемида\" - наследник на мисиите \"Аполо\", и установяването на постоянно човешко присъствие от 2028 г.", "date": "2019.11.27", "title": "НАСА представи прототип на следващия си\nспускаем апарат на Луната"}
{"url": "https://www.24chasa.bg/novini/article/7917116", "text": "Поклонението пред великия български актьор Стефан Данаилов ще се състои на 2 декември (понеделник) от 11.00 часа във фоайето на Народния театър „Иван Вазов“ в София. Това обявиха от Съюза на артистите във фейсбук страница си. \"Благодарим ти за всичко, което остави след себе си! Благодарим ти за ролите, за уроците, за талантливите ученици, за мъдрите слова и за отношението! Оставаш в сърцата ни като един от най-обичаните и най-уважаваните!“, написаха от съюза на прощаване с Данаилов и споделиха негова мисъл: „Животът ми не мина в преследване на цели. Аз съм артист и умея да давам, затова и получавам!\"", "date": "2019.11.27", "title": "Прощаваме се със Стефан Данаилов на 2 декември в Народния театър"}
{"url": "https://www.24chasa.bg/novini/article/7917147", "text": "В Япония учени разработиха спрей, който служи за изкуствена кожа, съставена от микро фибри, съобщава в. \"Дейли мейл\". В състава на новия артикул фигурира специална течност, състояща се от много малки влакна. Те се слепват на повърхността на истинската кожа и създават обвивка с дебелина от около една хилядна от милиметъра, предава БТА. Така нанесената мембрана е еластична и се разтяга във всички посоки.Спреят не вреди на естествената кожа на човека, защото не я покрива херметично. Между влакната съществуват микроскопични пролуки, през които преминава въздухът. Козметиците са убедени, че новият продукт ще спомогне за хидратиране на кожата, тъй като емулсията по-дълго задържа влагата в нея. Новият спрей ще бъде пуснат в продажба на цена от 530 долара. Изкуствената кожа ще бъде предлагана и във вид на лосион, който ще бъде по-евтин от аерозола.", "date": "2019.11.27", "title": "Изобретиха спрей, създаващ изкуствена кожа"}
{"url": "https://www.24chasa.bg/novini/article/7917161", "text": "Служителка (38 г.) на банка във Варна е задържана за присвояване на около 1 милион лева от чужди сметки, съобщи днес окръжният прокурор Красимир Конов. Той уточни, че жената, която е от Варна, е задържана за срок до 72 часа, като ще бъде внесено искане за постоянен арест. Тя работи в банката от 2007 година, поясни БТА. Разследваният период на престъплението е 3 години. Изясняват се засегнатите от присвояването вложители на банката. Прокурорът допълни, че има засечени и други лица по случая, като съпричастността им се проверява. Присвоените средства са били прехвърляни в определена сметка. Сигналът за престъплението е подаден от банката, която го е установила, и оказва пълно съдействие по случая. Присвояването е в особено големи размери, а предвиденото наказание за такова престъпление е от 10 до 20 години затвор, конфискация на имущество и лишаване от права, каза още Конов.", "date": "2019.11.27", "title": "Арестуваха банкова служителка, взела 1 млн. лв. от чужди сметки"}
{"url": "https://www.24chasa.bg/novini/article/7917174", "text": "Единственото жилище да не може да бъде продадено от съдебен изпълнител дори когато е ипотекирано до приключване на делото на длъжника поне на първа инстанция. Това е едно от предложенията за промени в Гражданския процесуален кодекс (ГПК), които омбудсманът подкрепя и които ще бъдат гледани днес на второ четене в правната комисия в парламента, съобщиха от пресцентъра на обществения защитник. „Като омбудсман подкрепям да се даде глътка въздух на длъжника, дори и в случаите на ипотекирано единствено жилище, като се запази несеквестируемостта му (да не може да се продаде), поне до приключването на делото на първа инстанция. Т.е. по принцип, когато длъжникът се съгласи сам да ипотекира единственото жилище, то няма защита и спрямо него може да се прави принудително изпълнение, но в този случай, тъй като производството може да приключи много бързо, смятам, че е добре да се даде възможност поне до приключване на първоинстанционното производство да не се допуска принудително то изпълнение“, е позицията на омбудсмана доц. Диана Ковачева. „Европейската комисия също обръща внимание на проблема като посочва противоречие с чл. 7 от Хартата на ЕС за основните права, а именно правото на гражданите на зачитане на личния им живот и на жилището им. „Ако имаш едно жилище и го ипотекираш, за да изтеглиш заем, в този случай, то вече не е несеквестируемо, т.е. може да бъде обект, включително и на публична продан. Но в случаите, когато вече има съдебно производство и се очаква принудително изпълнение, то може да приключи много бързо, в рамките на седмици и хората да останат на улицата. Затова омбудсманът настоява в този случай да се запази несеквестируемостта на единственото жилище, поне до приключване на първоинстанционното производство. Сред текстовете, инициирани от обществения посредник и приети на първо четене от парламента през март т.г., е този за промяна в чл. 411 от ГПК. Предложението включва при разглеждането на заявлението за заповед за изпълнение, съдът да може да откаже да я издаде, при вероятност за наличието на неравноправна клауза, защото на този ранен етап от производството, магистратите все още няма как да бъдат сигурни. „Предложеното от омбудсмана е в съответствие със становището на един от генералните адвокати към Съда на ЕС от октомври тази година и постоянната практика на съда на ЕС, така че нашето настояване е да се приеме нашият вариант“, аргументира се доц. Ковачева. Тя допълни, че пред Комисията ще защити и промяната в чл. 420, свързана със спирането на принудителното изпълнение по искане на длъжника по всяко време, включително по време на исков процес. Омбудсманът категорично настоява за приемането й, защото е в съответствие и с указанията, които Европейската комисия дава към България в официалното уведомление до страната ни от януари т.г. „В писмото си ЕК на три страници излага становище, според което, спирането на принудителното изпълнение е ключов елемент от всяко ефективно правно средство за защита, тъй като в противен случай принудителното изпълнение ще приключи преди края на съдебния контрол за задължението. ЕК обръща внимание, че за длъжника е трудно да представи изискваното обезпечение на този етап. Всъщност, другите два варианта за редакция на тази разпоредба не са в съответствие с указанията на ЕК да не се допуска дискреция (възможност за преценка ) на съда при вземане на решение дали да спре принудителното изпълнение и процедурата да не е с прекалена правна сложност, което може да разубеди длъжника да поиска спиране изобщо“, обясни омбудсманът доц. Диана Ковачева. Сред предложенията на омбудсмана, които ще защити днес пред правната комисия, са съдът служебно да следи за наличие на неравноправни клаузи, както и към заявлението за заповед за изпълнение да се приложи и договорът, от който произтича задължението. Освен това, Ковачева ще настоява длъжниците да не могат да бъдат осъдени само въз основа на извлечение от счетоводните книги на банките. Общественият защитник ще аргументира и предложенията, инициирани от институцията за увеличаване на сроковете от двуседмични на едномесечни.", "date": "2019.11.27", "title": "Омбудсманът: Единственото жилище да не може да бъде продавано от съдебен изпълнител (Видео)"}
{"url": "https://www.24chasa.bg/novini/article/7917188", "text": "Турският президент Реджеп Тайип Ердоган днес отправи призив за свикване на донорска конференция на мюсюлманските страни за оказване на помощ на Албания след разрушителното земетресение с магнитуд 6,4 по Рихтер, предаде Асошиейтед прес, цитирани . При земетресението загинаха 29 души и бяха ранени над 600. Ердоган отправи призива по време на откриването на годишна среща на Организацията за ислямско сътрудничество (ОИС) за обсъждане на икономически въпроси. Призовавам целия ислямски свят да подкрепи Албания, каза турският президент. Трябва всички заедно да застанем до Албания по отношение на лечението на пострадалите или за осигуряването на подслон за онези, чиито домове се срутиха или им бяха нанесени щети, посочи Ердоган. Турският лидер добави, че Турция е изпратила военни товарни самолети, медицински екипи и помощи в Албания.", "date": "2019.11.27", "title": "Ердоган призова за донорска конференция на мюсюлманските страни в помощ за Албания"}
{"url": "https://www.24chasa.bg/novini/article/7917191", "text": "Франция и Германия загърбиха двустранното напрежение, за да призоват за основен ремонт на Европейския съюз, който през последното десетилетие бе сполетян от дългова криза в еврозоната, приток на мигранти и бежанци, надигане на евроскептичния популизъм и Брекзит. Някои лидери от ЕС се опасяват, че регионалните и политическите спорове може да разрушат проекта, комуто те отдават заслугата за запазването на мира и благоденствието на континента, включително в Източна Европа, след колапса на съветския блок. Париж и Берлин, които отдавна са смятани за оста на процеса за следвоенното обединение на континента, заявиха, че \"Конференция за бъдещето на Европа\" е необходима, за да направи ЕС \"по-единен и суверенен\" срещу разнообразните предизвикателства. Сред тях са ролята на Европа в света и нейната сигурност, казват те в документ, който се появява на фона на нарастваща загриженост, че Европа е зле екипирана да се справи с новите предизвикателства пред своята сигурност и икономика, особено от въздигащия се Китай. По-рано този месец френският президент Еманюел Макрон сравни състоянието на трансатлантическия военен съюз НАТО с \"мозъчна смърт\" и призова Европа да засили потенциала си за действие, защото не може вечно да разчита на непредвидими Съединени щати. Във френско-германския документ от две страници се казва, че другите сфери, в които Европа трябва да бъде по-единна, са близките й съседи, дигитализацията, климатичните промени, миграцията, борбата срещу неравенството, \"социалната пазарна икономика\" и върховенството на закона. Размисъл, продължаващ повече от две години, трябва да определи реформи, които освен всички други цели, ще подкрепи демокрацията и функционирането на блока, който ще обединява 27 държави след очакваното напускане на Великобритания на 31 януари. Много граждани на ЕС имат усещането, че техните гласове не се чуват в Брюксел, и нямат особено доверие към институциите на ЕС - настроения, които задвижиха референдума във Великобритания през 2015 г. за напускане на блока. Според двете най-влиятелни членки на ЕС гражданите ще трябва да бъдат по-активно въвлечени в размисъла за бъдещето на Европа чрез процес на консултации \"отдолу нагоре\". Според документа препоръките, одобрени на заключително заседание на конференцията през първата половина на 2022 г. ще бъдат предоставени за обсъждане и прилагане на Европейския съвет от лидерите на страните членки. Дипломати казаха, че документът изпраща послание преди срещата на върха на ЕС на 12-13 декември, така че страните членки да се включат по-отблизо в разсъжденията за бъдещето на Европа на фона на институционалните пазарлъци за водеща роля. Новата Европейска комисия, която започва петгодишния си мандат на 1 декември, вече предложи конференция през 2020-2022 г. Манфред Вебер, лидер на групата на десноцентристката Европейска народна партия в Европейския парламент, вчера заяви в своя публикация в \"Политико\", че на законодателното събрание, директно избрано от европейските граждани, принадлежи ролята да се бори за по-демократична Европа. \"В Брюксел и в други европейски столици има мнозина, които предпочитат да взимат решения чрез бързи задкулисни сделки, в които прекият избор на гласоподавателите става жертва на персонални игри за власт\", написа германският евродепутат. Мнозина в Европейския парламент се разгневиха, когато лидерите на ЕС в преговорите за висшите постове по време на срещата на върха през юли, пренебрегнаха т.нар. шпиценкандидати - кандидатите на главните парламентарни групи за поста председател на Европейската комисия. Франция и Германия бяха скарани през последната година, когато амбициозните планове на Макрон за реформи често срещаха съпротива от по-предпазливата Ангела Меркел. Берлин се подразни миналия месец, когато Макрон блокира започването на преговори за членство със Северна Македония и Албания, а Меркел нарече \"драстични\" думите на Макрон за \"мозъчната смърт\" на НАТО. Идеята зад съвместното предложение за бъдещето на Европа бе да покаже, че поне френско-германското сътрудничество не е \"в мозъчна смърт\", каза френски дипломатически източник. (БТА)", "date": "2019.11.27", "title": "Франция и Германия предлагат основен ремонт в ЕС след хаоса около Брекзит"}
{"url": "https://www.24chasa.bg/novini/article/7917224", "text": "Пожелавам успех на Урсула фон дер Лайен и на новия състав на Европейската комисия. България е достойно представена от Мария Габриел, която  . Това написа във фейсбук премиерът Бойко Борисов.  \"Според всички тя се представи отлично по време на своето изслушване и получи допълнителни отговорности. Занапред Мария ще отговаря за “Научни изследвания, иновации, образование, култура и младежи. Благодаря на Жан-Клод Юнкер, един истински европеец, с когото работихме отлично\", написа още Борисов. ", "date": "2019.11.27", "title": "Борисов: Пожелавам успех на Урсула фон дер Лайен"}
{"url": "https://www.24chasa.bg/novini/article/7917219", "text": "Климатичните катастрофи стават все по-видими, а призивите за предприемане на действия - все по-гласовити, но страните, подписали Парижкото споразумение, чиито представители ще се срещнат в понеделник в Мадрид, не бързат да действат. Светът обаче вече не разполага с повече време. \"#Time for action\": време е за действие. Лозунгът на тази 25-а годишна конференция на ООН за климата е ясен. \"Трябва да ускорим ритъма с конкретни мерки\", заяви чилийската министърка на околната среда Каролина Шмит, чиято страна ще председателства планираната за 2 декември -13 декември конференция. Дали преговарящите ще чуят гласа на милионите млади хора, които излизаха на улицата през последните месеци, вдъхновени от младата шведска активистка Грета Тунберг? Много експерти се опасяват, че нивото на конференцията, която ще се проведе в Мадрид заради демонстрациите в Чили, няма да отговаря на извънредното положение. \"Има опасност срещата за климата да не отговори на тези очаквания, тъй като на този амбициозен въпрос отговор ще получим догодина\", прогнозира Лола Вайехо, експерт от Института за устойчиво развитие на международните отношения. Съгласно Парижкото споразумение от 2015 г. около 200-те страни, които са го подписали, трябва до края на следващата година да преразгледат поетите от тях задължения за намаляване на емисиите на парникови газове. На много от държавите за изпълнение на това задължение им остава около година. Засега 68 страни вече са поели ангажимент да поемат по-сериозни задължения до догодина. Тези държави обаче са отговорни само за осем процента от световните емисии, твърдят експерти, които се съмняват, че Китай и Европейският съюз ще разкрият намеренията си преди средата на следващата година. Такъв въпрос не стои пред Съединените щати, които потвърдиха, че догодина се изтеглят от Парижкото споразумение. Въпреки това вчера ООН отправи едно от най-ясните и мрачни предупреждения. За да бъде реализирана идеалната цел на Парижкото споразумение затоплянето да бъде ограничено до 1,5 градуса по Целзий, емисиите на въглероден диоксид трябва да бъдат намалявани с по 7,6 процента годишно от следващата година до 2030 г. За момента обаче няма \"никакви признаци\", че емисиите от изкопаемите горива, които се увеличават всяка година, ще започнат да намаляват през следващите години. Предвид мащаба на задачата, която може да бъде решена с истинска трансформация на обществото, \"не можем да чакаме до Конференцията за климата догодина\", заяви пред Франс прес Карлос Фулър, главен преговарящ на островните държави, които са особено уязвими по отношение на климатичните изменения. \"Като сомнамбули\" Повишаването на нивото на световния океан, топенето на ледниците, по-мощните урагани, опустошените екосистеми, един милион застрашени животински видове. Голям брой изключително тревожни доклади на ООН хвърлиха светлина през последните месеци върху унищожителното въздействие на човешката дейност върху планетата. Светът вече се е затоплил с един градус от времето на доиндустриалната ера, а всеки допълнителен градус ще засилва климатичните изменения. Със сегашния ритъм температурата може да се покачи с до 4 или 5 градуса до края на века. Дори държавите да изпълнят сегашните си задължения, затоплянето може да е с над три градуса. \"Вървим като сомнамбули към климатична катастрофа. Трябва да се събудим и спешно да предприемем действия\", заяви Алден Майер, експерт от \"Съюза на загрижените учени\", който настоява на тази Конференция за климата да бъдат взети мерки за \"климатичната криза\". С отслабеното чилийско председателство обаче има риск някои преговори да се окажат по-сложни, като например тези за финализиране на процеса по създаване на правила за прилагане на Парижкото споразумение. На конференцията за климата миналата година в Катовице, Полша, бяха изработени правила за прилагане на споразумението, но не и по сложния и доста противоречив въпрос с пазарите на въглеродни емисии. Друг спорен въпрос, който ще бъде обсъждан на масата за преговори, е помощта, която се оказва на развиващите се страни да намалят емисиите си и да се справят с последствията. Северните страни обещаха да увеличат средствата за тях до сто милиарда долара до следващата година. Според последния доклад на Организацията за сигурност и сътрудничество в Европа (ОССЕ) средствата за това се увеличават - за сравнение, през 2017 г. те са били 71, 2 милиарда долара. Южните страни обаче настояват сега за ускоряване на преговорите за компенсиране на годишните \"загуби и претърпени вреди\", за които една неправителствена организация заяви наскоро, че ще достигнат 300 милиарда долара до 2030 г. Някои държави искат създаването на специален механизъм за финансиране, средства за който да бъдат събирани от данък върху билетите за международни полети, твърдят експерти. (БТА)", "date": "2019.11.27", "title": "Климатичните катастрофи стават все по-видими"}
{"url": "https://www.24chasa.bg/novini/article/7917238", "text": "Европейският парламент утвърди днес новия състав на Европейската комисия с председател Урсула фон дер Лайен, предаде БТА.  В явното гласуване участваха 707 евродепутати. От получените гласове 461 бяха \"за\", 157 - \"против\", а 89 се въздържаха. За да встъпи в длъжност, новата комисия трябва да получи официалното одобрение и от Европейския съвет. Очаква се комисията да започне работа от 2 декември. Пресслужбата на ЕП припомня, че комисията под председателството на Жан-Клод Юнкер бе избрана с 423 гласа \"за\", 209 \"против\" и 67 въздържали се; втората комисията на Жозе Барозу бе утвърдена с 488 гласа \"за\", 137 \"против\" и 72 въздържали се; първата комисия на Барозу бе избрана с 478 гласа \"за\", 84 \"против\" и 98 въздържали се; комисията на председателя Романо Проди бе избрана с 510 гласа \"за\", 51 \"против\" и 28 въздържали се, а комисията на Жак Сантер получи одобрението на 417 евродепутати, против бяха 104, а 59 се въздържаха.", "date": "2019.11.27", "title": "ЕП утвърди състава на Европейската комисия с председател Урсула фон дер Лайен"}
{"url": "https://www.24chasa.bg/novini/article/7916183", "text": "Турски кораб потъна днес край бреговете на Мавритания, съобщи турската телевизия СиЕнЕн-Тюрк. Засега не са известни причините за потъването на риболовния кораб \"Илхан Йълмаз 5\" в Атлантическия океан, предава БТА. Всички членове на екипажа на плавателния съд са били спасени от мавританската брегова охрана, информира СиЕнЕн-Тюрк.", "date": "2019.11.27", "title": "Турски кораб потъна край Мавритания"}
{"url": "https://www.24chasa.bg/novini/article/7916254", "text": "Наименованието на бъдещите задачи на еврокомисаря Мария Габриел ще бъде допълнено, съобщи днес пред Европейския парламент новоизбраният председател на Европейската комисия Урсула фон дер Лайен. Занапред Габриел ще отговаря за иновации, изследвания, култура и младеж. Първоначално се предвиждаше българският представител в ЕК да бъде еврокомисар по младежта и иновациите. В отговорностите на Габриел бяха включени въпросите на културата и спорта, посочва БТА. ЕП изрази по-рано очакването наименованието да бъде допълнено, както бяха внесени промени в названията на отговорностите на други трима еврокомисари. По-късно днес ЕП ще гласува състава на новата комисия.", "date": "2019.11.27", "title": "Урсула фон дер Лайен внася допълненията за задачите на еврокомисаря Мария Габриел"}
{"url": "https://www.24chasa.bg/novini/article/7709669", "text": "Мария е болна от неизлечимата болест прогресивна мускулна атрофия. От 20 години е на легло, неподвижна, със 100% увреждания на цялото тяло. Движи единствено пръстите на ръцете си. Диша с апарат. \"Без апарат животът ми е същински ад. Сега се нуждая от друг апарат, подобен на моя, който трябва да се закупи от Америка, за да живея. Моля ви се да ми помогнете, мили и сърдечни хора. Аз вярвам, че има добри хора. Освен майка ми, си нямам никой. Тя се грижи за мен\", разказва пред \"24 часа\" Мария. Тя се нуждае от електрическа инвалидна количка, обикновената вече не й върши работа. Има голямо изкривяване на гръбначния стълб, от години не е излизала навън. \"Имам желание да изляза навън, да дишам чист въздух, да видя слънцето и природата, нуждая се от рехабилитация, но за огромно съжаление това е непосилно за нас. Майка й е личен асистент на 6 часа, получава 300 лв. заплата, а Мария получава 150 лв. пенсия, които са крайно недостатъчни. \"Моля, ви, в края на силите съм си, за да живея със само крайно необходими неща\", разказва още Мария. Апаратът, който й е крайно нужен, струва 13 000 лева без количката и рехабилитацията. Нужни са й 20 000 лева общо. \"Аз вярвам в Бог. Той ми дава сили да се боря. От детството си нищо не разбрах. Пораснах между 4 стени с грижите на мама, мечтая да излизам навън, но за огромно съжаление това за мен е крайно невъзможно. Не знам как изглежда слънцето, виждала съм го само по картинките. Боря се да живея и да дишам, не искам много, искам частица чист въздух\", разказва още Мария. СМЕТКА ЗА КАМПАНИЯТА: Мария Валентинова Алексова Обединена българска банка BG69UBBS88881000570257UBBS BGSF Тел.: 0896228188", "date": "2019.11.27", "title": "Да помогнем на Мария да диша сама"}
{"url": "https://www.24chasa.bg/novini/article/7915953", "text": "  По повод 75-годишнината на Мастера пред Народния театър беше наредена изложба със снимки от негови култови роли. Тя беше част от представянето на книгата му \"Романът на моя живот\". Вижте част от тях. Любимият на поколения актьор си отиде на 76 г. Рожденият му ден беше ден след студентския празник 8 декември и той го празнуваше както със своите студенти от 8 випуска в НАТФИЗ, така и с приятелите, които го очакваха на сцената.                        ", "date": "2019.11.27", "title": "Големите роли на Стефан Данаилов (Галерия)"}
{"url": "https://www.24chasa.bg/novini/article/7916350", "text": "Разделихме се със Стефан Данаилов - един от най-обичаните актьори на нашето съвремие. Това написа във фейсбук президентът Румен Радев за  .  Вижте какво друго написа той.  Едва ли можем да си представим българското кино и театър без неговия талант и обаяние. Беше изпълнен с усещане за дълг към околните и не остана безразличен към ежедневието на българите. До последния си час Стефан Данаилов се вълнуваше от проблемите на България и вярваше, че има какво да даде, за да бъдат по-добри дните на нашия народ. Имах привилегията именно той да застане начело на Инициативния комитет, издигнал кандидатурата ми за държавен глава, в който той вложи целия си авторитет и енергия. Стефан беше и си остава наш учител по непресторено рицарство. Нашата морална скала, която не отстъпи нито веднъж от достойнството, и на всеки успя да покаже колко силна е светлината на обичта. Дълбок поклон!", "date": "2019.11.27", "title": "Радев за Ламбо: Беше наш учител по непресторено рицарство"}
{"url": "https://www.24chasa.bg/novini/article/7915698", "text": "С иновативно събитие, което се проведе едновременно в три локации, Пощенска банка официално откри пилотните си дигитални офиси от ново поколение. След успешното си оперативно обединение с Банка Пиреос България, което приключи миналата седмица, Пощенска банка поставя началото на процес по цялостна трансформация на своята още по-широка клонова мрежа. Концепцията на новите офиси е подчинена на стремежа за отлично потребителско изживяване в контакта с институцията. Тя съчетава, от една страна, обособяване на зони за самообслужване, в които клиентите могат сами да извършват бързо и лесно различни операции, а от друга – залага на по-отворен, уютен и модерен интериор. Новата концепция за офисите на Пощенска банка отговаря на очакванията на съвременните потребители за повече бързина и удобство в банковото обслужване и възможност за по-обстойна лична консултация с банков експерт, който може да предложи конкретно финансово решение. Първите три центъра на банката от новия тип се намират в София – в Paradise Center, в The Mall и на ул. „Бели Дунав“. Те бяха открити едновременно от трима топ мениджъри на Пощенска банка – Петя Димитрова, главен изпълнителен директор и председател на УС, Димитър Шумаров, изпълнителен директор, главен финансов директор и член на УС, и Асен Ягодин, изпълнителен директор и член на УС. Интерактивна инсталация на декоративно дърво, което „оживя“ по време на събитието с помощта на специално създаден 3D мапинг, представи символично синергията между технологиите и грижата за природата, заложена във философията за развитие на Пощенска банка. „След обединението с Банка Пиреос Пощенска банка вече е още по-голяма, по-силна и по-динамична институция, която затвърди позицията си на системен участник на пазара и на компания с иновативен дух, която не просто следва тенденциите, а ги създава. Клоновата ни мрежа стана по-широка и започваме да я трансформираме, за да постигнем още по-добро клиентско изживяване, което е основният ни приоритет. С новите си дигитални клонове надграждаме добрите практики на Пощенска банка по отношение на обслужването и осигуряването на отлично потребителско изживяване в контакта с нас, за което само преди седмица бяхме отличени със злато в един от най-престижните европейски конкурси в банковия сектор - The Retail Banking: Europe 2019 Awards. В проучване, което направихме с Гемиус, над 80% от потребителите споделиха, че все още предпочитат личната консултация с банков консултант за спецификите на продуктите. Тази идея залегна в трансформацията на нашите офиси. Фокусът се измества от традиционните банкови услуги към персоналната консултация на клиента и предлагането на гъвкаво решение на конкретните му потребности, което е силата на Пощенска банка. Рутинните операции пък се изнасят в зоната за самообслужване, което е голямото удобство за клиентите, защото им пести време и е модерно и практично решение за тях. С новата концепция на нашите офиси за пореден път доказваме, че в Пощенска банка сме иновативни, модерни и успяваме да предлагаме добавена стойност за клиентите и обществото“, заяви Петя Димитрова, главен изпълнителен директор и председател на УС на Пощенска банка. С тези думи тя се обърна към гостите на събитието в Paradise Center и символично „преряза“ дигиталната led лента, с което официално откри иновативния клон. Речта ѝ беше предавана на живо в останалите два нови центъра на банката, в които с речи и „прерязване“ на дигитални ленти се включиха Димитър Шумаров и Асен Ягодин. Синхронизираното откриване на трите иновативни клона на Пощенска банка отбеляза и успешното финализиране на оперативното обединение на Пощенска банка и Банка Пиреос България, което приключи на 18 ноември 2019 г. и беше осъществено за рекордно кратък срок от по-малко от 5 месеца. С това двете банки продължават заедно напред като една институция, която ще работи под търговската марка „Пощенска банка“. Водещ на събитието беше Орлин Павлов, който поздрави гостите с песента „Заедно“ – специална препратка към мащабната комуникационна кампания за обединението на Пощенска банка и Банка Пиреос, която премина под мотото „Заедно напред“. В трите нови клона на Пощенска банка има обособени дигитални зони за самообслужване, банкомати с депозитни функции и големи сензорни (touch-screen) екрани с информация за актуалните предложения на банката и условия по банкови продукти. Там клиентите могат сами да извършват справки, да плащат битови сметки, да правят преводи с Western Union и да сменят своя ПИН код. Те също така имат възможност да внасят и теглят от сметките си в банката като използват ATM с депозитна функция. Потребителите могат да получават актуална информация за продукти и услуги на банката директно на големите сензорни екрани в офисите и така да помогнат за намаляване на ползването на хартия. Поетапно зоните за самообслужване на Пощенска банка ще разширяват предлаганите възможности като ще включват и транзакции между сметки, кандидатстване за кредит и други банкови услуги. След обединението с Банка Пиреос Пощенска банка вече разполага с още по-широка клонова мрежа в цялата страна от над 200 офиса и ще продължи да предлага иновативни продукти и услуги, високо качество на обслужването и гъвкави финансови решения за индивидуални и бизнес потребители. Пощенска банка има пазарен дял от над 10% по размер на активи, кредити и депозити на българския пазар и очакванията са тя да заеме трето място по размер на кредитния портфейл с обем от 7.5 млрд. лв. и по размер на депозитите – с 9.3 млрд. лв. Така банката затвърждава позицията си като системна за пазара банка и лидер в нововъведенията и формирането на тенденциите в банковия сектор в страната.", "date": "2019.11.27", "title": "Пощенска банка откри три банкови клона от ново поколение"}
{"url": "https://www.24chasa.bg/novini/article/7916371", "text": "Китай за пръв път изпревари САЩ по брой на дипломатическите мисии в чужбина, предадоха Франс прес и БТА. \"В момента Китай има 276 дипломатически представителства по цял свят - за пръв път с три мисии повече, отколкото САЩ\" според рейтинга \"Глобален дипломатически индекс\". Резултатът се дължи на \"геополитически промени\" и \"период на несигурност\", в който е навлязла американската дипломация през управлението на Доналд Тръмп заради орязването на бюджета и напускането на дипломати от кариерата, отбелязва АФП. САЩ бяха принудени да закрият генералното си консулство в Санкт Петербург, докато Китай откри посолства в Буркина Фасо, Доминиканската република, Салвадор, Гамбия, Сан Томе и Принсипи, които по-рано поддържаха дипломатически отношения с Тайван. По данни на \"Глобалния дипломатически индекс\" на трето място в света по брой на дипломатическите мисии в чужбина е Франция със 161 посолства и 89 генерални консулства. Тази класация е смятана за показателна, що се отнася до геополитическите промени, но не сочи доколко ефективно работят посолствата на дадена държава, добавя АФП.", "date": "2019.11.27", "title": "Китай за пръв път изпревари САЩ по брой на дипломатическите мисии в чужбина"}
{"url": "https://www.24chasa.bg/novini/article/7916182", "text": "Първи снимачен ден на филма \"Борис І\". В ролята на владетеля е Стефан Данаилов. \"Ламбо, няма да се правиш на звезда, предстои ни много тежка и отговорна работа...\", казва режисьорът Борислав Шаралиев. \"Няма да се правя - отговаря актьорът - аз съм си звезда...\" И е абсолютно прав. Освен че прословутият сериал \"На всеки километър\" го прави изключително популярен, Ламбо е изиграл и запомнящи се роли във филмите: \"С дъх на бадеми\", \"Князът\" , Черните ангели\", \"Обич, \"Нона\", \"24 часа дъжд\", \"Иван Кондарев\", \"На живот и смърт\", \"Юлия Вревская, \"Петимата от РМС\", \"Топло\", \"От нищо нещо\", \"Дами канят\", \"Търновската царица\" и още много други. А аз не знаех нито едно стихотворение\", признава Стефан Данаилов. Режисьорът Петър Василев обаче е впечатлен от фотогеничността на слабичкото, но много жизнено момче и дори го пробва за главната роля на Пешо. В последна сметка Пешо става Красимир Медарев, а Стефчо Данаилов (така е изписан във финалните кадри) получава не по-малко интересната роля на Веселин. Ламбо помни своя дебют в киното и с хитрината, която сам измисля по време на снимките. Когато не може да си запомни репликата, той я изписва на пясъка до камерата. \"Следите остават\" носи №16 в българското социалистическо кино и е първият детски приключенски филм. След премиерата си на 3 септември 1956 г. филмът се поглъща като топъл хляб от гладната за култура и развлечения българска публика. Най-големите му почитатели, естествено, са малките зрители, които масово започват да изграждат подобни тимуровски команди и да следят дали в квартала им няма съмнителни типове. Филмът дори е включен в училищните програми и е изучаван като пример за подражание от подрастващото поколение.    След казармата Стефан Данаилов решава да следва право. Но един ден големият актьор Иван Кондов, тогава женен за сестра му Росица Данаилова, казва: \"Маани го това право бе, Стефане. От тебе ще стане чудесен артист!\" Подготвя го за изпитите във ВИТИЗ и той влиза в класа на проф. Стефан Сърчаджиев и Методи Андонов. Още като студент се снима във филма на Рангел Вълчанов \"Инспекторът и нощта\". Той е хулиганът Томи, които сваля красивата Жана (Невена Коканова), но с нахалството си предизвиква гнева на инспектора (Георги Калоянчев). Томи иска да набие инспектора, но той му прилага чудесно раменно хвърляне. При един от дублите хватката се получава най-сполучлива, но и най-болезнена за младия актьор. Красавец сваляч, макар и работник на строеж, е Ламбо е и в следващия си филм \"Понеделник сутрин\", който е забранен за излъчване. Но това не оказва никакво влияние върху бляскавата кариера на Данаилов. През 1967 г. завършва ВИТИЗ и е изпратен по разпределение в Пловдив, където вече се събира знаменитата група с Катя Паскалева, Тодор Колев, Стефан Мавродиев, Цветана Манева и др. Актьорът вече има участие в 7 филма - освен в споменатите три и в \"Мълчаливите пътеки\", \"Морето\", \"С дъх на бадеми\" - всичките излезли на екран през 1967 г., и \"Първият куриер\" (1968), в който Ламбо играе първата си главна роля. Превъплъщава се в историческата личност Иван Загубански - куриерът на Лениновия вестник \"Искра\" за България. В Пловдивския театър Стефан Данаилов репетира в две пиеси - \"Уестсайдска история\" на Крикор Азарян и \"Дон Жуан\" на Николай Поляков, които се превръщат в култови спектакли. Докато ги подготвят Ламбо получава сценария на 13-те епизода от бъдещия телевизионен сериал \"На всеки километър\". Вторият режисьор на поредицата Атанас Киряков твърди, че не е имало кастинг за нито един от основните персонажи. Той преравя всички албуми в Киноцентъра и ВИТИЗ, за да търси подходящи лица. За главния герой Никола Деянов се търси млад, красив и обаятален актьор, който да се хареса на публиката и същевременно да издържи убедително двубоя с умния и коварен полицай Богдан Велински. Изборът е почти сакрален, защото чрез неговия образ авторите искат да бъде показано израстването на комуниста-революционер от Гражданската война в Испания, през антифашистката съпротива във Франция, нелегалното движение и партизанската борба у нас до победата на 9.9. 1944 г. Стефан Данаилов изглежда като най-подходящ за този образ. Избира го Любомир Шарланджиев - единият от двамата режисьори на сериала. Той вече го е снимал в \"С дъх на бадеми\" и познава актьорските му възможности. Ролята на Никола Деянов в \"На всеки километър\" поставя първата сериозна професионална дилема пред Стефан Данаилов. Когато му казват, че е одобрен за сериала, той вече има покана от Тодор Динов да играе Рафе Клинче в \"Иконостасът\", който те с Христо Христов ще правят по романа \"Железният светилник\" на Димитър Талев. Младият актьор е поставен пред сакрален избор: ролята на възрожденския зограф Рафе Клинче или на комуниста революционер Никола Деянов. Решава да се допита до съпругата си Мария. Като интелигентна жена тя му дава много разумен съвет: решението трябва да е само лично негово, защото иначе винаги ще търси вината в някой друг. \"Заложих на интуицията си, както съм правил доста често в живота си след това. И избрах Никола Деянов, главно заради предизвикателството, че ще снимам в първия голям телевизионен сериал\", призна пред мен Стефан Данаилов. Младият актьор написва трогателно писмо до режисьорите Любомир Шарланджиев и Неделчо Чернев, в което моли за разрешение да играе и двете си театрални роли. Двамата нямат нищо против, но тогавашният директор на Пловдивския театър Слави Генев не иска да рискува и освобождава Ламбо временно от трупата. Когато изборът на Данаилов е окончателен, Атанас Киряков заминава в Пловдив да му съобщи. Намира го заспал в квартирата си. \"Като му казах, той се разсъни за нула време и не се колеба нито за миг. Кой млад актьор няма да се зарадва и ще откаже примамливото предложение за участие в сериал от цели 13 епизода, разказва историята от друг ъгъл Атанас Киряков. Макар и само на 26-27 години Данаилов се справя с предизвикателствата на ролята. Само веднъж се налага преснемане на вече готов материл - когато в 11-ата серия (\"Възкръсналият мъртвец\") за първи път героят му се среща лице в лице с Велински. Мощното актьорско присъствие на Георги Черкелов и драматургично слабият текст за Деянов водят до победа за Велински в словесния двубой. И сценаристите пишат нови реплики. Три пъти в 26-те серии Стефан Данаилов подлага на риск живота си. В епизода \"Циганката\" той играе мечкар с гъдулка. Мечката е вързана с халка за бърната, другият край на синджира е около кръста на актьора. Той свири и пее: \"Видях те, видях, Миткоо войводааа\", което е нишан към тикнатия зад решетките кап. Бомбов (Григор Вачков). С придърпването на синджира кара животното да се изправя на задните си лапи или да се търкаля. Мястото е наклонено, Ламбо е в ниското, мечката е отгоре. При третия дубъл в желанието си всичко да е много истинско, той дърпа синджира по-силно. И вместо да направи кълбо, мечката се изправи с цялата си мощ срещу актьора. \"Първата ми мисъл бе да бягам, но синджирът е здрав, разстоянието помежду ни по-малко от метър. Ако тогава мечката беше замахнала, щеше да ми откине главата\", казва ми Стефан. После се шегувал, че мечката се спряла, защото била женска. Когато снимат серията \"Хищникът\" Ламбо едва не загива с мотоциклет. Трябва да мине с 500-кубикова машина с кош по стар стръмен път край язовир \"Искър\". Лявата му ръка е сериозно контузена и бинтована и той не може да държи здраво кормилото. Заради бабуна моторът подскача и тръгва към пропастта. Едва в последния момент актьорът успява да измъкне крака си от пространството между машината и коша и да скочи, а тя се преобръща и полита надолу. Всичко това става зад едни храсти, екипът зад камерата вижда само падащия мотор и всички изтърпват от ужас. При снимането на същата серия двамата с Хищника (Богомил Симеонов) се престарават в боя. Първо Ламбо го нацелва по-силно в слънчевия сплит и го праща в нокдаун. После Симеонов му сцепва главата откъм тила с букаите, които Деянов иска да му нахлузи, за да го арестува. Снимките били навръх 1 май и на празненството вечерта Ламбо е с няколко шева и бинтована глава. Това тежи на всеки актьор и спасението на Ламбо сякаш идва с ролята му на мошеник в \"Топло\" (1978) на Володя Янчев. Нещо повече - той е в отбор измамници, а другите двама са Тодор Колев - вече доказан комик и Григор Вачков - главният му партньор от \"Километрите...\" И от народни любимци - изведнъж мошеници и пандизчии! Според редактора на филма Асен Георгиев и Ламбо, и Гришата Вачков приемат с кеф поканата за нестандартните роли и се хвърлят с хъс в тях, за да избягат от наложената им героична щампа. Подобна слука го спохожда и във филма \"От нищо нещо\". Първоначалната идея на режисьора Никола Рударов е Асен Ангелов да играе ролята на ревнивия Панчо, а Стефан Данаилов - на известния телевизионен журналист. После режисьорът сменя местата им и се получава неочаквано добър резултат. Стефан Данаилов се вихри на воля в комедийния костюм на героя си Панчо. Красив и простак, ревнив и красив. Див селянин, но с донжуанско излъчване. Тодор Колев веднъж ми каза, че Ламбо има стопроцентов комедиен потенциал, за съжаление подминат от режисьорите. Преди филма \"От нищо нещо\" Ламбо вече загатва за тази струна от актьорския си инструментариум в \"Топло\", след това свири от сърце на нея в \"Дами канят\", \"Маневри на петия етаж\", \"Карнавалът\", \"Испанска муха\". Малко, наистина малко за таланта му. Ако приложим холивудската мярка - колко красиви и знойни звезди е \"държал в обятията си\" еди-кой си знаменит актьор, Стефан Данаилов отново е без конкуренция у нас. Можем да кажем (почти) всички български плюс доста чуждестранни красавици и няма да сгрешим. Само в \"Дами канят\" те са 9 (девет)! Коя от коя по-хубава. И всяка от тях неотразимият и неуморим Яки, така се казваше героят на Ламбо, уважи по възможно най-кавалерския начин. А те всичките му се отблагодариха с любов и нежност. Данаилов наистина е върховен в тази си комедийна роля. Сигурно сте забелязали колко е различен в играта си към всяка от прелестните си партньорки. Колко органичен и рефлективен е и с каква лекота издържа на масираната конкуренция на актрисите. Само сваляческият му лаф се повтаряше, но пък винаги имаше ефект: \"Ти знаеш ли, че имаш страшно красиви очи?!\" Веднъж попитах Иван Андонов, режисьор на \"Дами канят\", как се е чувствал Ламбо в компанията на толкова красиви жени и звездни актриси. \"Както си беше звезда и цяла България го знаеше - отговори Иван - Ламбо работи толкова съвестно и добре и така колегиално, че изведнъж всичките тези звезди, на които той подаде ръка във всяка една от сцените - и като инструктор, и като кавалер, и като мъж - се почувстваха страшно ухажвани и като че ли всичките до една се влюбиха в него. Той сякаш ги носеше на ръце...\" Анжел Вагенщайн е сценарист на филма \"Борис І\" (1985). Още докато го пише, той си представя Стефан Данаилов в ролята на българския владетел. На същото мнение е и режисьорът Борислав Шаралиев. И за двамата той е актьорът, който може да пресъздаде на екрана този велик държавник, да бъде харесан от всички и да се превърне в символ на епохата, донесла на България покръстването и писмеността. Художественият съвет обаче иска да има и алтернатива на Стефан Данаилов за княз Борис I. Малко проформа, но все пак екипът прави проби и на Коста Цонев, на Илия Добрев и на още няколко актьори. Накрая е утвърден Ламбо. Какво се случва на първия снимачен ден ви разказах в началото на този разказ. А  на втория Ламбо не само закъснява, но и застава пред камерата с лице, на което са изписани следи от бурна веселяшка нощ. Бесен, Шаралиев прекъсва снимките и споделя пред някои от най-близките си в екипа, че при втори подобен случай просто ще потърси друг актьор за ролята. Слава богу, че не му се налага. Според преобладаващото мнение на кинаджийското съсловие това е може би най-силната роля на Стефан Данаилов в цялата му кариера. \"Шаралиев нямаше грешка при избора на актьорите, не сбърка и със Стефан Данаилов. Ламбо се справи блестящо както с широкия възрастов диапазон на героя си, така и с израстването му от плах и нерешителен хан до силен и мъдър владетел\", каза ми операторът Венец Димитров. Според него във втората част на лентата, озаглавена \"Слово за буквите\", когато проклина сина си Владимир Расате, Стефан Данаилов достига своя актьорски връх във филма. Започват да снимат сцената в общ план. Актьорът е отдясно и започва своя монолог. Операторът и режисьорът са се разбрали в един момент Шаралиев да каже \"стоп\" и след това да продължат сцената в по-едри планове. Започват първия дубъл, камерата следи актьора, но режисьорът не казва \"стоп\". Борис І (Данаилов) говори, проклина, страда, емоционалният градус стига върха си и владетелят рухва на пода. Изпълнението на Ламбо е толкова силно и покоряващо, че не правят втори дубъл. После сцената има само една \"пресечка\" с едър план на  сина Владимир Расате (Антоний Генов), чиито очи се разширяват от потрес и ужас, чувайки думите на страшното проклятие. \"Когато снимахме филма \"Борис І\" се убедих, че Стефан Данаилов наистина е звезда и е боготворен от хората - разказа ми актьорът Борис Луканов, който във филма играе ролята на болярина Етх. След края на един работен ден човек от плевенското село, където е снимачната площадката, кани актьора на гости. Ламбо взима още няколко колеги от групата, другите остават в кръчмата на селото, откъдето после всички ще се приберат в хотела на Плевен. \"На масата в дома, където отидохме, нямаше само от пиле мляко - спомня си Борис Луканов. - А виното се точеше направо от бъчвата. Понеже Стефан е страхотен компаньон като тръгнаха едни приказки и истории и бая окъсняхме...\" На всичкото отгоре, когато излизат от къщата, отвън ги чакат още 50-60 души от селото. Кой с бутилка в ръката, кой с диня, кой с пъпеш или някакъв друг армаган. Всеки иска да дари Стефан Данаилов, да го докосне, а някои дори се навеждат да целунат ръката му... В последните години Ламбо пак превзе телевизионния екран. Всъщност той и никога не го е напускал за дълго време. След \"На всеки километър\", той се снима и в сериалите \"На живот и смърт\" (1974), \"Петимата от РМС\" (1977), \"Голямата игра\" (1983), \"Дом за нашите деца\" (1987) и продълженията му \"Време за път\", \"Неизчезващите\" и \"Бащи и синове\", \"Черните рамки\" (1989), италианския \"Октопод 7\" и др. Беше звездата в сериала \"Стъклен дом\", главен герой във \"Фамилията\", а в италианската поредица \"По съвест\" е Вергилио. Силен, достолепен, изпълващ екрана. Понякога ми се струва, че някои от другите актьори подлайват около него като току-що проходили палета. Нищо, нека гледат, нека се учат. Не случайно студентите му го боготворят и го наричат Мастера...", "date": "2019.11.27", "title": "Стефан Данаилов три пъти рискува живота си при снимките на \"На всеки километър\" (Видео)"}
{"url": "https://www.24chasa.bg/novini/article/7916426", "text": "\"Стефан Данаилов беше мой добър приятел, голям актьор и човек! Смъртта му е голяма загуба за българите.\" Това заяви премиерът Бойко Борисов в началото на заседанието на Министерски съвет. Той помоли министрите да отдадат почит пред \"Искам да помълчим малко в името на Данаилов\", каза Борисов и всички министри и премиерът се изправиха на крака и запазиха минута мълчание. Министър-председателят благодари и за мигновената реакция на екипа на болницата, МВР и Пожарната при \"Можеше да стане още по-голяма трагедия\", заяви Борисов. \"Още веднъж изказвам съболезнования за  Правителството отпуска хуманитарна помощ в размер на 200 000 лева. Имаме готовност да изпратим над 1000 палатки, жива сила, техника и всичко друго, от което се нуждаят. Не бива да оставяме албанците сами\", каза премиерът.", "date": "2019.11.27", "title": "Борисов и министрите с минута мълчание в памет на Стефан Данаилов (Видео)"}
{"url": "https://www.24chasa.bg/novini/article/7916428", "text": "Европейската комисия публикува втора покана за подаване на проектни предложения по инициативата \"Европейски университети\". Предвижда се през следващата година бюджетът за свързването на висши училища в европейски университетски мрежи да бъде увеличен до 120 млн. евро, с които да се финансират 24 алианса, съобщи пресцентърът на Министерството на образованието и науката. Кандидатстването на университетите в европейските мрежи е до 26 февруари 2020 г. През 2019 г. бяха отпуснати 85 млн. евро за финансиране на 17 консорциума, сред които обаче не бе включено нито едно българско висше училище, припомня БТА. След първата покана в Брюксел бе проведена конференция и осигурената възможността за обмяна на опит и добри практики, както и създаването на контакти между български и чуждестранни висши училища, отбелязват от МОН. Партньорствата в рамките на инициативата \"Европейски университети\" предполагат разработването на дългосрочна визия, която да осигури по-качествено висше образование за студентите от държавите в Европа. Младите хора ще могат да пътуват и учат в различни висши училища, като ще получават европейска диплома, която би им гарантирала реализация във всяка от държавите, където са се подготвяли. Според министъра на образованието науката Красимир Вълчев свързаността в мрежи ще направи нашите висши училища по-разпознаваеми, ще им даде възможност да приемат и повече чужди студенти, посочват от МОН.", "date": "2019.11.27", "title": "Увеличават бюджета за мрежи от европейски университети до 120 милиона евро за 24 алианса"}
{"url": "https://www.24chasa.bg/novini/article/7916482", "text": "Мащабна експлозия в нефтохимически завод в Порт Неч, Тексас в сряда предизвика евакуация на жители в района, предаде  \"Моля, имайте предвид, че има задължителна евакуация за всички в рамките на половин миля от завода на компанията TPC Group в Порт Неч\", съобщиха от доброволческата пожарна служба в района на инцидента. Взривът е станал малко след 01:00 сутрин местно време в завод, принадлежащ на TPC Group, и е бил усетен на разстояние до 30 мили. Най-малко двама работници са ранени в резултат на мощната експлозия в завода. Шерифската служба на окръг Джеферсън потвърди за взрива и отбеляза, че причината за експлозията е все още неизвестна. Кристъл Холмс, капитан в шерифската служба, заяви, че двамата ранени са били изведени и откарани в местна болница, но добави, че може да има повече наранявания. Видеоклипове в Туитър на очевидци показват голям пожар, обхванал нефтохимическия завод на TPC Group, който се намира на около 150 км източно от Хюстън.                                                                                                                                                                                                                                                                                                                                ", "date": "2019.11.27", "title": "Силна експлозия в химически завод в Тексас, евакуират живеещите в радиус от 800 метра"}
{"url": "https://www.24chasa.bg/novini/article/7916500", "text": "Британецът Тони Фишър подобри собствения си Гинес рекорд, като изгради най-голямото кубче на Рубик в света със страна, висока 2 метра, предаде агенция ЮПИ. Предишното кубче-шампион на Фишър бе със страна с височина 156 сантиметра. Британецът е притежател и на още два Гинес рекорда - за най-малкото кубче на Рубик и за най-големия фиджет спинер.", "date": "2019.11.27", "title": "Британец конструира най-голямото кубче на Рубик в света"}
{"url": "https://www.24chasa.bg/novini/article/7916502", "text": "Очаквам, че Путин ще има сериозни забележки, казва политическият анализатор Бобан Стоянович, един от събеседниците на нашия вестник, който коментира предстоящото посещение на президента Александър Вучич в Русия в светлината на аферата \"руски шпионин\". Бобан Стоянович е на мнение, че тази афера не може да мине без последици за отношенията между сръбските и руските официални представители. Според него би било странно, ако след аферата, в която руски шпиони купуват информации от сръбски разузнавачи, това не бъде тема на срещите на най-високо равнище. \"Сигурен съм, че предстоящата среща няма да бъде прекалено приятелска. Очаквам, че Путин ще има сериозни забележки. Аферата с шпионина очевидно съществува над една година, а се разкрива едва сега, във времето, когато /сръбският представител в босненското Председателство/ Милорад Додик решава някои въпроси в Република Сръбска. Изглежда ми, че тези две неща са свързани, защото не вярвам, че Вучич би разкрил аферата около шпионажа само заради Крушик /има предвид твърденията, че бащата на вътрешния министър Небойша Стефанович получавал на занижени цени оръжие от фабриката Крушик във Валево, отхвърлени от вътрешния министър - бел. ред./ Можеше да измисли нещо друго и да се опита да прикрие това. Мисля, че тук има по-голяма история\", смята Стоянович. Поради това той смята, че наред с отношенията между Сърбия и Русия една от ключовите теми ще бъде и въпросът за Република Сръбска след най-новите събития там. Бившият външен министър на СР Югославия Владислав Йованович не вярва, че \"шпионската афера\" ще повлияе по-сериозно на по-нататъшната посока на отношенията между Сърбия и Русия. Оценката му е, че тези отношения се основават на много по-значими и дълготрайни двустранни интереси. \"Разбира се, такива инцидентни случаи не могат да минат без \"регистриране\". Ако това \"регистриране\" вече не е извършено от една или друга страна, може да бъде споменато, но без непосредствено влияние върху по-нататъшната посока на двустранното сътрудничество, защото интересите са по-силни от този инцидент. Разбира се, всеки инцидент оставя своя следа и в бъдеще ще се държи сметка за това\", посочва Йованович. Той повтаря, че аферата няма да повлияе по-сериозно на отношенията между двете държави, но добавя, че ще има един вид предупреждение, че такива неща би трябвало да се избягват, ако се искат последователно трайни отношения. \"Неизбежно аферата ще бъде спометната, по-скоро между другото, като регистриране на събитие от второстепенно значение, но ще бъде включено в разговора. Това обаче няма да окаже влияние, още повече че не знаем фона на всичко това: кой произведе този инцидент, които са тези лица, какво е миналото им. Не знаем това и вероятно по-голямата част от света никога няма и да го узнае\", казва Йованович. Според него основният въпрос, на който не е даден отговор, е чий е интересът да се появи такъв инцидент, при това със закъснение, в навечерието на толкова важно събитие като посещението на Вучич в Москва. Да припомним - миналия декември, в пика на демонстрациите \"1 от 5 милиона\" посещението на Путин помогна на Вучич да стабилизира своята власт. Предишни години през декември Вучич пътуваше в Русия, а в началото на годината руският външен министър Сергей Лавров посещаваше Белград. Руското военно разузнаване ГРУ прави в Сърбия това, което е правило и прави в Северна Македония и Черна гора, тоест иска да дестабилизира тези държави, за да не влязат в ЕС и НАТО. Ще бъде ли това нова 1948 г. и отхвърляне на резолюцията на Информбюро остава да се види, казват неофициално за \"Данас\" отделни западни дипломати, коментирайки аферата \"руски шпионин\". Наши източници твърдят, че \"може да се стигне до тектонични сътресения и стратегически промени в сръбската политика, но може и всичко да бъде заметено така, че Сърбия да продължи да балансира между ЕС и Русия\". Както изтъкват дипломатите: \"Очевидно сръбските официални лица са знаели и по-рано с какво се занимават руските разузнавачи, но са мълчали\". Отделни събеседници от политическата сцена твърдят, че сегашният състав на парламента вероятно няма да приеме документа до празника Сретение /15 февруари/, с който да се потвърди военният неутралитет, което бе обявено от президента Вучич. Те изтъкват, че парламентът \"работи последователно през декември, и после до изборите няма да има много нови заседания\". Решението за военния неутралитет на Сърбия вече е прието, още през декември 2007 г. (От БТА)", "date": "2019.11.27", "title": "Какво посрещане да очаква Вучич при предстоящото си посещение в Кремъл"}
{"url": "https://www.24chasa.bg/novini/article/7916509", "text": "\"Скъпи Ламбо, казват, че не е важно колко дни има в живота ти, важно е колко живот има в дните ти. Всеки твой ден бе пълен с живот. Истински живот!\" Това написа вицепрезидентът Илияна Йотова във фейсбук по повод смъртта на Стефан Данаилов. Ето пълния пост на Йотова; „Забранил съм на всички да ме жалят.“ Това ни казваше Стефан Данаилов при всяко изпитание, което му изпращаше съдбата. С ведрото си чувство за хумор и непоправим оптимизъм продължаваше напред. Защото тъй силно обичаше живота… Ние, поколенията българи, които имахме честта да живеем в едно време с великия Ламбо, сме щастливци. Дано всички, които се докоснахме до силния човек Стефан Данаилов, да сме успели да почерпим поне частица от неговата вяра, енергия, жажда за живот и за справедливост, смелост, непримиримост. Дано сме се научили да не се предаваме, да не се страхуваме да казваме със силен глас истините, в които вярваме. Да отстояваме мнението си категорично дори с цената на тежки критики, удари, разочарования. Аз научих от Стефан Данаилов, че доверието, макар и трупано дълго време, може да се загуби много лесно, само с един неправилен жест. Скъпи Ламбо, Казват, че не е важно колко дни има в живота ти, важно е колко живот има в дните ти. Всеки твой ден бе пълен с живот. Истински живот! „Следите остават“… Поклон!", "date": "2019.11.27", "title": "Йотова за Ламбо: Не е важно колко дни има в живота ти, важно е колко живот има в дните ти. Всеки твой ден бе пълен с живот!"}
{"url": "https://www.24chasa.bg/novini/article/7916590", "text": "Какви мерки ще предприемете за борба срещу езика на омразата, имайки предвид избора на Валери Симеонов за заместник- председател на българското Народно събрание? Този въпрос зададоха към Европейската Комисия и към Председателя на Европейския съвет евродепутатите от ДПС/Обнови Европа - Илхан Кючюк, Искра Михайлова и Атидже Алиева-Вели, съобщиха от пресцентъра им. С въпрос, внесен по процедура за парламентарни питания на Европейския парламент, представителите на Движението за права и свободи посочиха оттеглянето на Валери Симеонов от поста вицепремиер като резултат от протестите за това, че нарече майките на деца с увреждания „кресливи жени“ с “уж болни деца“ и след като определи представителите на ромската общност като „озверели човекоподобни“, и „жени с инстинкти на улични кучки“. Във връзка с последвалото избиране на Валери Симеонов за заместник-председател на българското Народно събрание през изминалата седмица, евродепутатите потърсиха отговор от европейските институции за опазването на толерантността, човешкото достойнство и правата на лицата, принадлежащи към малцинства като основни ценности на Съюза. В допълнение, те зададоха въпрос за мерките, които ще бъдат предприети за справяне с езика на омразата, имайки предвид, че лице с последователно поведение и дела в тази насока е избрано за един от говорителите на българския парламент.", "date": "2019.11.27", "title": "Делегацията на ДПС в ЕП с редица въпроси заради омразната реч на Симеонов"}
{"url": "https://www.24chasa.bg/novini/article/7916625", "text": "50-годишен мъж е с опасност за живота след семеен скандал в Етрополе, задържани са жена и непълнолетните й деца, информират от Областната дирекция на МВР в София. Около 21.10 часа снощи автопатрул на РУ - Етрополе се отзовал на получен сигнал за семеен скандал в апартамент в града. В жилището е открит 50-годишен мъж с порезни и прободни рани по тялото и фрактура на ръката. Пострадалият е транспортиран в болнично заведение с опасност за живота. Установено е, че скандалът е възникнал между него и жената, с която живее съвместно, впоследствие в конфликта са се намесили и двете й непълнолетни деца. Майката, дъщерята и синът са задържани за срок до 24 часа. По случая е образувано досъдебно производство. Работата по пълното му документиране продължава.", "date": "2019.11.27", "title": "Мъж бере душа след скандал с жена си и двете й деца"}
{"url": "https://www.24chasa.bg/novini/article/7916638", "text": "Най-малко 29 души са загинали и над 650 са ранени в земетресението с магнитуд 6,4 по Рихтер, което удари вчера Албания. В страната днес е ден на траур, а знамената в институциите са спуснати наполовина, съобщи \"Танюг\", цитирана от БТА. Това е най-силното земетресение в Албания за последните 40 години. Рано тази сутрин властите потвърдиха, че са намерени телата на още четирима души. В Дуръс, втория по големина град в Албания, стотици граждани прекараха нощта на открито. Те спаха на футболно игрище в палатки и автомобили. В земетресението са загинали 29 души и това не е окончателната бройка, заяви тази сутрин посланикът на Сърбия в Албания Миролюб Зарич, който добави, че спасителни екипи от Сърбия тази нощ са пристигнали в Албания и са разположени в Туман, където разрушенията са най-големи. Премиерът Еди Рама свика тази сутрин извънредно заседание на правителството на Албания, на което се оценяват предприетите досега действия и бъдещите активности. Оценката на премиера Рама е, че държавата е направила всичко, което е било по силите й. По думите му това са били исторически усилия възможно по-бързо да се санират последиците от това голямо природно бедствие, заяви посланикът на Сърбия. Агенция Ройтерс предаде, че спасителни екипи са открили още три тела тази сутрин, използвайки дронове, кучета и тежка механизация. Адриан Мучи, жител на Туман, заяви пред Ройтерс, че шестима от роднините му са загинали в две сгради, а неговата къща е пред срутване. Аз имам други братовчеди и роднини, но не знам къде са и дали са живи или не, повече няма да мога да живея в къщата си, каза албанецът. След труса от 6,4 по Рихтер, с епицентър на 30 км западно от Тирана, е имало най-малко 250 вторични труса, като два от тях с магнитуд 5, отбелязва Ройтерс. Си Ен Ен съобщи, че 45 души са били спасени от руините. Албанският министър на здравеопазването Огерта Манастирлиу съобщи, че ранени са над 650 души, като животът на девет от тях е застрашен. 65 души са приети в болници. Албанската агенция АТА предаде, че 21 души са загинали в Дуръс и Туман при рухването на няколко сгради. В Туман е рухнала пететажна сграда. Министърът на отбраната Олта Джачка заяви снощи, че това е най-силното земетресение, удряло страната от 1979 г. Тогава Албания пострада от трус със сила 6,9 по Рихтер. Загинаха 136 души, а над 1000 бяха ранени.", "date": "2019.11.27", "title": "Най-малко 29 души са загинали и над 650 са ранени при труса в Албания"}
{"url": "https://www.24chasa.bg/novini/article/7916706", "text": "\"Мастъра, както го наричаха и студентите, и много от приятелите му, се пресели в един по-добър свят. Поне така е прието да се казва, иначе аз, прелюбезни, не съм много сигурен в това. Въпреки вероятността Стефан Данаилов да тича сега по огрените от слънце Райски Бонсови поляни, този свят беше добър и щедър към него в степен, каквато Отвъдното едва ли познава.\" Това написа в профила си във фейсбук писателят, журналист и телевизионер Любен Дилов-син. \"Не просто му прости греховете, но го и обсипа с любов и уважение. И макар Коста Карагеоргиев да е онзи, който крещеше „Ние сме на всеки километър” в началото на всеки епизод от едноименния сериал, именно образът на майор Деянов остана като емблема на соц-екшъна. Щеше ли днес да е по-добър всеки километър от България, ако всички комунисти бяха като майор Деянов? Не знам. Като хлапак вярвах в това. Знам, обаче, че България щеше да е едно по-добро място наистина, ако всички социалисти бяха като Стефан Данаилов. Заслужен покой, Мастър!\", пише още Любен Дилов-син.", "date": "2019.11.27", "title": "Любен Дилов-син: Този свят беше добър и щедър към Данаилов, Отвъдното не знае какво е"}
{"url": "https://www.24chasa.bg/novini/article/7916349", "text": "\"  я усещам, приятно е да знаеш, че хората те харесват. Много е хубаво, това не е било заветната ми мечта, но доказва, че съм имал един достоен живот\", коментира Стефан Данаилов през последните години. На връх 75-ия си рожден ден актьорът заяви, че \"ако се върне назад в годините не би сменил нито професия, нито поведение, нито нищо\". \"Абе, хора, много съм изял, изпил, изживял\", призна той тогава.  Данаилов коментира: \"Привържениците на ЦСКА обичат ЦСКА, сигурен съм. Тия млади, луди глави ме радват много и ме тревожат много със своето недобро поведение понякога, но съм им го простил, защото знам, че го правят от сърце и с любов. Няма да бъда по-щастлив от това да видя стадиона пълен\". , с която видимо бяха доста близки той посочи: \"Тя не е авторитарен лидер. Аз имам и критики към нея. Тя се пали много. Харесвам я, когато има участия в телевизията е по-кротка и смирена. Непрекъснато иска съвети от мен\". \"Аз не я харесвам с къса коса. И за очилата й казвам, ама тя не ме слуша\", добавя Данаилов. \"Критикувам я за фризурата и емоционалността ѝ\". Стефан Данаилов оглави инициативния комитет за кандидатурата на Радев на президентските избори през 2017 г. и скоро след неговото избиране той коментира: \"С   не се чуваме, явно нямаме нужда сега един от друг\". Година по-късно актьорът посочва: \"С президента Румен Радев си говорим приятелски и много по-приятно. Преди да стане президент не си бяхме близки. Той не е усмихнат, аз постоянно го карам да се усмихва. Има характер и издържа на напъна\".  Мастера говори и по време на дебатите за ветото на президента върху мораториума за използването на нови молекули и лекарства: \"Ще подкрепя ветото, а съм онкоболен. Аз от 3 г. съм в ремисия. Но тази химия вече може и да не действа. Какво тогава? Ще кажете, че имам пари. Да, аз имам, но много хора не\". \"След неочакваното за мен заболяване времето, което имах да премисля как изведнъж се случват нещата, как ако си плувал над вълните и си летял, в един момент започваш да потъваш и си казваш: с мен се случва\", споделя актьорът за диагностицирането на тежкото му заболяване. \"Изплувах, защото съм див характер. По едно време си мислих само най-лоши неща, но все пак имам внуци, деца, които имат нужда от мен. Най-тежкият момент беше, когато трябваше да кажат каква е диагнозата, очакването. Бяхме в стрес, защото мислех, че като взеха биопсията, на другия ден ще ми кажат резултата. Понеделник, вторник, сряда, четвъртък, никой не се обажда и си казвам - нещо страшно става. Мария се държеше, докато трябваше да ми дава силите. Може и да сме си мълчали, но аз си знаех, че там ми е другарчето. Тя беше много търпелива, миличката. Отиде си с думите \"Болен те оставам\", казва за жена си. Артистът обясни, че след   е започнал да се замисля за евентуалните грехове, които може да е допуснал през живота си. \"Толкова ли съм греховен, за да изпитвам такива физически ужаси? Ако имам грях, то той е минимален. Не съм отнел права на човек, нито съм обиждал някого. Безгреховен едва ли има\", откровено каза той. „Най-страшното беше болката. На 100 години ще стана, такава болка не съм изживявал. Само си задавах въпроса: „Що бе, какво направих пак?”. Толкова тъпо всичко се случи!”, сподели Данаилов след  . Нямам време да падам духом. Аз съм на 76 години. Ако падна духом, по-добре да си вървя. Така че никакво намерение нямам да падам духом. Ще скачам, ще падам, ще съм на линия, категоричен е Ламбо след инцидента. Загубата на жена му не е единствената раздяла с близък човек за него в близките години.  . \"Тъжно, тъжно, много тъжно\", бяха единствените думи, които каза Стефан Данаилов, изпращайки сестра си Росица. Той беше плътно до ковчега й.", "date": "2019.11.27", "title": "Стефан Данаилов: Имал съм един достоен живот. Много съм изял, изпил, изживял, бе хора!"}
{"url": "https://www.24chasa.bg/novini/article/7916614", "text": "„Галакси Инвестмънт Груп” придоби най-големия строителен терен в София и вече планира инвестициите в инфраструктура и преустройството. Цял малък модерен квартал ще изникне на мястото на запустелия район на бившия „Балканкар 6-ти септември“. Сделката за 193-те дка на бившия „Балканкар 6-ти септември“ е най-голямата за парцел в София, сключена през тази година. Впечатляваща е концепцията за обновяване на това място, което е сред най-перспективните в столицата. Проектът предвижда изграждането на модерна смесена многофункционална площ, в която ще има търговска зона, жилища и офиси. Трансформацията на района ще обогати градското развитие и ще го превърне в нов социален и културен катализатор. Апетитният терен се намира между бул. „Никола Мушанов” и ул. „Житница”, на границата на кварталите „Красна поляна” и „Овча купел”. Това е една от най-атрактивните площи в столицата, тъй като все още не е презастроена. Мястото е много комуникативно, с отлични връзки по главна улична мрежа с Околовръстния път на града и основните офис центрове. Нова метростанция ще бъде разкрита само на 500 метра от обекта в началото на 2020 година. Управителят на компанията Константин Бояджиев изрази радостта си от придобиването на такава стратегическа локация, позволяваща реализирането на мащабната идея. „Ревитализирането на бивши индустриални територии е бъдещето на София, където растежът на населението изпреварва разполагаемата земя за застрояване“, каза той. Според него бившите индустриални зони са добър ресурс за градско генериране и уплътняване. Спазването на естествения баланс между жилищна и паркова среда кореспондира с утвърдения стил на хармонично архитектурно планиране, характерен за ръководената от него компания. „Така създаваме за пространството микс от функции, които се превръщат в самостоятелен притегателен център за тази част на София. Щастливи сме, че даваме успешен старт на поредната ни съвременна концепция“, допълни Бояджиев. Преустройството на подобни площи е ключов приоритет за компанията, която, освен че е най-големият собственик на 5-звездни хотели в България, доказа професионализма си с високото качество на проекта за жк „Отдих и култура“ в Пловдив. Сградите на компанията са с първокласен стандарт, съобразен с глобалните тенденции в строителството, в хармония с градската среда, с привлекателен архитектурен дизайн, изчистени линии, просторни и функционални разпределения. В съчетание с разнообразието от възможности за развлечение и отдих съвременните жилища, построени от „Галакси Инвестмънт Груп”, създават усещания за уют, сигурност и благоденствие на обитателите си.", "date": "2019.11.27", "title": "Най-големия строителен терен в София купи „Галакси Инвестмънт Груп”"}
{"url": "https://www.24chasa.bg/novini/article/7916693", "text": "Турският външен министър Мевлют Чавушоглу заяви днес, че Анкара е готова да води диалог с Вашингтон по въпроса, свързан с купуването на руските зенитно-ракетни системи С-400, предаде ТАСС. Ще продължим да обсъждаме този въпрос със САЩ, но позицията на Вашингтон, който държи на своето становище, е неприемлива. Ако те имат опасения, ще приемат нашето предложение и тази ситуация ще придобие прозрачност, подчерта Чавушоглу на пресконференция в турската столица. Той изтъкна, че С-400 \"не е стока, която може да бъде съхранявана в кутия\", тъй като Анкара има нужда от тези системи. Турският външен министър съобщи още, че Анкара е готова да купи допълнителни системи за противовъздушна отбрана, информира БТА. Ние все още имаме потребност от системи за противовъздушна отбрана и ако САЩ дадат гаранции, ще можем да купим системите Пейтриът. През септември 2017 г. Русия съобщи, че е сключила с Турция споразумение за доставка на зенитно-ракетни системи С-400 на стойност 2,5 млрд. долара. Договорът предвижда частично предаване на технологиите за производство на турската страна. Първите доставки на системите започнаха на 12 юли. САЩ и НАТО се обявиха против придобиването на тези системи от Турция.", "date": "2019.11.27", "title": "Чавушоглу: Анкара е готова да води диалог с Вашингтон по въпроса за С-400"}
{"url": "https://www.24chasa.bg/novini/article/7916763", "text": "Тоалетната в американския отсек на Международната космическа станция е излязла от строя и е в процес на ремонт, съобщиха ТАСС и БТА. Агенцията цитира информация на руското космическо ведомство Роскосмос. Аварията на устройството е станала през изминалата нощ. На руския сегмент санитарният възел работи нормално. Понастоящем на МКС са установени две тоалетни - по една в руския и американския отсек на орбиталната станция. Още един санитарен възел ще се появи в състава на МКС след скачването с многофункционалния лабораторен модул \"Наука\", който ще бъде изстрелян през 2020 година.", "date": "2019.11.27", "title": "Тоалетната в американския отсек на международната космическа станция се повреди"}
{"url": "https://www.24chasa.bg/novini/article/7916629", "text": "Генералният директор на НКЖИ инж. Красимир Папукчийски подписал договора 498 800 012 лева без ДДС за модернизация на железопътен участък Елин Пелин-Вакарел. Отсечката е част от проект \"Модернизация на жп участък Елин Пелин-Костенец\", предаде БТА.  Участъкът между Елин Пелин и Вакарел е най-тежкият и труден за изпълнение от цялото трасе между София и Пловдив. Неговата дължина е приблизително 20 км и в обхвата му попада най-големият жп тунел в България, с дължина 6.8 км, който ще бъде построен по тунелен способ и ще бъде напълно съвместим с изискванията за оперативна съвместимост. Подобно съоръжение не е строено у нас от 50-те години на XX век, когато в периода 1949-1951 г. е построен тунел Козница, свързващ Стара планина и Същинска Средна гора. В рамките на обекта ще бъдат изградени нова гара Елин Пелин, спирка Побит Камък, Разделен пост Вакарел и връзката му с гара Вакарел. В обхвата на проекта са включени нова контактната мрежа и нови системи и съоръжения на външно електро-захранване и външно осветление на гаровите райони. Ще бъдат изградени и 2 броя двутръбни тунела с приблизителна обща дължина 1,5 км, пътен надлез и пътен подлез, 8 моста и естакади, 11 водостоци, шумозащитни съоръжения с приблизителна дължина 700 м, отводнителни съоръжения, нови системи за сигнализация и телекомуникация в гарите и междугарията и изграждане на нови системи за видео наблюдение и пътнически информационни системи. Стойността на договора за строителство е 498 800 012 лева без ДДС.", "date": "2019.11.27", "title": "Подписаха договора за 498 800 012 лева за строителство на\nжп участък Елин Пелин-Вакарел"}
{"url": "https://www.24chasa.bg/novini/article/7916804", "text": "Германският канцлер Ангела Меркел заяви днес, че сега има повече нужда от съхраняването на НАТО, откогато и да било, предаде Франс прес. Канцлерът подчерта, че Германия ще изпълни задължението да увеличи военните си разходи до 2030 г. \"В наш интерес е да съхраним НАТО, повече от времето на Студената война\", каза Меркел в германския парламент. Седмица преди срещата на НАТО в Лондон Меркел произнесе дълга реч пред германските депутати в подкрепа на алианса, основан през 1949 г. и обявен от френския президент Еманюел Макрон за изпаднал в състояние на \"мозъчна смърт\", отбелязва Франс прес, цитирана от БТА. Според Меркел НАТО е организация, която в продължение на 70 години гарантира свободата и мира, отчасти благодарение на \"нашите американски приятели\". Тя напомни за приноса на НАТО за стабилизирането, след края на Студената война, на Балканите и Афганистан. Във връзка с необходимостта от единство в НАТО Меркел изтъкна, че членството на Турция в НАТО трябва да бъде съхранено. \"Да, Турция е сложен партньор, но членството й в НАТО трябва да бъде запазено вече само по геостратегически причини\", категорична бе Меркел. Намирането на политическо решение на конфликта в Сирия е невъзможно без Русия и Турция, подчерта германската лидерка, цитирана от ТАСС. \"Европа засега не може да се защитава сама, ние зависим от трансатлантическия алианс, важно е да работим за този алианс и да поемаме повече отговорности\", заяви Меркел, която посвети на НАТО съществена част от речта си за федералния бюджет за 2020 г. Правителството на американския президент Доналд Тръмп често критикува Берлин, че не харчи достатъчно средства за НАТО и военни разходи, припомня агенцията.", "date": "2019.11.27", "title": "Меркел защити НАТО от критиките на Еманюел Макрон"}
{"url": "https://www.24chasa.bg/novini/article/7916813", "text": "И Франция застана зад идеята на председателя на парламентарната Комисия по културата и медиите Вежди Рашидов за изграждане на нов европейски стандарт за опазване на културното наследство и борбата с нелегалния трафик на артефакти и с фалшифицирането на произведения на изкуството. Това стана в Париж по време на срещата на г-н Рашидов с френския му колега Брюно Щудер в Нацоиналното събрание на Франция. Г-н Щудер, който е председател на Комисията по културните въпроси и образованието във Френския парламент, категорично подкрепи инициативата на Вежди Рашидов през месец май догодина София да бъде домакин на форум на председателите на комисиите по култура в парламентите на страните членки на ЕС и заедно да работят за единен стандарт по посочените две теми, както и да обединят усилия в борбата с фалшивите новини, които стават все по- голям проблем за Европа и за света, защото подменят истината. “ Разчитайте на мен и на подкрепата на Франция, трябваше аз да се сетя за такъв форум, но Вие сте го направили преди всички и аз категорично Ви подкрепям.” , увери своя български колега г-н Щудер. Той се съгласи с думите на Вежди Рашидов, че битката с трафика на културни ценности и с фалшифицирането на произведения на изкуството може да бъде спечелена и с помощта на големите музеи, които са най- потърпевши от тези процеси. “Европа е най-старият континент, а България е страна с уникално наследство от древни цивилизации, ние сме външна граница на ЕС и затова борбата с трафика на артефакти за нас е важен приоритет”, заяви Вежди Рашидов. Идеята на Вежди Рашидов за общ европейски стандарт срещна изключителна подкрепа и по време на другите му срещи в Париж с ръководствата на Музея Лувър и Музея Роден. И двата музея предложиха сътрудничеството си, тъй като нелегалният трафик и фалшифицирането на творби на изкуството, особено със съвременните технологии, пряко ги засяга. “Благодарение на Вежди Рашидов България е единствената страна в света, с която Лувърът работи толкова активно. Няма друга държава, с която сътрудничеството ни да е толкова широко.” Тази оценка за действията си получи Рашидов на срещата си в световния Музей. Ръководството го информира, че през януари догодина излиза каталог за съвместните археологически разкопки край Созопол, а през юни в Лувъра ще се открие нова българска изложба, която ще покаже наследството ни от 15-17 век. И двете събития са част от голямото петгодишно споразумение между България и Музея Лувър, подписано в първия мандат на Вежди Рашидов като министър на културата и продължено след това с още 5 години. Катрин Шевийо, директор на Музея Роден, посрещна Рашидов с думите:” С радост подкрепям идеята Ви за общ европейски стандарт, още повече, че ние водим десетки дела срещу фалшификатор на творби на изкуството”. Тя го поздрави за успешните му изложби в Люксембург, Барселона, Лондон и в Европейската столица на културата - Пловдив. В кабинета на г- жа Шевийо на видно място е поставена скулптура на Вежди Рашидов. По покана на двете музейни ръководства в края на посещението си в Париж г-н Рашидов разгледа уникалната изложба на Леонардо да Винчи в Лувъра и двете големи експозиции на Ел Греко и на Тулуз Лотрек е Гран Пале.", "date": "2019.11.27", "title": "И Франция застана зад Вежди Рашидов за опазване на културното наследство"}
{"url": "https://www.24chasa.bg/novini/article/7916846", "text": "Българският патриарх Неофит изпрати съболезнователен адрес до Негово блажество Анастасий - архиепископ на Тирана и на цяла Албания, съобщиха от Българската патриаршия. С болка научихме за трагичното земетресение в Албания, при което са ранени множество човеци и се отне животът на няколко души. В този момент, когато душите и сърцата ни са изпълнени със скръб от случилото се бедствие, отправяме сърдечна и искрена молитва към Всеподателя на всяко добро Господ Исус Христос да успокои земната твърд и я превърне в спокойно място за живот на Своето творение, се казва в съболезнователния адрес на патриарх Неофит до архиепископа на Албания. Бог да упокои душите на загиналите в селенията на праведните, да укрепи близките им и да изцели ранените, пожелава българският патриарх Неофит.", "date": "2019.11.27", "title": "Патриарх Неофит изрази съболезнования на Албания за загиналите в земетресението"}
{"url": "https://www.24chasa.bg/novini/article/7916856", "text": "Парламентът прие промени в Данъчно-осигурителния процесуален кодекс /ДОПК/, предложени от Министерския съвет, с които се въвеждат европейски директиви за борба с данъчни схеми с потенциален риск. Разписани са разпоредби и правила, според които приходната администрация ще получава информация за трансгранични данъчни схеми с потенциален риск от избягване на данъчно облагане от задължените лица - консултанти или данъчно задължени лица. Данъчната схема може да включва договореност, споразумение, уговорка, съгласие, становище, схема, план, трансакция и други подобни, както и поредица от такива, може да се състои от няколко части или няколко етапа на изпълнение. Тази информация ще позволи на органите да противодействат на вредните данъчни практики, пише в мотивите си вносителят. Освен това по реда на автоматичния обмен на информация изпълнителният директор на Националната агенция за приходите, който е компетентен орган по смисъла на ДОПК, ще получава информация за подобни данъчни схеми, разработени или прилагани в други държави-членки, които биха могли да имат отражение върху данъчните приходи на Република България. С приемането на промените се цели органите по приходите да могат да противодействат ефективно на пренасочването на облагаема печалба към т.нар офшорни фирми. Заложени са и административнонаказателни разпоредби за неизпълнение на задължението за предоставяне на информация за трансгранични данъчни схеми, които са в значителен размер. Румен Гечев от левицата коментира обаче, че глобите са изключително ниски и неефективни - от 2000 до 5000 лв. за физически лица и до 10 000 лв. за юридическите лица. Затова между двете четения от БСП ще предложат драстично завишение на санкциите, което е в интерес на фиска. Личното ми мнение, отбеляза депутатът, е, че предложенията на ЕС са донякъде палеативни, защото не е приемливо да няма конкретни мерки за закриването на офшорки. Нашият парламент трябва да мисли за пълната им забрана като средство за укриване на данъци, категоричен е Гечев. НС гласува на първо четене и промени в Закона за платежните услуги и платежните системи - също предложени от правителството.", "date": "2019.11.27", "title": "Парламентът прие промени в Данъчно-осигурителния процесуален кодекс"}
{"url": "https://www.24chasa.bg/novini/article/7916873", "text": "Екипи на общинската дирекция за аварийна помощ, начело с Красимир Димитров, помагат за разчистването на щетите от пожара в една от клиниките на “Пирогов”. Около 15 общински служители и доброволци са пристигнали на място още в първите минути на инцидента, за да помагат. “Чухме се с директора на “Пирогов”. Веднага изпратих екипи, за да помогнат да се разчистят щетите и да се възстанови по-бързо работата на засегнатата клиника. Главният архитект и неговия екип пък ще се включат в обследването на сградата, за да се види дали е засегната конструкцията й.", "date": "2019.11.27", "title": "Общински екипи помагат за разчистването на щетите от пожара в “Пирогов”"}
{"url": "https://www.24chasa.bg/novini/article/7916864", "text": "Швейцарски учени от университета в Женева установиха ползата от нощните кошмари - те тренират нервната система и я подготвят за стресови ситуации, съобщава сп. \"Хюмън брейн мапинг\" В експеримента, проведен от екипа на Виржини Серпенич, взели участие 18 души. С помощта на енцефалограф специалистите измерили активността на различните участъци на мозъка. На главата на всеки доброволец били фиксирани 256 сензора. С тяхна помощ учените успели да проследят какви зони на мозъка са били задействани, когато се сънуват кошмари, предава БТА. Всички участници били събуждани по няколко пъти през нощта и били питани дали са имали лоши сънища. Специалистите установили два участъка, отговарящи за чувството за страх по време на сън - това са централният участък и предната поясна кора. Централната /островната/част участва при оценката на емоциите при събуждането ни и системно се активизира тогава, когато чувстваме страх в реалния живот. На свой ред предната поясна кора се задейства в онези моменти, при които човек реагира на заплаха. По този начин специалистите за пръв път успяха да докажат, че насън или в реални живот при страх се задействат едни и същи участъци на мозъка. Учените провели и второ изследване с 89 участници. Те трябвало в продължение на седмица да записват своите сънища и преживените емоции. След това експертите с помощта на магнитно-резонансна томография проверили как тестваните реагирали на сцени на насилие и бедствия. Станало видно, че колкото по-силен е бил преживеният страх по време на нощен кошмар, толкова по-малко се е активирала централната част и предната поясна кора на мозъка. Съответно човекът в такива случаи е бил по-устойчив на стрес.", "date": "2019.11.27", "title": "Учени: Има полза от нощните кошмари - тренират нервната система"}
{"url": "https://www.24chasa.bg/novini/article/7916880", "text": "Известни щети по стари къщи в някои села на  , съобщи телевизия Скай, като се позовава на кмета на община Кисамос Йоргос Милонакис. Кметът каза още, че по негово разпореждане училищата в най-западната община на Крит ще бъдат затворени днес, за да се избегне притеснение сред населението от евентуални вторични трусове, предава БТА.", "date": "2019.11.27", "title": "Щети по къщи в Крит след силното земетресение"}
{"url": "https://www.24chasa.bg/novini/article/7916915", "text": "По-високи данъци ще плащат собствениците на коли с нисък екологичен стандарт и с по-голяма мощност от догодина. С 0,3 се увеличава коефициентът при изчисляване на данъка на автомобили с евростандарт 0, 1 и 2. С 0,1 е увеличението за колите с евростандарт 3 и 4, а за тези с евро 5 и 6 няма да има промяна в размера на налога. За колите до 74 киловата, или 99 конски сили налогът се запазва, за останалите коефициентът се увеличава, като за най-мощните той се повишава с 0,3. Така за колите с над 99 конски сили увеличението ще е с от 3 до 10 лв. Между 7 и 40 лв. ще се повиши данъкът за колите с нисък екостандарт, за тези с евро 3 и 4 - повишението ще е 17 лв. Около 18 млн. лв. повече приходи очаква догодина общината от тази промяна. “Предлагаме две промени в размера на местните данъци. Подобряване качеството на въздуха и повече средства за работа в кварталите - това са основните ми приоритети през този мандат и хората очакват те да се реализират. Предлагаме промените, за да осигурим средства за тези приоритети. Справедливият принцип е най-замърсяващите коли да плащат повече. Допълнителните приходи от промяната в данъка за тях ще бъдат насочени изцяло към подобряване на градския транспорт и възстановяване на паркове и градини в кварталите”, обясни столичният кмет Йорданка Фандъкова. Другото увеличение ще е при данъка върху възмездните сделки - от 2,5% той се повишава на 3%. Годишно в София се реализират около 115 000 сделки, за които се дължи възмезден данък. Над половината от тях са на стойност 2000 лв. и за тях се плаща 50 лв. налог. От тази промяна в общинската хазна догодина се очаква да влязат 20 млн. лв. Тези средства ще отидат изцяло за ремонт на квартални улици и тротоари. Половината от тези средства ще се предоставят директно на районните кметове за изпълнение на техните програми, а останалите ще се заложат в програмата на общината за ремонти, каза Фандъкова. Зам.-кметът по финанси Дончо Барбалов подчерта, че за собствениците на 180 000 автомобили с евро 5 и 6 данъкът ще се запази. Промяна няма да има и за собствениците на 360 000 коли с мощност до 74 киловата размерът на данъка също се запазва.", "date": "2019.11.27", "title": "По-висок данък за цапащите коли в София"}
{"url": "https://www.24chasa.bg/novini/article/7916920", "text": "Предложението е военноинвалидите да бъдат включени в чл. 70 т. 5 на Закона за хората с увреждания. Предвижда се месечна финансова подкрепа в размер 57 на сто от линията на бедност в случаите, когато военноинвалидите имат над 90 на сто степен на увреждане с определена чужда помощ. В момента те имат право на такава, но по т. 3 от чл. 70, която се равнява на едва 20 на сто от линията на бедност. “Промените са свързани с пари и с бюджета на държавата. Става въпрос за корекция в доста ограничен размер на 230 хил. лв., с които да бъде поправена една несправедливост в Закона за хората с увреждания, в чл. 70 т. 5 трябва да влязат и категория и военноинвалидите. Има една група военноинвалиди, които са с над 90 % инвалидност, които са лишени от възможността да взимат, колкото останалите. С добавката в т. 5 можем да осигурим на 173 човека да бъдат изравнени с останалите. Просто една несправедливост, която е от години и която няма обяснение според нас. Редно е да ги подкрепим, те са една патриотична организация”, обясни Симеонов.", "date": "2019.11.27", "title": "Военноинвалидите с над 90% увреждания да получават по-висока социална пенсия, предлагат патриотите"}
{"url": "https://www.24chasa.bg/novini/article/7916918", "text": "Главният прокурор Сотир Цацаров разпореди следователи от Национална следствена служба да разследват инцидента в „Пирогов“, при който загинаха двама пациенти . Това съобщиха от пресцентъра на прокуратурата на Република България по повод настъпилия в ранните часове на деня инцидент в УМБАЛСМ „Н. И. Пирогов”, при който починаха двама пациенти. Софийска градска прокуратура образува наказателно производство за установяване на причините за възникване на инцидента и настъпилата смърт на двамата пострадали. Досъдебното производство се води за причиняване на смърт на повече от едно лице, поради незнание или немарливо изпълнение на правно регламентирана дейност, представляваща източник на повишена опасност. Незабавно след възникване на инцидента и уведомяването на прокуратурата е създадена организация и са предприети процесуално-следствени действия от разследващи екипи, ръководени от СГП. По разпореждане на главния прокурор Сотир Цацаров разследването се провежда от следователи от Национална следствена служба, които към момента извършват оглед на местопроизшествието с участието на вещи лица и експерти по пожарна безопасност. Разпитват се свидетели, изземва се документация от лечебното заведение.", "date": "2019.11.27", "title": "Цацаров разпореди следователи от НСС да разследват инцидента в \"Пирогов\""}
{"url": "https://www.24chasa.bg/novini/article/7916921", "text": "В периода 2017-2019 г. Българската търговско-промишлена палата работи по проект АГРОИННОЕКО, който има за цел да насърчи развитието на младежкото иновативно предприемачество в сектора на агроиндустрията и да засили сътрудничеството между предприемачите от региона на Балканите и Средиземно море. Проектът се реализира с участието на 7 организации от България, Гърция, Кипър и Албания. Основните дейности на проекта бяха насочени към обучение по предприемачество, структуриране и написване на бизнес план, осигуряване на менторство на предприемачите при формулиране на бизнес идеята, обмяна на опит между предприемачите от България, Гърция, Кипър и Албания в обучителен център за стартиращо предприемачество в гр. Патра, Гърция, участие в „борса на идеи” и среща с потенциални инвеститори. В процеса на реализация на проекта, Българската търговско промишлена палата проведе пилотно обучение, в което участваха 20 младежи, които желаят да започнат свой бизнес като агро предприемачи. Обучението се проведе в рамките на месец и половина, като приключи с написването на бизнес план, разработен върху индивидуалната идея на всеки от обучаваните. Десет от участниците в обучението, които разработиха най-добрите планове, заминаха за гр. Патра, Гърция за да обменят опит със свои колеги от Гърция, Кипър и Албания. Там те представиха своите бизнес идеи пред потенциални инвеститори, по време на Технологичната изложба в гр. Патра, проведоха бизнес срещи и се запознаха с технологични иновации в различни сектори на икономиката, представени на изложението. Българската идея за производство на био вино от арония, беше класирана на второ място по време на конкурса, проведен между 38 предприемачи от България, Гърция, Кипър и Албания, а собственикът на идеята получи предложение за второ посещение в Гърция за обсъждане на инвестиционни намерения. В края ноември в гр. Патра, Гърция се проведе и заключителна конференция във връзка с приключването на проект AGROINNOECO, финансиран по програма Балкани-Средиземно Море. Домакин на конференцията бе водещият партньор на проекта – Регионален фонд за развитие на Западна Гърция. Акцент на конференцията беше избрания нов модел за подпомагане развитието на стартиращ бизнес, в който се включва обучение, менторство за написване на добре структуриран бизнес план и допълнителни дейности, свързани с инвестиционното подпомагане на бизнес идеите на предприемачите чрез среща с инвеститори и използването на други потенциални възможности за финансиране, като национални и европейски програми за насърчаване на стартиращ бизнес.", "date": "2019.11.27", "title": "БТПП насърчава младежко предприемачество в агроиндустрията"}
{"url": "https://www.24chasa.bg/novini/article/7917290", "text": "Висок и слаб мъж, маскиран с черен суичър, тип нинджа, който просел пари от сличайни минувачи, напда хора в \"Люлин 2\". В понеделник от 17ч. просякът поискал от случаен минувач 5лв. В понеделник околко 17ч той поискал 5 лв. от непознат мъж. След като получил отказ, го ударил с юмрук и му разкървавил слепоочието. Според очевидец най-вероятно е държал в ръката си бокс. След нападението маскираният побяхнал към 90-о СОУ. Жители на \"Люлин\" разказват, че мъжът се навъртал около детска площадка. Искал от 2 до 5 лв. и нападал, когато е стъмни. Подаден бил сигнл в 9-о РУ. Преди няколко месеца в района била обрана жена, а чужденец бил пребит за скъп телефон, припомниха жители на квартала.", "date": "2019.11.27", "title": "Просяк напада хора в столичния квартал \"Люлин\""}
{"url": "https://www.24chasa.bg/novini/article/7917291", "text": "Кольо Георгиев Михайлов и  Димитър Ангелов са двамата загинали във второ вътрешно отделено на \"Пирогов\" тази нощ, разбра \"24 часа\" от важен човек в болницата.  Двамата са лежали в стая на втория етаж на отделението. Тази сутрин дъщерята на Кольо е била в болницата, а близките на Димитър също се уведомени. Предполага се, че двамата мъже са задушили до смърт. Телата им са обгорени и за всеки случай трябва да се назначи експертиза за самоличността им.  В момента в отделението се извършват почистващи дейности, а пациентите са по леглата си, повечето спят, а някои довършват обяда си.  Пациентите предполагат, че огънят е тръгнал от незагасена цигара, тъй като единият от мъжете в стаята бил пушач. Това е и основната версия на пожарната. ", "date": "2019.11.27", "title": "Кольо Михайлов и Димитър Ангелов са загиналите в пожара в \"Пирогов\""}
{"url": "https://www.24chasa.bg/novini/article/7917302", "text": "Хиляди масивни скалисти планети може да орбитират около свръхмасивни черни дупки по същия начин, както Земята кръжи около Слънцето, съобщава в. \"Дейли мейл\". До тази заключения стигнаха японски учени. Сегашните теории за формиране на планети навеждат на мисълта, че образуването им е свързано с частици прах в диск от материя, обграждащ млада звезда. Младите звезди не са единствените обекти с прашни дискове около тях. Подобни дискове са открити също около супермасивни черни дупки, предава БТА. Специалистите констатирали, че е възможно планети да се формират от прах, съдържащ се в дискове около черни дупки. \"Изследването ни може да открие ново поле за астрономията, свързано с обграждащи черни дупки прашни пръстени\", заявиха учени от университета в Кагошима, Япония. Супермасивна черна дупка, като Стрелец А в центъра на Млечния рът, вероятно се формира при експлозия на супермасивна звезда в началния етап от съществуването на Вселената. Някои супермасивни черни дупки са обградени от голямо количество материя под формата на плътен диск. Той може да съдържа прах, чиято маса е 100 хиляди пъти по-голяма от слънчевата или 1 милиард пъти по-голяма от тази на млада звезда. \"Прашният диск около черна дупка е толкова плътен, че интензивната радиация от централната зона е блокирана и се формират зони с ниски температури\", заяви ръководителят на екипа Кеичи Вада. След като теорията за формиране на планети около \"нормална\" звезда била приложена за големи прашни дискове около черни дупки, специалистите стигнали до извода, че е възможно планети да се образуват в зони с ниски температури за няколкостотин милиона години. \"Получените резултати разкриват, че десетки хиляди планети, чиято маса е 10 пъти по-голяма от тази на Земята, може да се формират на разстояние 10 светлинни години от черна дупка\", каза Еичиро Кокубо от Националната астрономическа обсерватория на Япония.", "date": "2019.11.27", "title": "Учени: Хиляди планети, 10 пъти по-големи от Земята, може да кръжат около огромни черни дупки"}
{"url": "https://www.24chasa.bg/novini/article/7916996", "text": "В 70 квартала на Шанхай стартира програма за отдаване под наем на рехабилитационна техника и аксесоари, която се очаква да обхване целия град до 2021 г. Местата за наемане са главно в центрове за обслужване на възрастни хора, старчески домове и центрове за помощни устройства, оборудвани за хора в двигателни затруднения и физически увреждания. Общо 45 вида оборудване може да бъде наемано, включително ортопедични устройства и такива за улесняване на мобилността, както и уреди за самообслужване, предпазни и медицински помощни средства. Каталогът ще бъде актуализиран с развитието на програмата и детайлизиране на нуждите на хората, информира  Всички регистрирани в Шанхай жители на възраст над 75 години, както и тези между 60 и 74 години, които живеят с минимална пенсия или имат ниски доходи, могат да кандидатстват за субсидии на стойност 50 процента от наемната цена. Местните власти ще проучват и възможностите за включване на субсидиите за наем в дългосрочните грижи и застраховките. В края на 2018 г. Шанхай е имал около 5 милиона постоянни жители на възраст над 60 години, което представлява повече от една трета от общия брой на регистрираните граждани. В града има също близо 550 000 души с различни увреждания.", "date": "2019.11.27", "title": "В Шанхай стартира пилотна програма за наемане на рехабилитационни и помощни устройства от възрастни хора"}
{"url": "https://www.24chasa.bg/novini/article/7917363", "text": "Трима души са леко ранени при мощна експлозия в химически завод в южния американски щат Тексас, предадоха Франс прес и БТА. Според очевидци, цитирани в американските медии, взривът е озарил небето над окръг Джеферсън, близо до границата с щата Луизиана, на 135 км източно от Хюстън тази нощ. Пострадалите са откарани в болница. Засега не е ясна причината за взрива, изпотрошили прозорците на домове на километри от завода. Местната спасителна служба е обявила заради инцидента евакуация на всички хора в радиус от 800 м около завода. Намиращите се по-далече са били посъветвани да не излизат от домовете си, докато спасителните екипи не дойдат, за да им помогнат да напуснат района. Компанията Ти Пи Си, собственик на завода, съобщи, че взривът е станал към 1 часа местно време (7 ч. по Гринуич). Компанията е задействала план за извънредни ситуации и е поискала съдействие от пожарникарите от два близки града. Заводът на Ти Пи Си произвежда бутадиен - леснозапалим газ, използван в производството на синтетичен каучук, както и в смеси за нефтохимическата промишленост. Според сайта на компанията в завода работят над 200 души.", "date": "2019.11.27", "title": "Трима души са ранени при мощната експлозия в Тексас (Видео)"}
{"url": "https://www.24chasa.bg/novini/article/7917373", "text": "20-годишен мъж е задържан за 24 часа, след като е заловен да шофира под влиянието на наркотици, а в колата са открити амфетамин и марихуана – съобщиха от Областната дирекция на МВР-Добрич. Около 18,45 часа във вторник в село Стожер е спрян за проверка лек автомобил „БМВ” с варненска регистрация, управляван от неправоспособен младеж. При извършената проверка на водача за употреба на наркотични и упойващи вещества, тестът отчита положителен резултат за употребата на амфетамин и метаамфетамин. В колата са открити бяло вещество с тегло 0,3 грама, реагиращо на амфетамин и суха тревна маса с тегло 3,8 грама, реагираща на марихуана. Образувани са бързи полицейски производства.", "date": "2019.11.27", "title": "Задържаха неправоспособен дрогиран шофьор в добричкото село Стожер"}
{"url": "https://www.24chasa.bg/novini/article/7917346", "text": "33-годишен от Етрополе запали колата си, след като причини катастрофа. Той ударил \"Мазда\" близо до бензиностанция и избягал. Тръгнал към с. Лопян и спрял в една от ливадите. Там запалил колата и тръгнал към близкото районно управление. Околко 2 ч. след полунощ мъжът подал сигнал, че автомобилът му бил задигнат. По-късно признал за лъжата.", "date": "2019.11.27", "title": "Мъж запали колата си след катастрофа"}
{"url": "https://www.24chasa.bg/novini/article/7917394", "text": "Американският посланик Херо Мустафа посети Софийската ботаническа градина за първи път този уикенд. Тя очаква с нетърпение да се върне през пролетта и отбеляза, че е прекрасно да види растения от цял свят, включително от Северна Америка! Това обявиха от американското посолство във страницата си във фейсбук. От там поясняват, че \"Херо\" е вид цвете. В България го наричаме ружа.", "date": "2019.11.27", "title": "Посланик Херо Мустафа разкри какво означава името й (Снимки)"}
{"url": "https://www.24chasa.bg/novini/article/7917411", "text": "Няма срутена стена след инцидента, станал по-рано днес, в болница\"Пирогов\". Това каза пред журналисти Стойно Цветков главен разследващ полицай от СДВР. Стената е напукана и доколкото имам информация няма опасност за сградата и хората в нея, подчерта той. По думите му в момента се извършва оглед от следователи, образувано е и досъдебно производство, ръководено от Софийска градска прокуратура. В тази ситуация трудно някой би могъл да направи извод за причината за инцидента, каза още той по повод съмненията за възникване на пожара вследствие на запалена цигари. Няма пряк свидетел, който да каже каква е причината за възпламеняване - дали цигара, искра или късо съединение, допълни Цветков. Изпълняващият длъжността директор на болницата проф.Николай Габровски отново подчерта, че не се е взривила кислородна бутилка. Както всички болници, така и ние разполагаме и работим с медицински газове и един от тях е кислород, добави той. По думите му системата за подаване на кислород се контролира непрекъснато, а в болницата има служител, който ежедневно контролира състоянието й. Проф.Габровски изрази категоричното си мнение, че аварията не е възникнала заради проблем с кислородната система. Тя функционира според правилата и нормите, работи нормално, каза още лекарят. Той посочи, че в болницата има охранителни външни камери, но в стаите на пациентите няма. Няма опасност за живота на обгазените пациенти, добави още проф.Габровски.", "date": "2019.11.27", "title": "Няма срутена стена след инцидента в \"Пирогов\""}
{"url": "https://www.24chasa.bg/novini/article/7917424", "text": "Мнозинството от гражданите на ЕС очакват допълнителни мерки за чист въздух. Това показват данните от проучване, представено днес от Европейската комисия. Над половината от участвалите в допитването са на мнение, че домакинствата, производителите на автомобили и на енергия, земеделските стопани и обществените служби не правят достатъчно за подобряването на качеството на въздуха. Повечето граждани не се чувстват добре осведомени за качеството на въздуха в своята държава. Хората са на мнение, че в последните 10 години качеството на въздуха се е влошило, макар според данните да се отчита съществено подобрение, предаде БТА. Според повечето участници проблемите с качеството на въздуха трябва да се решат първо на международно равнище. Половината от участниците очакват решение да се търси на европейско равнище. Най-много са отговорилите (44 на сто), според които най-добре би било да се приложи по-строг надзор на замърсяването от промишлената дейност и производството на енергия. От отговорилите 70 на сто твърдят, че са предприели поне едно действие за намаляване на замърсяването на въздуха и най-често това е купуването на енергоспестяващи електроуреди. Над половината твърдят, че заболяванията на дихателните пътища и сърцето, както и алергиите, са много сериозен проблем в техните държави.", "date": "2019.11.27", "title": "Проучване: Европейците искат от ЕС повече мерки за чист въздух"}
{"url": "https://www.24chasa.bg/novini/article/7917449", "text": "БЧК е в непрекъснат контакт с Албанския червен кръст (АЧК) и с Международната федерация на Червения кръст и Червения полумесец (МФЧК/ЧП). Екипи на Албанския червен кръст оказват първа помощ и психологична подкрепа на пострадалите в Дуръс и Туман, най-тежко засегнатите райони от земетресението. Това съобщиха от пресцентъра на БЧК. За нуждите на пострадалото население Българският червен кръст предоставя чрез Албанския червен кръст вещи от първа необходимост от бедствения си резерв, като част от тях са от съвместния бедствен резерв с Турския червен полумесец: вълнени одеяла – 1000 бр., семейни палатки – 100 бр., комплекти спално бельо (чаршаф, плик, калъфка) - 1000 бр., възглавници – 1000 бр., семейни хигиенни пакети – 100 бр., предаде  . БЧК продължава да следи ситуацията в Албания и при необходимост е в готовност за последващо подпомагане и изпращане на издирвателни екипи с кучета на Планинската спасителна служба. Хуманитарната помощ, предоставена от БЧК, ще бъде транспортирана до Албания заедно с помощта, отпусната от българската държава, в знак на солидарност с нуждаещите се от подкрепа в Република Албания", "date": "2019.11.27", "title": "БЧК изпраща помощ за пострадалите от земетресението в Албания"}
{"url": "https://www.24chasa.bg/novini/article/7917483", "text": "Европейският комисар по икономическите и валутните въпроси Пиер Московиси заяви днес, че спасяването на гръцката икономика е една от големите победи на досегашната Европейска комисия и на Франция, предаде Франс прес. Той изтъкна, че без тяхната подкрепа средиземноморската страна е щяла да бъде изхвърлена от еврозоната. \"В политически план това е една от големите победи на комисията (на Жан-Клод Юнкер) и на Франция\", изтъкна еврокомисарят на последното си изслушване пред комисията по финанси в Националното събрание преди приключването на петгодишния му мандат в края на тази седмица. \"На всички етапи, понякога във враждебна среда, Гърция можеше да разчита на подкрепата на Франция и на комисията\", увери Московиси, имайки предвид съпротивата на Германия и други северни държави срещу оставането на Атина в еврозоната след финансовата криза в страната, започнала през 2010 година. \"Ако друг комисар, а не аз, или ако друга комисия се бяха заели със случая, Гърция щеше да излезе от еврозоната. Щеше да бъде изхвърлена\", отбеляза Пиер Московиси в отговор на твърдението на депутати от \"Непокорна Франция\", че Брюксел е \"поставил гърците на колене\". Еврокомисарят подчерта, че е горд от пътя, изминат от Гърция след най-трудните моменти на икономическата криза и изрази увереност за нейното бъдеще. Гърция официално излезе от третия, последен план за международна помощ през август 2018 година, освобождавайки се от настойничеството на кредиторите си и започвайки отново да се финансира сама на пазарите. Страната очаква да постигне икономически растеж от 2,8 на сто през 2020 година, спазвайки финансовите условия, поставени от кредиторите й.", "date": "2019.11.27", "title": "Еврокомисар: Гърция е една от големите победи на досегашната Европейска комисия"}
{"url": "https://www.24chasa.bg/novini/article/7917431", "text": "Папа Франциск изпрати традиционни телеграми до лидерите на страните, над които летеше, връщайки се от апостолско посещение в Тайланд и Япония, сред които беше и руският президент Владимир Путин, съобщи   . \"Изпращам сърдечни поздрави на Ваше превъзходителство в полет над Русия от Тайланд и Япония по обратния път до Рим. Уверявам ви, че се моля за вас и всички хора на Руската федерация и апелирам за Божието благословение на мир и радост\", се казва в телеграмата. Освен Путин поздрави бяха изпратени до лидерите на Финландия, Естония, Латвия, Литва, Полша, Чехия, Австрия, Словения и Хърватия.", "date": "2019.11.27", "title": "Папата в телеграма до Путин: Моля се за вас и руснаците"}
{"url": "https://www.24chasa.bg/novini/article/7917516", "text": "\"Болните хора няма да бъдат ощетени, а ще се търсят решения да има по-строги и дисциплиниращи мерки по отношение на тези хора, които си позволяват да злоупотребяват с това право.\" Това каза социалният министър Бисер Петков преди ресорната парламентарна комисия. Той обясни, че решението трябва да се търси на тристранка, където да се намери пресечна точка на крайните искания. Работодателите искат да има изчаквателен период, в който никой да не плаща първия ден. Докато синдикатите са категорични против това предложение. Днес над 3000 синдикалисти от КТ \"Подкрепа\" излязоха на протест с искането работодателите да плащат поне първите пет дни, при това на 100%. От Асоциацията на индустриалния капитал в България пък излязоха от тристранката, защото искат спешна реформа на болничните.", "date": "2019.11.27", "title": "Бисер Петков: Няма да позволим болните да са ощетени"}
{"url": "https://www.24chasa.bg/novini/article/7917532", "text": "Британски и японски учени изследваха открития в алжирската пустиня метеорит Acfer 094, който е на 4,6 милиарда години, съобщи Сайънс алърт. В него бяха открити микроскопични вкаменелости, които са останали от древен воден лед. С помощта на различни методи специалистите са идентифицирали неизвестна по-рано структура на небесното тяло, независимо че то бе изследвано три десетилетия след откриването му. Идентифицирани са миниатюрни пори по цялата му повърхност. Отверстията са с диаметър 10 микрометра, т.е. малко по-големи са от размерите на червена кръвна клетка. Открити са също следи от взаимодействие на минерали с вода, предава БТА. Освен това учените направили реконструкция на еволюцията на планетезимал (зародиш на планета), от който метеоритът вероятно се е откъснал. Резултатите показали, че планетезималът се е формирал в покрайнините на Слънчевата система от силикатни частици, покрити с воден лед. Планетезималът продължил да нараства и да натрупва прах. При това лед се натрупал в центъра му, образувайки ядро с голямо съдържание на замръзнала вода. Астероидът дрейфувал към Слънцето. Близо до него температурата е достатъчно висока, за да може ледът в ядрото на астероида да започне да сублимира, т.е. да премине в газообразно състояние, преди парите да кондензират и да останат съдържащи замръзнала вода скали с много пори по повърхността им. По-късно астероидът се разпаднал, а фрагмент от него - Acfer 094, паднал на Земята.", "date": "2019.11.27", "title": "Откриха микроскопични вкаменелости в паднал метеорит, останали от древен воден лед"}
{"url": "https://www.24chasa.bg/novini/article/7917538", "text": "Правителството прие Годишния доклад за състоянието и развитието на земеделието за 2019 година. В документа се посочва, че аграрната търговия формира над 1 млрд. евро положително търговско салдо за 2018. Износът и вносът на селскостопански стоки бележат увеличение съответно с 3,3% и 3,6% спрямо предходната година. По предварителни данни, през първото полугодие на 2019 г. нетният износ на аграрни стоки от страната възлиза на 340 млн. евро. Водещи продукти в структурата на селскостопанския експорт както през 2018 г., така и през първите шест месеца на 2019 г., са житните и маслодайните култури, следвани от растителните мазнини, хлебарските и тестени сладкарски изделия, птичето месо, тютюна и др. По схемите за директни плащания и преходна национална помощ за кампания 2018, към края на юни 2019 г., са изплатени средства в размер на 1,650 млрд. лева на земеделските производители в страната. През 2018 г. брутната добавена стойност, създадена в отрасъл „Селско, горско и рибно стопанство“, възлиза на 3,698 млрд. лева по текущи цени, като в реално изражение се наблюдава относително запазване около нивото от предходната година. В рамките на 2018 г. по „Програмата за развитие на селските райони“ за периода 2014 - 2020 г. са извършени плащания в размер на 582,9 млн. лева, а по „Програмата за морско дело и рибарство“ 2014 - 2020 г. - около 14 млн. лева. В подкрепа на земеделските производители в страната, през годината са предоставени 270 млн. лева под формата на държавни помощи. В доклада са посочени приоритетите и целите на политиката в аграрния отрасъл, мерките и действията за тяхното постигане през 2020 г. Кабинетът одобри Програма за преброяване на населението и жилищния фонд през 2021 г., която представя целите, задачите, периода, принципите и етапите на провеждане на Преброяването през 2021 година (Преброяване 2021). Това е най-мащабното статистическо изследване и се провежда на всеки десет години като предоставя информация за броя и структурата на населението по пол, възраст, образование, икономическа активност, професия и други демографски, социално-икономически и етнокултурни признаци. В документа са описани методите и темите, по които ще се събира информация за населението и жилищния фонд, както и органите на преброяването и взаимодействието между тях. Данните, събрани по време на преброяването, ще бъдат използвани както от централната и местната власт, така и от бизнеса, научната общност и неправителствения сектор. Актуализиран е списъкът на средищните детски градини и училища. С настоящата актуализация общият брой на средищните детски градини, отделни групи в детски градини и училища в списъка за учебната 2019/2020 г., става 987 в над 660 населени места. В списъка се включват 31 нови детски градини и отделни групи в детски градини и 7 нови училища, които отговарят на критериите и условията за получаване на статут на средищни. Отпадат 41 средищни институции, в това число 11 училища и 30 детски градини или отделни групи в детски градини, поради липса на минималния брой от 10 ученика или 4 деца, които пътуват от други населени места. Общият брой на децата в новите средищни детски градини е 2069, като пътуващите деца в задължителна предучилищна възраст са 206. Общият брой на учениците в новите средищни училища е 1327, а пътуващите до 16-годишна възраст са 100. Промените в Списъка са извършени по мотивирани предложения на кметовете на общините и след извършена проверка от регионалните управления на образованието. За децата и учениците, които са от населени места без детска градина или училище, от съответните общини е осигурен безплатен транспорт до детската градина или училище. Одобрен е Списъкът със защитени детски градини и защитени училища за учебната 2019/2020 година. Общо 257 са образователните институции, включени в него. Това са 71 защитени детски градини и отделни групи в детски градини, които се намират в 96 населени места на 24 области, и 161 защитени училища, разположени в 106 общини на 26 области. Поради несъответствие с критериите за защитени училища от Списъка за 2018 година, отпадат 6 защитени детски градини и отделни групи в 6 детски градини. Списъкът е изготвен в резултат на мотивирани предложения на кметовете на общините след решения на общинските съвети, извършени проверки от регионалните управления на образованието и на анализ на информационните карти на детските градини и училищата в страната. Включените в Списъка образователни институции отговарят на критериите за статут на защитени, тъй като децата и учениците нямат възможност да се обучават в най-близката детска градина или училище или ще трябва да изминават повече от допустимите километри, за да пътуват до най-близките учебни заведения. Министерски съвет прие решение, с което определя председателя на Държавна агенция „Електронно управление“ за Национален координатор на Единната цифрова платформа на ЕС, по смисъла на Регламент (ЕС) 2018/1724. Платформата ще осигури единна входна точка за достъп до онлайн информация, административни процедури и услуги за оказване на съдействие и решаване на проблеми, необходими на гражданите и предприятията, за свободно движение в рамките на ЕС, за правата и задълженията на потребителите в областта на вътрешния пазар. Потребителите ще имат достъп и възможност да извършват процедури, свързани с житейски или бизнес събития, изцяло онлайн, при условие че съответната процедура е въведена в държава членка. Единната цифрова платформа ще включва общ потребителски интерфейс, достъпен на всички официални езици на Съюза и интегриран в съществуващия в момента портал „Вашата Европа“. Изграждането на платформата е една от приоритетните инициативи, заложени в Плана за действие на ЕС за електронно управление за периода 2016-2020 г. Съгласно Регламента Националният координатор отговаря за контактите с ЕК по всички въпроси, свързани с платформата. Той насърчава еднаквото прилагане от компетентните органи на изискванията на Регламента, относно: качеството на информацията; процедурите и услугите за оказване на помощ и решаване на проблеми; трансграничния достъп до онлайн процедури и услуги; техническата система за трансграничен автоматизиран обмен на удостоверителни документи и за прилагане на принципа „само веднъж“; проверката на удостоверителни документи между държавите членки. Той ще гарантира, че при наличие на препоръки от ЕК, относно качеството на осигуряваните от компетентните органи информация и услуги, те се прилагат надлежно. Министерският съвет избра Иван Тодоров от Конфедерацията на работодателите и индустриалците в България за член на Управителния съвет (УС) на Държавния фонд за гарантиране устойчивост на държавната пенсионна система (т. нар. „Сребърен фонд“) за 2020 г. Иван Тодоров заменя Васил Велев, съгласно ротационния принцип за излъчване на член на УС от национално представителните организации на работодателите. Ръководството на т. нар. „Сребърен фонд“ се осъществява от УС с 8 членове. Негов председател е министърът на финансите, а заместник-председател - министърът на труда и социалната политика. Министерският съвет одобри изплащането на 1 000 евро обезщетение след споразумение по жалба пред ЕСПЧ. Жалбоподателката, която е наследница на бивш собственик на земеделска земя, претендира пред Европейския съд по правата на човека (ЕСПЧ) прекомерната продължителност на реституционното производство. През 1991 г., след влизане в сила на Закона за собствеността и ползването на земеделските земи (ЗСПЗЗ), тя подава заявление за реституиране на имотите. Година по-късно съответната Поземлена комисия й признава за възстановяване правото на собственост върху земеделските земи с план за земеразделяне, като по отношение на един от имотите е уточнено, че имотните граници ще се определят въз основа на предстоящ план на новообразуваните имоти по чл.28 от Правилника за прилагане на ЗСПЗЗ. Едва през 2018 г. жалбоподателката е уведомена от компетентните органи, че няма издаден и одобрен план на новообразувани имоти и успява да се снабди с нотариален акт за собственост. Практика на ЕСПЧ по подобни казуси е да съдейства на страните да постигнат приятелско споразумение. В този случай европейският съд предлага българското правителство приеме да заплати на жалбоподателката справедливо обезщетение в размер на 1000 евро за имуществени и неимуществени вреди, разходи и разноски по делото. Министерският съвет одобри отпускането на 530 196 лева за финансово осигуряване на дейности по две национални програми за развитие на образованието за 2019 година. По НП „Осигуряване на съвременна образователна среда“ се предоставят 523 046 лв. за 35 общински училища, представляващи остатъка от 35% от одобрените средства за финансиране на проектите им. Със средствата се модернизира образователната среда за професионално образование и за обучение по природни науки в общообразователната и профилираната подготовка на учениците по физика и астрономия, химия и опазване на околната среда и биология и здравно образование. По НП „Иновации в действие“ три училища в Столична община и община Казанлък са включени допълнително в списъка за финансиране по Националната програма и ще получат 7 150 лв. за популяризиране на иновации. Одобрени са допълнителни разходи по бюджета на МВР и на МС за 2019 г. Правителството одобри допълнителни разходи по бюджета на Министерството на вътрешните работи за 2019 г. в размер до 3 300 000 лв. Средствата са за финансово обезпечаване на сключени договори за изпълнение на дейности, свързани с издаването на българските лични документи. С друго правителствено постановление са одобрени допълнителни разходи по бюджета на Министерския съвет за 2019 г., бюджетна програма „Администрация“ за 2019 г. в общ размер 140 046 лв., в т.ч. персонал - 104 721 лв. за ликвидацията на Министерството за Българското председателство на Съвета на Европейския съюз 2018. Одобрени са също така вътрешнокомпенсирани промени на утвърдените разходи по области на политики/бюджетни програми по бюджета на Министерския съвет за 2019 г. Промените са в рамките на утвърдените разходи по бюджета на Министерския съвет за настоящата година. Със свое постановление правителството одобри изменение на Постановление № 210 на Министерския съвет от 2019 г. за приемане на план-сметка за разходите по подготовката и произвеждането на първи и втори тур на изборите за общински съветници и за кметове през 2019 година. С промените в план-сметката се осигуряват допълнителни разходи по бюджета на Централната избирателна комисия за отпечатване на бюлетините за местните избори в размер на 3,1 млн. лв., каквато е нужната сума за изпълнение на сключения договор с „Печатница на БНБ“ АД след проведената процедура за възлагане. Средствата ще се осигурят чрез преструктуриране на разходите/трансферите по централния бюджет за 2019 г. От бюджета на Министерството на икономиката на Община Елин Пелин, обл. Софийска ще се предоставят средства за изграждане на елементи на общинска инфраструктура „Транспортен достъп от път SF01231, община Елин Пелин, землище на с. Равно поле, област Софийска“. Инфраструктурата се изгражда във връзка с изпълнението на сертифицирания по ЗНИ инвестиционен проект „Складова база\" на „Уеърхаузинг Енд Логистикс“ ЕООД. Новоизградената инфраструктура ще бъде публична общинска собственост на община Елин Пелин и ще се ползва от всички физически и юридически лица, изпълняващи спедиторска, транспортна и товаро-разпределителна дейност, собственици и ползватели на съседни или намиращи се в близост имоти. Преминаващи лица, за които е налице необходимост от безопасно преминаване по този път към съществуващата спирка на масовия градски транспорт и близкия ЖП прелез, също ще ползват инфраструктурата. Министерският съвет прехвърли на община Варна собствеността върху два терена - частна държавна собственост, намиращи се в курортен комплекс „Св. Св. Константин и Елена“, гр. Варна. Имотите са с обща площ 485 кв. м и са необходими за реконструкция на кръгово кръстовище по алея 45 в курортния комплекс. С друго свое решение Министерският съвет възложи на Агенция „Митници“ да сключи договор за придобиване в полза на държавата на два имота, намиращи се на територията на ГКПП „Калотина“. Закупуването им е във връзка с бъдещата реконструкция на пункта. Чрез придобиването на сградите ще бъде повишена пропускателната способност и ще се осигурят необходимите условия за изпълнение на функциите и задачите на митническата администрация, свързани с контрол на стоки и товари. Постройките, които са разположени на трасе „вход“ на ГКПП „Калотина“, са частна собственост и са изградени през 1991 г. по силата на заповед на кмета на община Драгоман за отстъпено право на строеж върху държавна земя. Към момента сградите се използват от митническата администрация за осъществяване на контрол на стоки и товари и за продажба на винетни и тол такси. Средствата, необходими за закупуване на имотите, са в общ размер не по-висок от 20 000 лева и са осигурени от бюджета на Агенция „Митници“ за 2019 г. Придобиването на постройките се възлага на Агенция „Митници“ съгласно Закона за държавната собственост, според който Агенцията управлява имотите в рамките на граничните контролно-пропускателни пунктове, които са държавна собственост и не са предоставени на други ведомства. Министерският съвет прие решение, с което възлага на министъра на вътрешните работи да сключи договор за покупка в полза на държавата на имоти, собственост на „Банка ДСК“ ЕАД в гр. Долни Дъбник. Те представляват 540/1120 идеални части от урегулиран поземлен имот, заедно с построена в западната му част едноетажна сграда - 108.00 кв.м. Останалата част от поземления имот е държавна собственост и се управлява от МВР. Придобиването на посочените имоти - на обща стойност 29 161.80 лв., и предоставянето им на МВР за безвъзмездно управление, ще обезпечи нуждите на РУ-Долни Дъбник от работни помещения за разследващи полицаи, помещения за съхранение на веществени доказателства, както и място за съхранение на служебни автомобили. Средствата за закупуването им са осигурени от бюджета на Министерството на вътрешните работи за 2019 година. Министерският съвет утвърди споразумението между Република България и Хашемитско кралство Йордания за краткосрочно пребиваване на притежателите на дипломатически и служебни паспорти. Съгласно документа, българите с такива паспорти ще бъдат освободени от изискването за притежаване на краткосрочна виза при пътувания до Йордания. Споразумението беше подписано на 20 август 2019 г. от вицепремиера и министър на външните работи на България Екатерина Захариева и от министъра на външните работи на кралство Йордания Айман Сафади. Кабинетът одобри проект на Споразумение за сътрудничество в областта на статистиката между Националния статистически институт на Република България и Централното статистическо бюро на Палестина, като основа за водене на преговори. Споразумението ще създаде правна рамка за развитие на сътрудничеството между България и Палестина в областта на статистиката. То е насочено към обмяна на опит и знания при развитието на статистическите методологии и изследвания. Предвижда се да бъдат провеждани мисии и курсове за обучение, да се изпълняват съвместни проекти и да бъде обменяна информация в областта на бизнес статистиката, макроикономическата и демографската статистика. Данните, събрани по време на преброяването, ще бъдат използвани както от централната и местната власт, така и от бизнеса, научната общност и неправителствения сектор. Подписването на споразумението ще допринесе за издигане на международния авторитет на българската статистика и за развитие на отношенията между статистическите институции на България и Палeстина. България ще се присъедини към Меморандума за сътрудничество на Регионалната работна група за Югоизточна Европа по финансово образование Със свое решение Министерският съвет упълномощи заместник-министъра на финансите Маринела Петрова да подпише писмото за присъединяване на Република България към Меморандума за сътрудничество между страните участнички в Регионалната работна група за Югоизточна Европа по финансово образование. С присъединяването към документа ще се подобри сътрудничеството в областта на финансовото образование, ще бъдат обменени опит, информация и добри практики между участниците - Албания, Босна и Херцеговина, Хърватия, България, Република Северна Македония, Молдова, Черна гора, Румъния, Сърбия, Косово, Словения и Турция. Правителството одобри състава на българската делегация и разгледа въпроса за подготовката и провеждането на третото заседание на Смесената българо-сръбска междуправителствена комисия за икономическо сътрудничество. В рамките на заседанието, което ще се проведе на 27-28 ноември в гр. София, ще бъдат обсъдени въпроси, свързани с двустранното икономическо сътрудничество в области като транспорт, търговия, инвестиции, селско стопанство и др. Предвижда се Комисията да набележи мерки за разширяване на сътрудничеството и деловите връзки между двете страни в областите от взаимен интерес. Министерският съвет открива процедури за възлагане на концесия за морските плажове „Крайморие” в община Бургас, „Приморско-юг“ в община Приморско и „Лозенец“ в община Царево. Целта е обезопасяване на плажовете и предоставяне на услуги от обществен интерес за срока на концесиите. Процедурите се провеждат по реда на Закона устройството на Черноморското крайбрежие (ЗУЧК). Предлага се срокът на концесиите да е 20 години. Размерът на минималното годишно концесионно възнаграждение за морски плаж „Крайморие“ е 47 232 лв. без ДДС, за плаж „Приморско-юг“ – 109 747 лв. без ДДС и за плаж „Лозенец“ – 141 139 лв. без ДДС. Размерът е определен съгласно приетата от Министерския съвет Методика за определяне на минималния размер на концесионното възнаграждение за морските плажове- обект на концесия, по реда на чл. 8, ал. 2 и 3 от Закона за устройството на Черноморското крайбрежие. Трите морски плажа ще бъдат обезпечени със задължителните дейности по ЗУЧК - осигуряване на водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж и предоставяне на услуги от обществен интерес. Министерският съвет одобри днес трансфер в размер на 6 800 000 лева по бюджета на съдебната власт за 2019 г. за покриване на неизпълнението на приходите по бюджета на съдебната власт. Със средствата ще се осигури покриването на вече одобрените разходи по бюджета на съдебната власт, в съответствие с чл.361 . ап. 4 от Закона за съдебната власт. Министерският съвет одобри вътрешнокомпенсирани промени в размер на 3 424 000 лева по бюджета на Министерство на правосъдието за 2019 г. Те ще послужат за осигуряването на средства за изплащане на обезщетения по бюджета на Главна дирекция „Изпълнение на наказанията“. Средствата ще бъдат осигурени за сметка на преструктуриране в бюджета на Министерство на правосъдието за 2019 г. Правителството одобри 51 570 лева за изплащане на стипендии на 73 ученици с изявени дарби от общински, частни и държавни училища през 2019 година. Предоставянето на стипендиите цели насърчаване на творческите заложби на децата. За Министерството на образованието и науката за тази година са определени средства в общ размер на 793 050 лв., които се разпределят регулярно. Представените от правителството средства са за третото тримесечие на 2019 година след постъпили искания в МОН. Стипендиите са за 43-ма ученици в общински училища, 26 - в държавни и 4 - в частни. Правителството одобри българската позиция за Позициите на България за предстоящото заседание на Съвета на Европейския съюз „Правосъдие и вътрешни работи”, което ще се проведе на 2 и 3 декември в Брюксел. В част „Правосъдие“ ще бъдат обсъдени предложенията за изменения на Регламент относно връчване в държавите членки на съдебни и извънсъдебни документи по граждански или търговски дела и на Регламент относно сътрудничеството между съдилищата на държавите членки при събиране на доказателства по граждански или търговски дела. Друга тема за дискусия ще бъдат престъпленията срещу околната среда - окончателен доклад от 8-мия кръг на взаимни оценки на борбата с престъпленията срещу околната среда. Ще се разгледа и Проект на Заключения на Съвета относно алтернативните мерки на лишаването от свобода. Очаква се в рамките на заседанието ПВР да бъдат приети и Заключения на Съвета за правата на жертвите. Министрите ще обсъдят също проект на Заключения на Съвета за бъдещето на гражданскоправното сътрудничество. В част „Вътрешни работи“ ще бъдат обсъдени темите: бъдеще на политиката на ЕС в областта на миграцията и убежището; бъдещето на вътрешната сигурност на ЕС; оперативна съвместимост на информационните системи - ефективно прилагане; цикъл на многогодишната стратегическа политика за европейско интегрирано гранично управление. Съветът на Европейския съюз по конкурентоспособност (вътрешен пазар, индустрия, научни изследвания и космическо пространство), ще заседава на 28 и 29 ноември в Брюксел. В частта „Вътрешен пазар и индустрия“ се предвижда обсъждането на две предложения с цел постигането на общ подход - на директивата относно представителните искове и на директивата за оповестяването на информация за корпоративния данък. След това министрите ще проведат дискусия за външното измерение на европейската конкурентоспособност. В частта „Космическо пространство“ ще се приемат заключения относно космически решения за устойчива Арктика и ще се проведе дебат по темата за насърчаване на устойчива космическа икономика. В частта „Научни изследвания“ се предвижда приемането на предложението за Регламент относно Европейския институт за иновации и технологии, предложението за Регламент за Рамковата програма за научни изследвания и иновации 2021-2027 г. и програмата „Евратом“ в допълнение към „Хоризонт Европа“. На 2 и 3 декември в Брюксел ще заседава Съветът на Европейския съюз по транспорт, телекомуникации и енергетика. Министрите ще обсъдят теми от формат „Транспорт“ и „Телекомуникации“. Предстои взимане на решение за общ подход по предложението за Регламент относно правата и задълженията на пътниците в железопътния транспорт. Министрите ще разгледат и Пакета за мобилност I и по-конкретно предложението за пътното таксуване на превозните средства, познато като Директива Евровинетка. В сектор въздухоплаване, министрите на транспорта на ЕС ще дискутират темата: „Бъдеще на Единно европейско небе“. В областта на телекомуникациите ще бъде разгледан доклад за напредъка по предложението за Регламент относно неприкосновеността на личния живот и електронните съобщения. На заседанието на Съвета на ЕС по транспорт, телекомуникации и енергетика в част „Енергетика“ министри ще обменят мнения за насърчаване на чистата енергия, с което да дадат политически насоки на Европейската комисия за лансиране на нови инициативи в тази област. Предвидени са и дискусии по приоритетите в енергийния сектор за следващите пет години, очертани от новата Европейска комисия. Обект на разговори ще бъдат и последващите действия след публикуването на съобщението на Европейската комисия относно националните планове в областта на енергетиката и климата. Министерският съвет одобри също така резултатите от българското участие в редовното заседание на Съвет „Общи въпроси“, което се проведе на 19 септември в Брюксел. Подготовката за Европейския съвет през декември, климатичните промени, принципите на правовата държава и състоянието на политиката на разширяване и процеса на стабилизиране и асоцииране бяха основните теми на Съвета. В рамките на заседанието председателството предостави и информация за състоянието на преговорите по Многогодишната финансова рамка (МФР). Улеснява се упражняването на правата на акционерите в публични дружества чрез изменения и допълнения на Закона за публичното предлагане на ценни книжа (ЗППЦК). Проектозаконът, приет от Министерския съвет днес, цели постигане на пълно съответствие на националното законодателство с правото на Европейския съюз по отношение на насърчаването на дългосрочната ангажираност на акционерите, идентификацията на акционерите, предаването на информация по верига от посредници до акционерите или директно на акционерите, улесняване на упражняване на правото на глас от акционерите и потвърждаване на тяхното преброяване. Предлагат се разпоредби за начина на изискване, предоставяне и съхранение на необходимата идентификационна информация за даден акционер, лицата, на които може да бъде предоставена тази информация, както и лицата, от които може да се изиска съответната информация. Въвежда се срок за съхраняване на идентификационните данни при съобразяване с европейския регламент за личните данни. За да се гарантира достигането на информацията до акционерите и заинтересованите лица, се поставят изисквания към „Централен депозитар“ АД и инвестиционните посредници да приемат и предоставят информацията за съответно корпоративно събитие. Определя се още моментът, в който документите за свикване и провеждане на общото събрание следва да се оповестят. Гарантира се надлежното потвърждаване и преброяване на гласовете на акционер, подаден по електронен път при упражняване правото на глас при провеждане на общо събрание на акционерите. Регламентира се изискване разходите, свързани с предаването на информацията по веригата от посредници, да са недискриминационни и пропорционални на предоставените услуги. С проектозакона се въвеждат разпоредбите на Директива (ЕС) 2017/828 на Европейския парламент и на Съвета за изменение на Директива 2007/36/ЕО по отношение на насърчаването на дългосрочната ангажираност на акционерите. С новите текстове се транспонират и мерките по прилагането на Регламент за изпълнение (ЕС) 2018/1212 на Комисията за определяне на минимални изисквания за прилагането на разпоредбите на Директива 2007/36/ЕО на Европейския парламент и на Съвета по отношение на идентификацията на акционерите, предаването на информация и улесняването на упражняването на правата на акционерите. Правителството прие Постановление на Министерския съвет за одобряване на вътрешнокомпенсирани промени на утвърдените разходи по области на политики и бюджетни програми по бюджета на Министерството на младежта и спорта за 2019 г., внесено от Министерството на младежта и спорта. Преструктурирането на разходите по бюджета на Министерството на младежта и спорта се налага от необходимостта за финансово обезпечаване на дейности по „Програмата за развитие на спорта за високи постижения” и привеждането на разходите за персонал в съответствие с новата структура на министерството, утвърдена с промените в Устройствения правилник на Министерството на младежта и спорта, в сила от 25.01.2019 г. Мотивите за предлаганата корекция са свързани с необходимостта от преструктуриране на утвърдените средства по бюджета на Министерството за 2019 г. с оглед необходимостта за финансово обезпечаване на дейности по бюджетна програма „Спорт за високи постижения“. Програмата отрежда централна роля на лицензираните спортни федерации, администриращи олимпийски и неолимпийски спортове, които организират реализирането на дейностите. По този начин се осигурява подготовката на отбори, които включват както юноши и девойки и младежи, така и мъже и жени, с потенциал за развитие и спечелване на квоти за участие на олимпийските игри през 2020 г. Осигурява приемственост и по-големи възможности за подбор на състезатели при обновяване на отборите, като се оптимизира и ефектът от предоставените средства и използването на материалната база. Създават се предпоставки за разширяване на състава от спортисти, които провеждат тренировъчния процес при адекватни условия. Увеличаването на средствата по бюджетна програма „Олимпийска подготовка“ е с цел осигуряването на оптимални условия за тренировъчен процес на олимпийските състезатели със спечелени квоти за участие в летните олимпийските игри в Токио 2020 г. Очакваните резултати от извършваната промяна са да допринесе за по-пълно постигане на поставената за 2019 г. цел - спечелване на повече квоти за участие на летните олимпийски игри през 2020 г., постигане на върхови постижения на световни и европейски първенства и летните олимпийски игри в Токио 2020 г. Правителството одобри състава на българската делегация за 25-та Конференция по изменение на климата, която ще се проведе от 2 до 13 декември в град Мадрид, Испания. Очаква се страните по Рамковата конвенция на ООН по изменение на климата да постигнат напредък по редица въпроси, свързани с финансиране на дейности по изменение на климата в развиващите се държави, пазарни механизми за сътрудничество, докладване на поетите ангажименти, свързани с климатичните промени. След откриването на Конференцията държавните глави и представителите на страните по Конвенцията ще представят позициите си, с които да се даде напредък на преговорите за финализиране на правилата за прилагане на новия пазарен механизъм по чл. 6 от Парижкото споразумение. Българската делегация ще представи позициите на страната по важни въпроси и приоритетни теми, свързани с изпълнението и отчитането на целите на Споразумението от Париж. Република България ще предостави спешна хуманитарна помощ във връзка със земетресението в Република Албания в размер на 200 000 лева, реши правителството на днешното заседание. Финансирането ще бъде осигурено от средствата по бюджета на Министерството на външните работи, предназначени за развитие и хуманитарна помощ. Предоставената от българска страна спешна хуманитарна помощ има важно политическо значение и ще подпомогне усилията на ЕС и на международната общност за справяне с последиците от земетресението в Република Албания. Правителството одобри проект на Споразумение за предоставяне на консултантски услуги, засилващи устойчивостта към рискове от бедствия, между Министерството на вътрешните работи и Международната банка за възстановяване и развитие като основа за водене на преговори. Подписването на Споразумението е в изпълнение на Меморандума за разбирателство между правителството на Република България и Международната банка за възстановяване и развитие за партньорство и подкрепа при усвояване на европейските структурни и инвестиционни фондове за периода 2014 - 2020 година. В Меморандума е предвидено, че подкрепата на банката ще бъде фокусирана в специфични съществени области. Управлението на риска от бедствия е специфична и съществена област, която е пряко свързана и влияе на редица други основни области, включително и на посочените в Меморандума области, като околна среда, транспорт, енергетика, селско стопанство, горско стопанство, воден сектор. Целта на споразумението с Международната банка за възстановяване и развитие е Министерството на вътрешните работи да получи консултантски услуги в подкрепа на разработването на Национален план за управление на риска от бедствия, възползвайки се от експертизата, информацията и международния опит, с които банката разполага в тази област. С изпълнение на предвидените в Споразумението дейности ще се постигне: подкрепа за изпълнението на приоритетите на правителството за намаляване на риска от бедствия, заложени в Националната програма за развитие: България 2020; подкрепа за реализацията на цели и приоритети от Националната стратегия за намаляване на риска от бедствия 2018 - 2030 г.; подкрепа за разработването на национален план за управление на риска от бедствия; подкрепа за изпълнението на тематично отключващо условие „Ефективна рамка за управление на риска от бедствия“ към специфична цел „2.4. Насърчаване на приспособяването към изменението на климата, управление на риска и устойчивост на бедствия“, което е приложимо за средствата от Европейския фонд за регионално развитие и Кохезионния фонд за следващия програмен период 2021 - 2027 г.; укрепване на капацитета на компетентните органи при формулиране на планове и програми, свързани с управление на риска от бедствия, анализи, диагностики за секторно и проектно планиране, проектиране и изпълнение, с цел по-добро управление, увеличаване на ефективността и по-добро изпълнение на политиките за намаляване на риска от бедствия. Предвидените в проекта на споразумение консултантски услуги ще се финансират със средства от Европейските структурни и инвестиционни фондове 2014-2020 г., предоставени на Република България чрез оперативна програма „Околна среда 2014-2020г.“ Министерският съвет прие Наредба за провеждане на конкурсите и подбора при мобилност на държавни служители. Приетото правителствено постановление е в изпълнение на измененията на Закона за държавния служител (обн. ДВ, бр. 57 от 22 юли 2016 г.), които влизат в сила на 1 октомври 2019 г. и са насочени към подобряване на обективността и качеството на подбора на държавни служители чрез въвеждането на централизиран и децентрализиран етап на конкурса при постъпване на държавна служба. Централизираният етап се провежда от Института по публична администрация чрез тестови задачи, разделени в три модула - за определяне нивото на общите компетентности, на познанията за държавната администрация и за компютърни умения, необходими за заемането на държавна служба. Задачите за общи компетентности са обвързани с компетентностната рамка за държавните служители, определена с Наредбата за условията и реда за оценяване изпълнението на служителите в държавната администрация (НУРОИСДА). В наредбата са определени минималните нива на общите компетентности и на основните познания, които кандидатите трябва да покажат, за да са тестовете успешно издържани. Нивото на трудност на задачите в модулите е съобразено с групата длъжности, към които се отнася конкурсната длъжност. Тестовете се провеждат в компютърно оборудвани тестови зали в присъствието на квестори чрез специално разработена платформа, която автоматично отчита резултатите. След приключване на тестовата сесия, всеки кандидат ще има достъп до резултатите си, които включват обобщена информация за представянето на кандидата по модули и компетентности. Кандидатите предварително ще се регистрират и създават свой профил в Портал за работа в държавната администрация, чрез който ще могат да получават информация във връзка с участието си в конкурсни процедури, както и при дадено съгласие да бъдат обект на търсене от звената по човешки ресурси при назначения по заместване, на непълно работно време, процедури по мобилност. В децентрализирания етап на конкурса ще участват само кандидати, които са издържали успешно централизирания етап или са с признати за валидни резултати от успешно издържани тестове през последните три години. Децентрализираният етап е предназначен за определяне нивото на специфичните компетентности и професионалните и деловите качества на кандидатите, необходими за заемане на конкретната длъжност и ще се провежда от конкурсната комисия в съответната администрация. Предвидено е комисията да разполага с информацията за резултатите от централизирания етап по компетентности. Прилагането на предложената Наредба за провеждане на конкурсите и подбора при мобилност на държавни служители ще подпомогне извършването на независима и стандартизирана оценка на компетентностите, необходими за работа в държавната администрация, ще подобри обективността и ефективността на извършвания подбор и ще утвърди прилагането на конкурентното начало, ще гарантира открити процедури при спазване на принципа на равнопоставеност между кандидатите и прозрачност на назначенията и ще изведе професионализма като водещ критерий за постъпване и израстване в държавната служба.", "date": "2019.11.27", "title": "Вижте какво реши Министерският съвет днес"}
{"url": "https://www.24chasa.bg/novini/article/7917567", "text": "Правителството прие Годишния доклад за състоянието и развитието на земеделието за 2019 година, съобщиха пресслужбата на кабинета. В документа се посочва, че аграрната търговия формира над 1 млрд. евро положително търговско салдо за 2018. Износът и вносът на селскостопански стоки бележат увеличение съответно с 3,3 на сто и 3,6 на сто спрямо предходната година. По предварителни данни, през първото полугодие на 2019 г. нетният износ на аграрни стоки от страната възлиза на 340 млн. евро. Водещи продукти в структурата на селскостопанския експорт както през 2018 г., така и през първите шест месеца на 2019 г., са житните и маслодайните култури, следвани от растителните мазнини, хлебарските и тестени сладкарски изделия, птичето месо, тютюна и др. По схемите за директни плащания и преходна национална помощ за кампания 2018, към края на юни 2019 г., са изплатени средства в размер на 1,650 млрд. лева на земеделските производители в страната. През 2018 г. брутната добавена стойност, създадена в отрасъл \"Селско, горско и рибно стопанство\", възлиза на 3,698 млрд. лева по текущи цени, като в реално изражение се наблюдава относително запазване около нивото от предходната година. В рамките на 2018 г. по \"Програмата за развитие на селските райони\" за периода 2014 - 2020 г. са извършени плащания в размер на 582,9 млн. лева, а по \"Програмата за морско дело и рибарство\" 2014 - 2020 г. - около 14 млн. лева. В подкрепа на земеделските производители в страната, през годината са предоставени 270 млн. лева под формата на държавни помощи. В доклада са посочени приоритетите и целите на политиката в аграрния отрасъл, мерките и действията за тяхното постигане през 2020 г.", "date": "2019.11.27", "title": "Аграрната търговия формира над 1 млрд. евро положително търговско салдо за 2018"}
{"url": "https://www.24chasa.bg/novini/article/7917565", "text": "Представител на руския олигарх Олег Дерипаска съобщи за ТАСС, че бизнесменът не е получил от правителството на Кипър официално съобщение, че е лишен от кипърско гражданство и информациите за отнемане на неговия \"златен паспорт\" са неверни, предаде ТАСС. По-рано кипърският в. \"Политис\" писа, че Дерипаска е включен в списъка на 26 души, които кипърските власти смятат да лишат от гражданство. Вестникът отбеляза, че в списъка фигурира \"Олег Дерибаска със сина и дъщеря му\". \"Информацията за лишаване на Олег Дерипаска от кипърско гражданство не съответства на действителността. Той не е получавал от правителството на Кипър никакви официални съобщения за статут на гражданството. Но фактът, че Кипър очевидно е подложен на безпрецедентен натиск от страна на САЩ за създаване на трудности на руския бизнес, е възмутителен и трябва да предизвика сериозно безпокойство сред международната общност\", каза представителят на руския бизнесмен, предава БТА. Програмата за предоставяне на \"златни паспорти\" на чуждестранни инвеститори беше въведена в Кипър през 2014 г., когато икономиката на острова преживя дълбока рецесия. До края на 2018 г. благодарение на тази програма в кипърската икономика бяха инвестирани 6 милиарда евро, в замяна на които кипърско гражданство получиха 4000 чуждестранни инвеститори. Кипър съобщи в началото на месеца, че е започнал процедура за отнемане на гражданството на 26 души след информации в медиите, според които някои от инвеститорите може да са замесени в пране на пари или да са свързани с авторитарни правителства.", "date": "2019.11.27", "title": "Руският олигарх Олег Дерипаска: Не са ме уведомили, че Кипър ме е лишил от гражданство"}
{"url": "https://www.24chasa.bg/novini/article/7917972", "text": "Средният лихвен процент на бизнеса по депозитите с договорен матуритет в левове през октомври 2019 г. спада на годишна база с 0.05 пр.п. до 0.03 на сто, а по тези в евро нараства с 0.02 процентни пункта /пр.п./ до минус 0.01 на сто, съобщава Българската народна банка. В сравнение със септември 2019 г. средният лихвен процент по депозитите с договорен матуритет в левове намалява с 0.02 пр.п., а по тези в евро се увеличава с 0.01 пр.п. През октомври 2019 г. спрямо октомври 2018 г. средният лихвен процент по депозитите с договорен матуритет в левове на домакинствата се понижава с 0.03 пр.п. до 0.15 на сто, а по тези в евро се повишава с 0.02 пр.п. до 0.23 на сто. През октомври 2019 г. средният лихвен процент по кредитите на бизнеса до 1 млн. евро, договорени в левове, намалява спрямо същия месец на 2018 г. с 0.16 пр. п. до 3.87 на сто, а по тези, договорени в евро - с 0.31 пр.п. до 2.72 процента. Средният лихвен процент по кредитите над 1 млн. евро, договорени в левове, се понижава с 1.84 пр. п. до 2.27 на сто, а по тези, договорени в евро - с 0.91 пр.п. до 1.81 на сто. През октомври 2019 г. средният лихвен процент по кредитите на домакинствата, взети за потребление в левове нараства на годишна база с 0.09 пр.п. до 8.32 на сто, а по тези в евро се понижава с 0.16 пр.п. до 3.84 на сто. При жилищните кредити в левове лихвеният процент спада на годишна база с 0.28 пр. п. до 3.00 процента, а по тези в евро - с 0.25 пр. п. до 3.69 процента. Годишният процент на разходите (ГПР) по кредитите за потребление в левове през октомври 2019 г. спада на годишна база с 0.04 пр.п. до 10.09 на сто, а по кредитите за потребление в евро - с 0.41 пр. п. до 4.01 на сто. През октомври 2019 г. годишният процент на разходите по жилищните кредити в левове намалява спрямо октомври 2018 г. с 0.26 пр.п. до 3.38 на сто, а по жилищните кредити в евро - с 0.15 пр. п. до 4.17 на сто, съобщава БНБ.", "date": "2019.11.27", "title": "Лихвите по депозитите и през октомври\nостават близки до нулата"}
{"url": "https://www.24chasa.bg/novini/article/7918000", "text": "Поднасяме най-искрени съболезнования за кончината на големия български актьор и общественик Стефан Данаилов. Смъртта, която в един миг идва и отнема всичко, е тежък момент, когато думите са безсилни да изразят болката от загубата на един обичан от народа човек. Това се казва в съболезнованието на българския патриарх Неофит за кончината на Стефан Данаилов, предаде БТА. Стефан Данаилов остава в паметта ни като човек, който в битността си на министър на културата с лекота, желание и обич се трудеше за развитието на културата във всичките й сфери. Напусна ни актьорът, пресъздал изключително добре образа на Свети Цар Борис Първи в едноименния филм, пише Негово светейшество. Благодарни сме за доброто му отношение към Светата Църква и за всички добри инициативи, свързани с връщането, реставрирането и съхранението на православните ни храмове и манастири, заявява предстоятелят на БПЦ. \"Отправяме молитва към небесния ни Отец да упокои душата на новопреставилия се Божий раб в селенията на праведните! Господ да утеши близките му в тези нелеки за тях дни, като им дарува сили да превъзмогнат скръбта от тежката загуба. Вечна и блажена да бъде светлата му памет\", пожелава патриарх Неофит в своето съболезнование за кончината на Стефан Данаилов.", "date": "2019.11.27", "title": "Патриарх Неофит: Най-искрени съболезнования за кончината на големия български актьор Стефан Данаилов"}
{"url": "https://www.24chasa.bg/novini/article/7917955", "text": "Британската Лейбъристка партия обвини днес консерваторите, че водят тайни преговори със САЩ британската здравна система да бъде продадена на американски компании по силата на бъдещо търговско споразумение между двете страни след Брекзит, предаде Франс прес. Две седмици преди парламентарните избори във Великобритания лидерът на лейбъристите Джереми Корбин представи пред журналисти 450 страници документи. Според него в тях се съдържа информация за шест кръга преговори във Вашингтон и Лондон от 2017 г. насетне между британски и американски представители за търговските отношения между Великобритания и САЩ след Брекзит, предава БТА. \"Тези документи потвърждават, че Съединените щати настояват националната здравна система да бъде на масата за преговори. Сега имаме доказателства, че Джонсън поставя здравната система на масата за преговори и тя ще е за продан. Става дума за тайни преговори за сделка с Доналд Тръмп след Брекзит, сделка, която ще определи бъдещето на страната ни. Тези избори вече са битка за оцеляването на националната ни здравна система\", заяви Корбин. Борис Джонсън отрича някога да е повдигал въпроса за продажба на британската здравна система при обсъждания с американски представители. Британският премиер уверява, че излизането на Великобритания от Европейския съюз на 31 януари ще позволи на Лондон да си върне контрола върху търговската политика. Американският президент Доналд Тръмп на няколко пъти обеща на Джонсън \"прекрасно споразумение\" след Брекзит, въпреки че наскоро заяви, че постигането му ще е трудно в контекста на сключената от британския премиер сделка за Брекзит с Брюксел.", "date": "2019.11.27", "title": "Лейбъристите обвиниха Борис Джонсън, че иска да продаде на САЩ британската здравна система"}
{"url": "https://www.24chasa.bg/novini/article/7917987", "text": "От вчерашното силно земетресение с магнитуд 6,4 до сега в Албания са регистрирани 524 земни труса, предаде агенция АТА, като се позова на данни на Института по сеизмология. Четири от трусовете са били с магнитуд над 4,5, включително първият и най-силен трус от 6,4, регистриран вчера в 3.55 часа местно време. Седем труса са били с магнитуд 4-4,5, около 17 - с магнитуд 3,5-3,9, а останалите са били по-слаби. Последният е регистриран днес в 8,31 часа местно време с магнитуд 3,4 и епицентър в Адриатическо море. Силното земетресение вчера сутринта предизвика трагични последици. По последни данни на министерството на отбраната броят на загиналите е достигнал 27, а 650 са ранени, съобщи ДПА. Спасители са извадили днес от развалините 46 оцелели, ден след като земетресението разтърси Дуръс и Туман по адриатическото крайбрежие. Съседните страни изпратиха екипи в помощ на албанските спасители.", "date": "2019.11.27", "title": "От вчера в Албания са регистрирани 524 земни труса, жертвите вече са 27"}
{"url": "https://www.24chasa.bg/novini/article/7918048", "text": "38-годишната специалистка от отдел \"Банкиране на дребно\" в клон на българска банка във Варна  . Престъплението е в особено големи размери и представлява особено тежък случай. Това съобщиха от пресцентъра на Апелативната прокуратура-Варна. Средствата са били превеждани на мъж от Монтана, с когото банковата служителка се запознала в интернет. За трите години виртуална връзка Невена Й. изпращала с колети по куриерска фирма присвоените средства. Освен тях тя и баща ѝ изтеглили кредити, които също били изпратени на мъжа, както и средствата от влоговете на двамата ѝ родители. Първите средства, които изпратила на своя виртуален приятел, били лични. Между банкерката и мъжа от Монтана, който се представял в разговорите в интернет като Мирослав Михайлов, не е имало нито една среща на живо. Това не е истинското име на мъжа, на когото Невена изпратила общо 970 000 лева за трите години връзка в интернет и социалните медии. Пред разследващите Невена обяснила, че средствата били нужни на нейния интернет приятел, за да реши финансови проблеми с лихвари. Тя разполагала само с три негови снимки. Парите изпращала на името Сергей, който бил уж негов братовчед. Образуваното досъдебно производство ще установява как са били присвоени суми от срочните влогове на клиенти на банката, как са били изпращани, а и получавани от човек, който по лична карта е с други имена. Окръжната прокуратура във Варна ще внесе искане за вземане мярка за неотклонение \"Задържане под стража\" във Варненския окръжен съд на обвиняемата Невена Й.", "date": "2019.11.27", "title": "Банкерката, източила 1 млн. лв., ги пращала на виртуален приятел! Не го е виждала на живо"}
{"url": "https://www.24chasa.bg/novini/article/7917960", "text": "Председателят на Европейската комисия Урсула фон дер Лайен изрази днес несъгласие с предложението правилата за разширяването на ЕС да бъдат променени в хода на подготовката за преговори за присъединяване със Скопие и Тирана, предава БТА. Не трябва да сменяме коня насред пътя, каза тя на пресконференция, попитана за желанието на Франция да бъдат внесени промени в правилата, преди двете столици да получат дата за начало на преговорите с ЕС. В наш стратегически интерес е Западните Балкани да бъдат възможно най-близо до нас. Скопие и Тирана наистина заслужават да започнат преговорите за присъединяване. Трябва да покажем на гражданите на Северна Македония и на Албания, че са важни за нас, посочи тя, макар в програмното си слово пред Европейския парламент днес да не спомена въпроса с разширяването. Фон дер Лайен добави, че всички държави от ЕС трябва да имат принос в справянето с миграцията. По нейните думи НАТО и ЕС не са съперници.", "date": "2019.11.27", "title": "Фон дер Лайен е против промени в правилата на ЕС"}
{"url": "https://www.24chasa.bg/novini/article/7918089", "text": "Бившият началник на канцеларията на премиера на Малта е арестуван и втори ден е подложен на разпит по разследването за убийството на разследващата журналистка Дафне Каруана Галиция, съобщиха полицейски източници, цитирани от Ройтерс. Кийт Шембри, приближен на премиера Джоузеф Мускат, подаде оставка вчера, след като бизнесменът Йорген Фенек го посочи като \"човек, представляващ интерес\" за разследването, казаха източниците. Засега полицията не казва официално защо Шембри е арестуван или дали е смятан за заподозрян по делото, потресло Малта и отново довело до призиви от опозицията към премиера Мускат да подаде оставка, предаде БТА. След като стана ясно, че Шембри е подал оставка, премиерът на Малта каза, че няма намерение и той да подава оставка, предаде Ройтерс. \"Моята роля сега е да осигуря стабилно лидерство на страната. Моята роля е да съм сигурен, че ние се движим напред в тези смутни времена\", обясни той. Нито Шембри, нито Фенек са направили някакви публични изявления след ареста им. Техните адвокати също не отговарят на исканията за коментар. Фенек бе задържан преди седмица, когато се опитваше да напусне Малта с яхта. Това стана ден след като гръмна новината, че заподозреният посредник в убийството на Каруана Галиция през октомври 2017 г. е бил задържан. Журналистката загина, след като бомба, поставена в колата й, се взриви в момента, когато тя потегляше от дома си. Убийството й шокира Европа и повдигна въпроси за върховенството на закона в малката средиземноморска държава, посочва Ройтерс. Трима мъже очакват в затвора съдебен процес по обвинение, че са поставили бомбата. Заподозреният за посредник между поръчителя и изпълнителите на убийството Мелвин Теума бе помилван от президента на островната минидържава в замяна на показания, които могат да послужат в съда за осъждане на заподозрените поръчители на убийството. Според местни медии Теума е предал аудиозаписи на разследващите. Семейството на Галиция каза, че те искат среща с главния прокурор на Малта Петер Грек, за да обсъдят медийните съобщения, че Фенек може да получи амнистия, ако посочи високопоставените лица, причастни към поръчителството на убийството. \"Ние спешно искаме разяснения за ситуацията\", каза Пол Галиция - един от синовете на Дафне. Вестник \"Таймс ъв Малта\" съобщи днес, че лекарят на Фенек също е бил арестуван по подозрение, че е предавал съобщения от Шембри на Фенек след ареста на последния миналата седмица, призовавайки го да мълчи. Полицията има 48 часа да реши дали да обвини или да освободи задържаните. Фенек вече три пъти бе задържан и пускан в хода на разпитите и разследването, припомня Ройтерс.", "date": "2019.11.27", "title": "Разпитват бивш шеф на офиса на премиера на Малта за убийството на Дафне Галиция"}
{"url": "https://www.24chasa.bg/novini/article/7918105", "text": "Представлявайки Българско затворническо сдружение за рехабилитация, Джок Полфрийман разговаря с правосъдния министърт Данаил Кирилов  по въпросите за човешките права в българската затворническа система, съобщиха от фейсбук страницата на асоциацията на българските затворници, която е създадена и ръководена от австралиеца.  Министър Кирилов има навика да ходи сам и пеша из центъра на София и вероятно така се е засякъл с австралиеца, който бе осъден за убийството на студента Андрей Монов и бе освободен предсрочно, защото се поправил. Полфрийман е още в България, защото чака решение на съда дали правилно е освободен.  От публикуваните снимки в предишен пост се разбира, че Джок е участвал в днешния профсъюзен протест срещу идеята никой да не плаща първия ден от болничните. Над 3000 граждани и членове на КТ \"Подкрепа\" стачкуваха под надслов \"Болните работници не са престъпници\" - протестът започна от пл. \"Княз Александър I\" и завърши пред Министерския съвет.  Ярка беше обществената реакция срещу предсрочното освобождаване на Полфрийман. Той даде обширно изявление, в което се извини на роднините на убитото момче. ", "date": "2019.11.27", "title": "Джок Полфрийман се срещна на улицата с правосъдния министър Данаил Кирилов"}
{"url": "https://www.24chasa.bg/novini/article/7918111", "text": "След като наблюдавали свръхмасивната черна дупка в съзвездие Секстант учените стигнали до извода, че тези обекти са способни не само да поглъщат звезди и да \"задушават\" галактики, а и да формират нови светила в съседни галактики, съобщава ТАСС. Агенцията цитира публикация в сайта на рентгеновата орбитална обсерватория \"Чандра\", предава БТА. \"За пръв път проследихме как една и съща свръхмасивна черна дупка повишава звездообразуването едновременно в няколко галактики. Удивителното в случая е, че свръхмасивните черни дупки, разположени в един звезден куп, влияят на живота на други галактики, отстоящи от тях на трилиони километри\", заявява в сайта на \"Чандра\" Роберто Джили, астроном от Националния астрофизически институт на Италия в град Болоня. Астрономите със сигурност твърдят, че в ядрата на всички големи галактики има минимум по една свръхмасивна черна дупка. Тези космически тежкоатлети непрекъснато поглъщат окръжващото ги вещество, като изхвърлят част от него в междугалактическото пространство под формата на плазмен сноп. Те нагряват студените облаци от прах и водород в които обикновено се зараждат звездите и ги изхвърлят извън пределите на галактиката. По тази причина близо половината от галактиките в обозримата Вселена се считат за \"живи трупове\" заради \"задушаващото\" въздействие на черните дупки. В тях нови звезди фактически не се зараждат. Но при най-новите наблюдение в съзвездието Секстант, разположено на 10 милиарда светлинни години от Земята се оказало, че свръхмасивните черни дупки влияят на звездообразуването на съседни галактики, където образуването на нови звезди се е повишило между 2 и 5 пъти.", "date": "2019.11.27", "title": "Свръхмасивните черни дупки формират звезди в\nдалечни галактики"}
{"url": "https://www.24chasa.bg/novini/article/7918108", "text": "Тричленен състав на ВАС отхвърли жалбата на Камарата на архитектите в България /КАБ/ и остави в сила решението на КЗК за строежа на националната детска болница, съобщиха от пресцентъра на съда, цитиран от БТА,. По-рано тази година КЗК потвърди решението на министъра на здравеопазването за откриване на процедура за възлагане на обществена поръчка за проектиране, строителство и авторски надзор на Национална многопрофилна детска болница. Решението на съда е окончателно и не подлежи на обжалване. Според тричленния съдебен състав решението на КЗК е правилно и не са допуснати нарушения при постановяването му. Върховните съдии не приемат твърденията и аргументите на КАБ, че липсата на разделяне на поръчката на обособени позиции - за проектирането и за строителството, ограничава конкуренцията и не допуска до самостоятелно участие в процедурата проектантите.Разделянето на поръчката на обособени позиции е въпрос на целесъобразност и не подлежи на съдебен контрол, допълват съдиите. В решението на съда се казва още, че цялостната организация на работния процес и качественото изпълнение на поръчката обуславя нуждата дейностите по проектиране, изпълнение на строителството и упражняването на авторския надзор да са от един изпълнител. Също така се допълва, че през февруари 2019 г. възложителят е извършил обследване на конструкцията, като заключението е, че строежът може да бъде довършен, след извършване на строително-възстановителни дейности. Изпълнителят трябва да предложи на възложителя какви действия да се предприемат, спрямо конструкцията на сградата, за привеждането й в съответствие с изискванията на действащата нормативна уредба, изготвената конструктивна експертиза и количествени сметки.", "date": "2019.11.27", "title": "ВАС остави в сила решението на КЗК за строежа на националната детска болница"}
{"url": "https://www.24chasa.bg/novini/article/7917857", "text": "„Нованайт“ грабна приза след като до финала бяха допуснати шест компании от сферата на бързооборотните стоки. „Добре планираната и реализирана маркетингова стратегия само за година нареди „Нованайт“ в Топ 3 по продажби в стойност в категорията „Сънотворни и успокоителни“ (международната класификация на фармацевтичните продукти), а в подкатегорията „Сънотворни“ е на 1-во място. Това се случи на силно фрагментиран пазар в конкуренцията на над 115 бранда, повечето от които съществуват с няколко разновидности и то на по-ниска цена. Заложихме на широк микс от комуникационни канали – телевизия, външна реклама, дигитална кампания, реклама в аптеките, PR, и доброто планиране на активностите в комбинация с точните послания дадоха този отличен резултат. Но най-голямото признание е факта, че спечелихме доверието и признанието на фармацевтите и на нашите потребители.“, коментира Валентина Белчева, Маркетинг мениджър „Продукти без рецепта“ на Sanofi за Югоизточна и Централна Европа. Това не е първото отличие на продукта за сън Нованайт за тази година. Нованайт беше гласуван от потребителите за продукт на годината в категорията „Хранителна добавка за сън“ в класацията „Voted Product of the Year“ 2019 и е единствената хранителна добавка с награда от Съюза на българските фармацевти в категорията си. Нованайт спечели и признанието на Българската асоциация на рекламодателите, взимайки голямата награда за „Най-успешна лансираща кампания в България 2019“ в конкуренция с FMCG, телекоми, автомобили, банки и др.", "date": "2019.11.27", "title": "„Нованайт“ грабна златото за маркетингова ефективност Effie"}
{"url": "https://www.24chasa.bg/novini/article/7918135", "text": "„Днес ще получите много по-голяма и консолидирана подкрепа от групата на социалистите и демократите в ЕП, отколкото през юли т.г. И има три причини за това. Първо, поехте сериозни политически ангажименти за прогресивна промяна на Европа – социална, екологична и икономическа. След разговорите Ви със социалистите, най-социалната програма на ЕК от години насам е на масата и тя отразява променения политически баланс в ЕС. Ние ще я подкрепим, но ще бъдем достатъчно бдителни и взискателни към това как ще я изпълнявате. Първият тест ще бъде Многогодишната финансова рамка, защото политики не се правят без ресурси.“, започна обръщението си към Урсула фон дер Лайен лидерът на ПЕС Сергей Станишев в пленарната зала в Страсбург. Като втора причина за подкрепата лидерът на европейските социалисти посочи силния отбор от европейски комисари от левицата, с визия, компетентност и енергия. „Изпращаме ги там с ясен политически мандат. Успяхме да извоюваме ключови ресори – външна политика, икономика, новия зелен пакт, вътрешни работи, регионално развитие, околна среда, работни места и социални права. Тази Комисия обаче ще бъде успешна, само ако скъса с предишния модел, когато ЕНП задушаваше всички останали и налагаше тяснопартийна работна програма. Трябва да има баланс – в политиките и между политическите сили.“ „Европейските граждани вече нямат търпение, искат резултати. В последните евроизбори участваха рекорден брой европейци, не бива да ги разочароваме. Няма време за губене – хората очакват качествена промяна в живота си. Започнете веднага, имате само 5 години.“, апелира евросоциалист №1. Европейският парламент гласува новия състав на Европейска комисия с 461 гласа „за“, 157 „против“ и 89 „въздържал се“. Еврокомисарите от ПЕС в новия състав на ЕК ще отговарят за: 1. Франс Тимерманс (Холандия), изпълнителен заместник-председател, отговорен за Европейски зелен пакт; 2. Жозеп Борел (Испания) върховен представител на ЕС по въпросите на външните работи и политиката на сигурност 3. Паоло Джентилони (Италия) „Икономика“; 4. Елиза Ферейра (Португалия) - „Сближаване и реформи“;; 5. Илва Йохансон (Швеция) - „Вътрешни работи“; 6. Марош Шефчович (Словакия) - „Междуинституционални отношения и перспективи“; 7. Никола Шмит (Люксембург) - „Социални права и работни места“; 8. Хелена Дали (Малта) - „Равнопоставеност“; 9. Юта Урпилайнен (Финландия) - „Международни партньорства“.", "date": "2019.11.27", "title": "Станишев към новия шеф на ЕК: Европейците вече нямат търпение, искат резултати"}
{"url": "https://www.24chasa.bg/novini/article/7918090", "text": "България е готова да окаже всякакъв тип съдействие на Албания след силното земетресение. Това коментира в Русе зам.-министърът на външните работи Георг Георгиев, предава БТА. По думите му Министерството на външните работи и всички отговорни за това институции в държавата са на разположение. \"Ако от нас бъде потърсено и друг тип съдействие, ние сме готови да отговорим\", каза Георгиев. По-рано днес стана ясно, че българското правителството отпуска хуманитарна помощ за Албания в размер на 200 000 лв. \"Предложили сме помощ и по линия на Министерството на вътрешните работи, така че наши спасителни екипи или пък друг тип специалисти да бъдат в помощ на нашите приятели в Албания. На този етап все още няма изявена такава нагласа на албанската страна\", каза Георгиев. Той информира, че при силното земетресение няма пострадали български граждани. В посолството ни в Тирана има свикан кризисен център, който работи 24 часа в денонощието. Георгиев бе помолен да коментира и състоялата се среща между премиера на България Бойко Борисов и президента на САЩ Доналд Тръмп. Заместник-министърът заяви, че това е било едно дълго подготвяно събитие. По думите му то отразява геостратегическото място, което България заема както в регионален, така и в общоевропейски и световен план. \"Държавата ни и правителството се оценяват със своите усилия, които полагат в сферата на сигурността, отбраната, регионалното сътрудничество, икономиката, поддържането на политическата стабилност в този регион, не бива да пренебрегваме и темата с евроатлантическата интеграция на Западните Балкани\", каза заместник-министърът. Георгиев посети днес Русенския университет, където се срещна с ръководството на висшето училище. Той и ректорът чл.-кор. проф. Христо Белоев откриха изложбата \"140 години българска дипломатическа служба\", предоставена от Държавния културен институт към Министерството на външните работи. След това Георгиев изнесе и публична лекция на тема \"Новите предизвикателства пред външната политика\".", "date": "2019.11.27", "title": "България е готова да окаже всякакъв тип съдействие на Албания"}
{"url": "https://www.24chasa.bg/novini/article/7918179", "text": "Министърът на труда и социалната политика Бисер Петков каза, че не може да обещае, че с 40 на сто ще нарасне базовата заплата на социалните работници, но Министерството на труда и социалната политика /МТСП/ е работило и продължава да работи за изпреварващо увеличение на възнагражденията на заетите в АСП, за да се мотивират хората и заплатите да съответстват на тежките задължения, които изпълняват. Петков коментира пред журналисти предупредителната стачка на работещите в около 40 дирекции \"социално подпомагане\" днес след заседание на социалната комисия в парламента, предава БТА. Стачката, организирана от националния синдикат на административните служители към КТ \"Подкрепа\", беше с основно искане за 40% базово увеличение на основната работна заплата на социалните работници и служители. В проекта на бюджета на МТСП за 2020 г. е предвидено увеличение на разходите за персонал за цялото министерство с 10%, каквото беше обявеното за всички увеличение в бюджетната сфера, припомни министърът. Той допълни, че министерството в бюджетната процедура е направило предложение за увеличение на средствата, като по думите му този дебат ще продължи и при обсъжданията на второ четене на бюджетите, но към момента е предвидено 10%. В рамките на това увеличение стремежът ще бъде да се насочат колкото може повече средства към Агенцията за социално подпомагане /АСП/, за да има по-висок ръст на заплатите на работещите там. За увеличението на заплатите на социалните работници попита и председателят на социалната комисия и депутат от ДПС Хасан Адемов. По думите на Адемов заплащането на социалните работници, което те приемат като унизително, води до текучество на кадри и до скрит трансфер от системата към системата на образованието. Министър Бисер Петков каза по време на заседанието на комисията, че 4700 човека са заети в АСП, като 3000 са социалните работници по трудови правоотношения. Той допълни, че задълженията им непрекъснато нарастват, затова според него исканията им за по-високо заплащане са справедливи.", "date": "2019.11.27", "title": "Бисер Петков: Работим за увеличение на заплатите на социалните работници, но не можем го да обещаем"}
{"url": "https://www.24chasa.bg/novini/article/7918219", "text": "Филиал на американската компания GoFoundMe в Италия съобщи, че в срок от 24 часа компанията е събрала около 1 милион евро помощ за пострадалата от земетресение Албания, съобщи косовската телевизия РТК. Тяхна платформа е задвижила 532 кампании в подкрепа на Албания в САЩ и в Европа и за едно денонощие е събрала над един милион евро, предава БТА. Елиса Финокиаро, директор на компанията за Южна Европа, каза, че се осъществяват контакти с институциите, за да се гарантира, че събраните средства ще попаднат там, където наистина са необходими. Кампании за събиране на средства за Албания са организирани в Ню Йорк, Лондон, Германия и Мелбърн.", "date": "2019.11.27", "title": "Американска компания събра за 24 часа милион евро помощи за Албания"}
{"url": "https://www.24chasa.bg/novini/article/7918210", "text": "Китай ще предприеме решителни мерки за защита на националната си сигурност, ако в Азиатско-Тихоокеанския регион бъдат разположени американски ракети със среден и малък обсег, каза днес заместник-външният министър на страната Ма Чжаосюй, цитиран от ТАСС, предаде БТА. Той каза това на съвместна пресконференция с руския си колега Сергей Рябков, който е в Пекин за руско-китайски консултации по стратегическата стабилност. \"Искам да подчертая, че Китай е против излизането на САЩ от Договора за ракетите със среден и малък обсег и разполагането на американски ракети в (нашия) регион. Но ако САЩ продължат такива действия, то ние ще предприемем решителни мерки за защита на нашите интереси в сферата на националната сигурност\", посочи Ма. \"САЩ публично заявиха намерението си да разположат ракети със среден и малък обсег с наземно базиране в региона. Ако те прибягнат до такива крачки, то това ще стане сериозна заплаха за сигурността на Китай и Русия. Внимателно следим развитието на събитията и категорично се обявяваме против подобни действия\", подчерта китайският заместник-министър. Рябков от своя страна също посочи, че САЩ усилено създават и се готвят да разположат ракетни системи, които досега бяха забранени от договора. \"Ние (с господин Ма) внимателно анализирахме ситуацията, създадена след едностранното напускане на договора от САЩ и във връзка с последните (американски) действия. САЩ с ускорени темпове създават системи, които по-рано бяха забранени от договора, и фактически поеха курс към разполагането им в региони, имащи съществено значение за гарантирането на сигурността на нашите страни\", подчерта руският дипломат. Той предупреди, че заради действията на САЩ световната общност се приближава към момент, в който унищожаването на ядреното споразумение между световните сили и Иран може да стане неизбежно и да придобие необратим характер.", "date": "2019.11.27", "title": "Китай предупреди САЩ да не разполагат\nракети в Азиатско-Тихоокеанския регион"}
{"url": "https://www.24chasa.bg/novini/article/7914010", "text": "Едно от най-големите неудобства при осъществяване на имотна сделка, примерно покупка на апартамент или земеделска земя, е, че за да се впише промяната на собствеността, нотариусът ще поиска имотна скица на обекта на сделката. Това е документът, който удостоверява съвсем точно къде се намира имотът. Без тази скица промяната в собствеността не може да бъде вписана в Агенцията по вписванията. След това общината, на чиято територия се намира имотът, ще поиска отново същия документ, за да почне да начислява имотния данък и такса смет на новия собственик. Същото е и ако имотът е в новопостроена сграда – без имотна скица общината не може да открие партида на този имот и за нея този апартамент, парцел или сграда не съществуват Не бива да се мисли, че последствията от това са само приятни, защото няма да се плащат данъци. Ще дойде ден, в който примерно ще поискате камионът за боклука да изпразва контейнерите пред вашата нова кооперация или улицата пред нея да се асфалтира. Тогава ще разберете, че е по-добре имотът ви да съществува в правния мир, отколкото обратното. Самото придобиване на нов имот непременно минава през нотариус. Затова една от промените в Закона за кадастъра и имотния регистър, направена преди 4 години, дава право на нотариусите да издават имотни скици Нотариусите обаче специално се регистрират в поддържания от Агенцията по геодезия, картография и кадастър (АГКК) регистър на оправомощените лица, за да могат да издават този документ. Издаването на самата скица се прави чрез КАИС – Кадастрално-административна информационна система, която е интегрирана в сайта на агенцията. При това те не могат да издават на клиентите си имотни скици по желание – могат да извадят този документ само за сделката, която предстои да изповядат. Затова, когато човек избира нотариус, трябва да е сигурен за две неща – че конкретната сделка ще се изповяда при този нотариус и че той има права и достъп до КАИС да издава имотни скици. Така ще си спести неудобството да търси откъде точно да извади скицата. По данни на агенцията в момента 665 нотариуси в страната имат право да заявяват и получават имотни скици Естествено, те се намират предимно в градовете и там, където има по-голям и развит имотен пазар, следователно има цифрова кадастрална карта. Има области в страната, в които нотариусите предпочитат да работят почти изцяло само електронно, например Велико Търново, Варна и др. Данните от КАИС показват, че всеки ден в страната нотариуси заявяват и получават по електронен път между 15 и 20 имотни скици. Към тези 665 места в страната, в които може да се издаде имотна скица, трябва да добавим още 287 служители на общинските администрации, намиращи се в общо 116 от всичките 265 български общини. Те действат почти като фронтофиси на АГКК, тъй като тези служители имат право да издадат имотната скица на хартия и да я подпечатат с мокър печат на АГКК. Пълният им списък може да се намери на сайта на АГКК. Като се кликне върху общината, излиза заповедта на изпълнителния директор на АГКК, с която конкретни служители на тази община са оправомощени да издават имотни скици или схеми на обекти – така се нарича имотната скица, ако се отнася не до поземлен имот или сграда, а само до апартамент или друг обект в сграда, примерно мазе, таван, гараж и др. В столицата например упълномощени общински служители има в районните общини Слатина, Изгрев, Люлин, Младост, Нови Искър, Подуяне и Триадица. Промяната в закона, засягаща административното обслужване на потребителите на кадастрална информация, която дава право на общински служители да издават имотни скици, бе направена през май т.г. Така дотук местата, на които може да се извади имотна скица, стават общо 781 – 665 нотариуси и 116 общински администрации. Това обаче не е всичко. Нуждата от издаване на имотни скици особено за земеделски и горски масиви е в цялата страна и най-вече в развитите земеделски райони. Например при отдаване на земи от държавния поземлен фонд под аренда или наем общинската служба по земеделие също изисква скица на имота. Затова след постигнато съгласие с областните дирекции “Земеделие” на общинските служби по земеделие, без тези, намиращи се в областните центрове, бе дадено правото да правят безплатно справки в КАИС и най-важното – да издават имотни скици. Списъкът на служителите, които имат пълномощно да издават имотна скица от името на агенцията, също е качен в сайта на АГКК. Потребителят трябва да избере съответната общинска служба по земеделие, да я отвори, и вътре ще види имената и местоработата на всички служители в съответната област, които могат да му свършат работа. Най-често те са по двама в една и съща общинска служба, за да не прекъсва работата, когато единият отсъства, но има общински служби с по четирима и дори с петима упълномощени служители. Общият им брой е 237. Така дотук местата в страната, на които може да се извади имотна скица, стават общо 1018 665 са нотариусите, 116 са общините и 237 – общинските служби по земеделие. Но и това не са всички. Промените в закона и наредбите към него дадоха възможност на всички геодезисти, които желаят, да извършват на граждани услугата по издаване на имотна скица. Също както общинските служители те имат право на достъп до Кадастрално-административната информационна система и могат да издават имотни скици. Разбира се, не всички геодезисти в страната са длъжни да извършват тази услуга и да се впишат в регистъра. Но от сайта на АГКК се вижда, че вписаните само до момента са около 3000 – физически и юридически лица. Почти няма град в страната, в който да няма работещ геодезист – било като физическо лице, било като фирма. В регистъра те са дадени с трите имена или с името на фирмата, адреса, електронната поща и мобилен телефон. Електронният регистър дава възможност и за съкратено търсене – само по населено място или само по признака “фирма” или “физическо лице”. Към настоящия момент 61 лица, придобили правоспособност по реда на закона, имат право да извършват административно обслужване с кадастрална информация. Дотук местата, на които могат да се издават имотни скици, станаха 1079 - нотариуси, общини, общински служби по земеделие и геодезисти. Геодезистите също ще имат право да вадят имотна скица, да я разпечатват на хартия и да я подпечатват с печата на агенцията. Те както и останалите упълномощени лица обаче нямат пълни права за работа с КАИС в смисъл, че не могат примерно да извършват промени в кадастралните карти. Ако техен клиент открие при справка, че данните за неговата собственост в кадастъра са сгрешени, той трябва да се обърне към офисите на АГКК. От своя страна агенцията има приемни във всичките си регионални служби, намиращи се в областните градове, в които могат да се заявят и получат всички услуги, които ведомството извършва. Агенцията по принцип има регионални представителства във всеки областен град, но освен тях има и изнесени работни места в някои населени места в страната. От своя страна гишетата във всяко регионално представителство са няколко на брой и на практика трудно могат да се преброят. Но да речем, че грубо закръглени са около 100. Т.е. ако вземем предвид само най-разпространените и търсени услуги на агенцията – издаването на имотни скици и справки за поземлени имоти и схеми на самостоятелни обекти, те могат да се получат на практика на около 1180 места в страната.", "date": "2019.11.27", "title": "Имотна скица може да се поръча на 1180 гишета"}
{"url": "https://www.24chasa.bg/novini/article/7918295", "text": "Президентите на Русия и Украйна Владимир Путин и Володимир Зеленски може да се срещнат за пръв път на четири очи на срещата на върха на \"нормандската четворка\" в Париж на 9 декември, заяви съветникът на Путин Юрий Ушаков, цитиран от ТАСС и Франс прес. \"Мисля, че отиваме към среща на четири очи. Те ще се озоват в една и съща стая и естествено ще разговарят\", каза Ушаков, който уточни, че програмата на срещата на върха с Франция и Германия още се изготвя. Ушаков допусна и възможността да се състоят и други двустранни срещи, предава БТА. Това ще е първата среща на върха на \"нормандската четворка\" за мирния процес в Украйна от 2016 г. Зеленски заяви, че не очаква на тази среща \"някаква голяма победа или край на войната от следващия ден\". Той не потвърди, че ще се срещне на четири очи с Путин, но подчерта, че е готов да разговаря \"с всеки от присъстващите в Париж лидери\", ако е необходимо.", "date": "2019.11.27", "title": "Кремъл: Възможно е Путин и Зеленски да се срещнат за пръв път в Париж на 9 декември"}
{"url": "https://www.24chasa.bg/novini/article/7918971", "text": "  Родителите да са спокойни, че лечението на децата им ще бъде гарантирано. Назначил съм проверка, която да види какви са кадровите проблеми в болницата, от какви специалисти имат нужда и от каква апаратура и техника. Гарантирам, че ще предприемем всички необходими действия, за да отстраним проблемите и да възстановим нормалния работен процес. Това заяви здравният министър Кирил Ананиев на брифинг  . Повод за това е напускането на двама от общо тримата анестезиолози, които работят там, както и на двама лекари от отделението. Всички деца, които се нуждаят от интензивни грижи, не само от София, но и от цялата страна, при нужда   Болниците са изразили готовност да поемат малките пациенти, каза още здравният министър. Той увери, че и трите спешни отделения са от най-високото 3-то ниво на компетентност и разполагат с най-добрата апаратура. Ананиев бе категоричен, че това не е първият подобен случай у нас и е създадена добра организация.", "date": "2019.11.27", "title": "Ананиев: Родителите да са спокойни, че лечението на децата им ще бъде гарантирано"}
{"url": "https://www.24chasa.bg/novini/article/7918988", "text": "Над 150 тибетски религиозни лидери заявиха днес, че единствено духовният им предводител Далай Лама трябва да има правото да избере наследника си, предаде Асошиейтед прес, цитирана от БТА. В прието на среща на духовните лидери решение е записано, че тибетският народ няма да признае никой кандидат, избран от китайското правителство за политически цели. Спорът за наследника на Далай Лама и отраженията му върху това кой ще оглави тибетския будизъм е един от най-проблемните въпроси в отдавнашната вражда между живеещия в изгнание духовен водач и Пекин, отбелязва Асошиейтед прес. Осемдесет и четири годишният Далай Лама избяга в Индия по време на неуспешен бунт срещу китайското управление през 1959 г. Той живее в изгнание в Дхарамсала в Северна Индия. Според Далай Лама въпросът за наследника му трябва да се реши от тибетския народ. Китай обаче е на позиция, че само Пекин може да определи следващия Далай Лама. В срещата на духовите лидери участват тибетски религиозни водачи, основно от Индия, САЩ и Непал.", "date": "2019.11.27", "title": "150 тибетски религиозни водачи: Далай Лама трябва сам да избере своя наследник"}
