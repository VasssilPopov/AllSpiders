{"url": "https://www.24chasa.bg/novini/article/6937941", "text": "Йордански официален източник съобщи днес, че е било постигнато споразумение за прекратяване на огъня в Южна Сирия, което има за цел да помири опозиционните и правителствените сили, сраженията между които предизвикаха опасения от хуманитарна катастрофа, предаде Ройтерс, цитирана от БТА.  Той не даде повече подробности. По-рано днес говорителката на йорданското правителство Джумана Гунаймат съобщи, че страната е подкрепила споразумение за примирие, \"което ще защити живота на цивилни, по-специално на жени и деца\". Миналата седмица сирийските правителствени сили започнаха офанзива срещу бунтовниците в южната част на страната близо до границите с Йордания и Израел и постигнаха успехи, навлизайки в няколко града, припомня Ройтерс. Над 120 000 цивилни избягаха до момента от домовете си от началото на операцията, съобщи днес Сирийският център за наблюдение на правата на човека. Според неправителствената мониторингова организация, която е базирана във Великобритания и разполага с широка мрежа от информатори в Сирия, от 19 юни в района са били убити най-малко 98 цивилни, сред които 19 деца. Йордания подпомага преговори между бунтовнически фракции от т. нар. Свободна сирийска армия и Русия с цел сключване на сделка за прекратяване на сраженията в замяна на възстановяване на контрола на сирийското правителство върху южната провинция Дараа, отбелязва Ройтерс. Днес се водят преговори за връщане за под контрола на сирийското правителство на няколко селища в южната част на страната, предаде Франс прес, като се позова на добре осведомени източници. Сирийски военен командир заяви, че бунтовниците нямат друг избор, освен да се съгласят на помирение, тъй като в противен случай армията ще ги смаже. Сирийският център за наблюдение на правата на човека потвърди, че представители на Русия преговарят с бунтовниците в осем селища в източната част на провинция Дараа. Шейх Хасан Насралла, лидерът на ливанското шиитско движение Хизбула, което е ключов съюзник на сирийския президент Башар ал Асад, също спомена днес за споразумения за помирение. Всички въоръжени бунтовнически групи в района са в състояние на колапс, на поражение, увери той, цитиран от Франс прес. Съединените щати не могат да потвърдят за примирие в Южна Сирия, заяви представител на Държавния департамент, цитиран от Ройтерс. Той определи ситуацията в района като мрачна. Сраженията продължават, така както и бомбардировките от страна на руските и сирийските правителствени сили, каза цитираният източник. Говорителката на йорданското правителство потвърди отказа на страната да приеме на своя територия още сирийски бежанци, предаде още Ройтерс. В Йордания вече има над 666 000 регистрирани от ООН бежанци от съседна Сирия.", "date": "2018.06.29", "title": "Йордания съобщи за постигнато \nспоразумение за примирие в Южна Сирия"}
{"url": "https://www.24chasa.bg/novini/article/6937727", "text": "В Брюксел в присъствието на председателя на ЕК Жан-Клод Юнкер премиерите на България и Гърция Бойко Борисов и Алексис Ципрас подписаха декларация за подкрепа за газопровода България - Гърция (ICGB). Тя предвижда строителството му да започне до края на годината и да бъде въведен в експлоатация през 2020 г. В същото време в София 12 подписа под 4 документа и две обявявания отпушиха проекта. Това стана пред еврокомисаря по енергетиката Мигел Канете, шефа на “Вътрешен енергиен пазар” в ГД “Енергетика” на ЕК Клаус-Дитер Борхард и енергийния министър Теменужка Петкова. Енергийните регулатори на България и Гърция обявиха решенията за допускане на изключение за 40% от капацитета на газопровода от третия енергиен пакет, което означава, че за тях няма да се обявяват търгове. Второто обявление бе за данъчния режим на тръбата - ако някоя от двете държави промени данъците, за IСGB ще останат сега действащите. Тези две обявления подлежат на одобрение от ЕК, което ще стане до седмици. Бе подписан документ за свързване на ICGB с Трансадриатическия газопровод (ТАП). Така ще може да се транспортира към България азерски газ от находището “Шах Дениз 2”. БЕХ и ЕИБ подписаха меморандум холдингът да вземе заем от 110 млн. евро, колкото е държавната гаранция. Акционерите сложиха парафи под декларация за започване на строителството. “Този газопровод шест пъти умира, но е като котките, които имат 7 живота, така че най-после ще стане”, каза Борхард.", "date": "2018.06.29", "title": "Борисов и Ципрас с подкрепа на газовата връзка"}
{"url": "https://www.24chasa.bg/novini/article/6937702", "text": "Бум на фирми за обучение на шофьори и сигнали от курсисти, че са се записвали в една автошкола, а след това се озовавали в съвсем различна, са предизвикали данъчните проверки на автошколите, научи “24 часа”. У нас те са над 4000. Оказало се, че щом достигнат оборот от 49 000 лева, автошколите бързо регистрирали нова фирма, на която прехвърляли курсистите си, автомобилите си и цялото си имущество. Така те избягвали вписването си в регистрите по ДДС, което е задължително, след като оборотът прехвърли 50 000 лв. След справки в търговски регистри и в много държавни и общински институции инспекторите от НАП установили, че много често собствениците са едни и същи. Имуществото и адресът на регистрация на много от Затова била разпоредена мащабна проверка, която стартира миналата седмица. Екипи на НАП, МВР и Изпълнителна агенция “Автомобилна администрация” започнаха масирана акция. Само при инспекцията на първите четири автошколи екипите са установили укрити приходи в особено големи размери - седемцифрени суми. Неофициално се твърди, че само една от тях спестила 1 млн. лв. За да разкриват укрити обороти, данъчните са използвали работеща методика, която се прилага в много браншове. При всяка от автошколите те отчитат броя курсисти, които са се явили на шофьорски изпит, подготвени от нея. Изчисляват минималната средна цена за един курсист. Тези данни са сравнени с информацията, подадена от касовите апарати и финансовите отчети на фирмите. Така се получава минимален и върху него да бъдат платени данъци. Оказало се обаче, че освен несъбрано ДДС автошколи имали и други данъчни нарушения. Последните промени в ДДС, които вече са в сила, дават право на данъчните при установяването на такива случаи да си събират дължимото от този, който е прехвърлил активите си на новата компания, обясниха от НАП. Разпореждания за това вече са издадени и на закритите компании, които са се “клонирали” в нови, твърдят запознати. Процедурата може да се окаже по-дълга, защото някои предприемчиви собственици са надявайки се така да заличат следите си. Анализ на риска в НАП показал още, че близо 40% от курсовете за шофьори отново са се върнали в сивия сектор, след като нарушенията бяха спаднали след масираните проверки от 2010 г. Затова признават и от бранша ( Сегашните проверки обаче установили, че има рецидиви и от нарушенията, установени при предишните масирани ревизии на автошколите от 2010-2012 г. Много от тях продължават да Само една от проверките например показала, че на 60% от курсистите, вписани в регистъра на преминалите обучение, не са били издадени фактури за заплатените суми. Така въпросната школа за 2 години укрила 150 000 лв., като пред НАП декларирала по 49 000 лв. Екипите ще проверяват и сигнали за шофьорски курсове, които били Вместо задължителните по закон 31 часа, които ще получат като обучение срещу примерно 500 лева, те шофирали най-много 10 часа. Така школата спестявала пари, а младите шофьори получавали книжки, без да имат достатъчно умения. От бранша смятат, че това правят нелоялни колеги, основно по-малки фирми, които бързо искат да натрупат капитали за сметка на обучението. Приходната агенция ще провери и дали фискалните апарати отчитат реалните обороти. Целта е едновременно да се проследи дали се отчитат реалните обороти на съответния обект и дали не се манипулира фискалното устройство с цел “изчистване” на част от отчетените приходи. Разпоредени са ревизии на автошколите и на техните собственици. Това означава, че ще бъдат проверени техните приходи, разходи и платени данъци за 5 години назад. Последните поправки на Данъчно - осигурителния и процесуален кодекс дават право на данъчните да търсят отговорност и от бивши, и от настоящи собственици. Нарушенията са извършени от недобросъвестните компании в бранша, твърди председателят на Съюза на преподавателите по автомо-мото подготовка Йонко Иванов. “Не може да има курс за 190 лв., 250 или 300 лв. Не може да има вътрешен изпит по теория за 60 лв. за 7 минути даде пример Иванов. Той поясни, че има фирми, които карат курсистите да шофират по 7 и по 10 км за един час, за да пестят. Според Иванов цената на моточас е 35 лв., т.е. общо 1085 лв. за целия курс с 31 моточаса. В ценообразуването му влизат 40 позиции. И печалбата е 10 лв., но в нея влизали и заплатите на преподавателя по теория, на ръководителя на учебния център и т.н. Той настоява да се определи минимална данъчна основа, тоест - минимален праг колко да струва курса и дори да е обявен за 200 лв., данъчните да облагат от минималната сума нагоре. Иванов обвини и финансовото министерство и НАП, че ревизиите през годините са се правили без установени правила. От НАП обаче бяха категорични, че цената на курса няма общо с данъчните правила, които са съвсем ясни и трябва да се спазват.  Правата на данъчните инспектори и на ревизираните са регламентирани подробно в Данъчно- осигурителния и процесуален кодекс. Инспекторите ще направят съпоставка между доходите и разходите за 5 години назад. Според закона данъчните инспектори имат право: Да влизат в офисите на проверяваните от тях лица. Да описват имущество и вещи. Да изземват оригинални документи. Да изискват заверени копия от документи и заверени разпечатки от технически носители. Да изискват декларирането на банкови сметки в България и чужбина. Да изискват писмени обяснения за придобито имущество, вещи, авоари, пътувания в чужбина. Да изискват информация от доставчици на комунални и други услуги. Да изискват информация от държавни служби, работодатели, обслужващи банки. При отказ да бъдат допуснати, инспекторите могат да искат помощ от полицията. Ревизираните трябва да изискват: Да не се уронва достойнството и честта им. Данъчните да се легитимират преди да започнат ревизията. Да бъдат запознати с правата си и последиците от отказ да сътрудничат. Информацията, която данъчните получават и да не се разгласява без тяхно изрично съгласие. Да искат безплатни справки за информацията, която данъчните са събрали към всеки един момент. Да изразяват становище по констатациите в хода на ревизията. Да обжалват констатациите на вече приключила проверка или ревизия. Да получат обезщетение за незаконни действия или бездействия на данъчните, ако са претърпели щети от тях. ", "date": "2018.06.29", "title": "Автошколи прехвърляли курсисти и коли в нови фирми, крият ДДС"}
{"url": "https://www.24chasa.bg/novini/article/6937384", "text": "Споразумение за партньорство по „Програмата за финансиране на иновативни стартиращи предприятия” подписаха Българо-американската кредитна банка и Столична община. Зам.-кметът на София Дончо Барбалов заедно с главният изпълнителен директор на БАКБ Илиан Георгиев, изпълнителният директор на банката Лорета Григорова дадоха старт на партньорството. Програмата за финансиране на иновативни стартиращи предприятия в Столична община представлява специална гаранционна схема. Тя е разработена за да стимулира развитието на start-up предприятия и да улесни достъпът им до финансови ресурси за реализация на бизнес проекти. Приоритетни направления в ще са иновации в областта на информационните и комуникационни технологии, както и нови технологии в креативните и реактивните индустрии. Чрез стимулирането на развитието на тези две сфери програмата представя идеята за София като иновативен център по европейски модел. Освен технологичен център и поле за иновации столицата ще може да се реализира и като креативен хъб, благодарение на сътрудничеството между ОФГМСП, БАКБ и бъдешите предприемачи. „Стратегически фокус на БАКБ е подкрепата на зелената икономика и финансирането на иновативни проекти, свързани с устойчивото развитие. Ние вярваме, че младите хора носят силен заряд и техните иновативни идеи имат огромен потенциал за създаване на бизнес и заетост. Затова нашата стратегия е да ги подкрепяме. Част от тази стратегия е създаването на проекта ни „БАКБ Предизвикателство“ за стартиращи зелени идеи и иновативни проекти, свързани с опазване на околната среда и развитие на технологиите. Партньорството ни по „Програмата за финансиране на иновативни стартиращи предприятия” на ОГФМСП осигурява нужната синергия между бизнеса, финансиращите институции и общинските фондове“, каза Илиан Георгиев, главен изпълнителен директор на БАКБ. „Убеден съм, че тази нова гаранционна схема ще даде още една перспектива в дългогодишното партньорско сътрудничество между Фонда и банката“, посочи заместник-кметът Дончо Барбалов. „Амбициозната цел, която си поставяме, е София да се превърне в своеобразна Балканска столица на предприемачеството и иновациите. Само този месец София беше домакин и партньор на изключителни инициативи, които доказват, че вървим в правилната посока. Събития като Европейския фестивал „Уебит“, Балканския хакатон и Европейската дигитална асамблея създават благоприятна среда в столицата за ускорено развитие на иновациите и стартиращите компании“. Стартиращите компании, желаещи да участват в програмата трябва да отговарят на основните критерии за стартиращо иновативно предприятие т.е. да са фирма, създадена преди не повече от 3 години и седалището им да е на територията на Столична община. Програмата дава предимство на жени предприемачи със завършена образователно-квалификационна степен „Бакалавър\" в сферата на проекта, бизнеси със социален и екологичен ефект, както и такива, които разкриват нови работни места за безработни. Програмата предоставя гаранции до 50%, като максималният гаранционнен размер на ОГФМСП е 30 000 лв. Гаранционният ангажимент е със срок до 60 месеца.", "date": "2018.06.29", "title": "Българо-американската кредитна банка \nи Столична община- партньори, ще помагат на стартиращи фирми"}
{"url": "https://www.24chasa.bg/novini/article/6937817", "text": "12 медала след участие в 7 дисциплини и публика, изправена на крака от българския химн. Това постигнаха в Рим 5 смели български жени, които тичаха и хвърляха гюле в първите в света спортни игри за онкоболни. Те се проведоха в италианската столица от 22 до 25 юни. Българският отбор зае второ от общо 6 места по спечелени отличия. Участничките получиха и специални медали за представянето си от Италианския олимпийски комитет. Мая Стоилова, Калина Стоянова, Галина Стоянова, Миглена Мичева и Фани Николова са минали през години терапии, след като чуват страшната диагноза. Губили са косата си, понякога - и силите си, но не и желанието за живот. Това и подкрепата на близки и приятели са ежедневният им стимул да побеждават. И да не се отказват, дори и когато при част от тях се появява рецидив. Общата съдба на петте жени ги среща преди два месеца, за да споделят още едно събитие - участието като български отбор на първите Oncology games в Рим. Събитието е част от мащабен международен проект, съфинансиран от Европейската комисия по програма “Еразъм+” и подкрепен от Италианския олимпийски комитет. Партньор от българска страна е сдружение “Фуутура”. Целта му е да докаже, че в определени граници и под контрол спортът подпомага лечението и повишава качеството на живот на пациентите с рак. В това са твърдо убедени и 5-те българки, които след връщането си от Рим искат да стартират подобни проекти и у нас. “Спортът ни държи, той е здраве и дух”, казва Мая Стоилова, която използва всеки удобен момент да се качи на колелото си. “В Австралия дори се опитват да направят спорта част от лечението на онкоболни пациенти. Има проучвания, които доказват, че чрез спорта се намалява с 20% възможността за рецидив”, разказва Фани Николова. В игрите участие вземат общо 38 души от 6 държави - Англия, Италия, Испания, Гърция, Полша и България. Идеята е те да се повтарят през две години, като всяка една от тези страни бъде домакин, както и да се включват нови участници. Подготовката на българските спортистки започва преди 2 месеца със специални треньори. Два-три пъти седмично се събират на тренировки. Калина и Галина пък се подготвят самостоятелно чрез специален наръчник, тъй като живеят във Варна и Пловдив. “Не се познавахме предварително, но се събрахме страхотен екип и много се забавляваме”, разказва Фани. Нашият отбор печели симпатиите на останалите участници не само с постигнатите резултати, но и с това, че е единственият изцяло женски отбор. Момичетата участват в 7 от 8 дисциплини - бягане на 60, 100, 400, 800, 1500 м, щафета 4х100 м, северно ходене 3 км, и хвърляне на гюле. Във всяка една те печелят медал, а в някои и по два. Така участието им в игрите завършва с 10 сребърни и 2 бронзови отличия. С успехите си заемат почетното второ място по завоювани отличия след домакините Италия. Значителен успех имат и при щафетното бягане, където отборите са били смесени - мъже и жени. Нашите момичета отново грабват среброто след италианския отбор, чийто състав е изцяло мъжки. Участието в игрите спечелва на Мая прозвището Баба пушка, както мило я нарича съпругът ѝ. Душата на отбора пък - Галина, останалите момичета весело наричат “Галя-гюлето” заради дисциплината, в която се изявила в Рим. “Имаме идея това нещо да не остане като еднократна инициатива, а да го продължим и у нас. Мислим да организираме събития на открито, тренировки, беседи, срещи. Ще ги споделяме в групата си във фейсбук ON-games BG и така хората ще могат да разбират за тях и да участват”, обяснява Миглена Мичева. “Искаме да приканим и мъжете да участват, да не сме само жени”, допълва я Фани. Целта е инициативата да намери своите посланици и да се разпространи във всички по-големи градове, а с времето и в цялата страна. Защото у нас ракът засяга все повече хора, а липсват инициативи, които да им помагат да преоткриват себе си.", "date": "2018.06.29", "title": "5 българки, преборили рака, със сребро от първите онкоигри в Рим"}
{"url": "https://www.24chasa.bg/novini/article/6937671", "text": "Китай отваря частично икономиката си за чуждестранни инвестиции седмица преди срещата на върха 16+1, която ше се състои в София на 6 и 7 юли, съобщават западни издания. На 28 юли Китай публикува нова съкратена версия на своя “отрицателен списък”, който съдържа секторите, до които чуждестранните инвеститори нямат свободен достъп. Техният брой се намалява от 63 на 48. Улеснява се пазарният достъп на чужди компании в отрасли като финансовите услуги, транспорта, професионалните услуги, инфраструктурата, енергетиката, добива и преработката на природни ресурси и земеделието. Актуализацията ще влезе в сила на 18 юли. Отварянето е част от поредица от мерки, обявени от Китай през последните месеци в опит да предотврати търговска война със САЩ. В сряда вечерта Държавният съвет обяви, че ще намали тарифите за редица потребителски стоки, включително дрехи, козметика и домакински уреди. Промените предвиждат и предварително обявеното решение да се разреши 51% чужда собственост на брокерските и застрахователните компании. Ограниченията ще се премахнат изцяло до 2021 г. От 28 юли отпада и правилото чуждестранните финансови институции да имат право на дял до 20% от Китайската търговска банка. Вече беше обявено, че до 2022 г. ще бъдат премахнати и ограниченията за чуждестранна собственост при производството на леки автомобили. Същото важи и за електропреносните мрежи, пътническия жп транспорт и корабните компании. Облекченията се приемат като знак за добра воля на азиатския гигант към САЩ и ЕС, които редовно обвиняват Китай, че пречи на достъпа на компаниите им до китайския пазар. Въпреки това Пекин многократно заяви, че ще продължи пазарните реформи със свой собствен темп и те не се влияят от външен натиск. Междувременно в София се проведе българо-китайски бизнес форум. Организатори са БТПП, китайското посолство в София и Палатата за международна търговия в Шанхай. Участие взеха над 20 китайски фирми в секторите машиностроене, производство на продукти от неръждаема стомана, храни, строителство, текстил.", "date": "2018.06.29", "title": "Китай улеснява чуждите инвестиции в 15 сектора"}
{"url": "https://www.24chasa.bg/novini/article/6937738", "text": "В условията за летище София се предвижда концесионерът да построи трети пътнически терминал. Той трябва да бъде изграден до десетата година. Това съобщава министърът на транспорта Ивайло Московски в сряда. Тогава МС взе решение за рестартиране на концесията, която бе спряна по време на служебния кабинет на Огнян Герджиков. Московски обяснява, че са използвани анализи и проучвания на консорциума между Световната банка и ЕВБР, който е консултант. Процедурата ще се проведе по новия Закон за концесиите. При оценяването на офертите най-висока тежест ще има концесионното възнаграждение - 55%, техническото предложение има тежест от 45 на сто. Сред минималните изисквания към участниците е да оперират поне едно международно летище с над 10 млн. превозени пътници годишно. От тях се искат още активи за 200 млн. евро за всяка от последните три години и опит при финансиране поне на един проект в инфраструктурния сектор, надвишаващ 400 млн. евро. Предвижда се годишното концесионно възнаграждение да е 10% от приходите, но не по-малко от 18 млн. лв. Концесионерът ще има задължение за инвестиции не по-малко от 600 млн. евро. Финансовият министър Владислав Горанов приветства рестарта на концесията, но има 2 предложения. Обезщетенията по концесионния договор да са обвързани с дълга на концесионера към заемодателите към датата на прекратяване на концесионния договор. Другото е, че липсва съпоставимост между задълженията на концедента и концесионера при съществуващо замърсяване, съответно при началната дата на концесията и към края на срока. Московски заявява, че ще има предвид забележките. Премиерът Бойко Борисов настоява да се обясни, че “искаме нови влакове да купим, защото вече изнемогват железниците”. ИВАЙЛО МОСКОВСКИ", "date": "2018.06.29", "title": "Трети терминал на летището"}
{"url": "https://www.24chasa.bg/novini/article/6937826", "text": "Шефът на Специализираната прокуратура Иван Гешев е предложен от главния прокурор Сотир Цацаров за негов заместник във Върховната касационна прокуратура (ВКП) с ресор “Антикорупция”. Висшият съдебен съвет (ВСС) ще разгледа кандидатурата му на 4 юли и се очаква да я одобри. Издигането на Гешев не е изненада, макар в кулоарите на прокуратурата да се говореше, че зам.главен прокурор може да стане говорителят на Цацаров Румяна Арнаудова. Гешев има повече от 20 г. стаж в съдебната система. Работил е като полицай и следовател, преди да стане прокурор. През 2016 г. той оглави отраз Специализираната прокуратура, която от м.г. освен организирана престъпност разследва корупция по високите етажи на властта. Името на Гешев обаче стана известно покрай делото за източването на над 2,5 млрд. лв. от КТБ. Той бе един от моторите в разследването, което бе внесено в съда с 11 хил. страници обвинителен акт. Гешев ще е 5-ият заместник на Цацаров. След като шефът на следствието Евгени Диков бе избран за член на ВСС през м.г., съдебните кадровици съкратиха щата за зам.главен прокурор. Наскоро Цацаров поиска ВСС да го открие, тъй като работата на двамата му заместници при ВКП се увеличила.", "date": "2018.06.29", "title": "Цацаров си избра прокурора по КТБ Иван Гешев за заместник (обзор)"}
{"url": "https://www.24chasa.bg/novini/article/6937576", "text": "В знак на отмъщение 5-има души бяха застреляни и 2-ма ранени от мъж, който нахлу в редакцията на американския вестник “Кепитал газет” в град Анаполис, щата Мериленд, съобщи Ройтерс. Убиецът Джаред Рамос, който съдил неуспешно вестника за клевета преди 6 г., започнал да стреля в четвъртък през прозорците на редакцията и убил 4-ма журналисти. После влязъл в сградата и продължил кървавата си вендета срещу вестникарите. си, които седели на бюрата си и работели. Полицията съобщи, че на местопрестъплението е открит предмет, приличащ на взривно устройство. Убитите са репортер, спортен журналист, автор на редакционни коментари, колумнист и новоназначена агентка по продажбите. “Беше като военна зона”, заяви репортерът на вестника Фил Дейвис. Много от колегите му се скрили под бюрата си в опит да избегнат куршумите. Малко след стрелбата нападателят бил задържан, докато още се намирал в редакцията. Той умишлено си повредил кожата на палците, за да не може да бъде установена самоличността му, и отказвал да сътрудничи на силите на реда, съобщи Би Би Си. По-късно чрез софтуер за лицево разпознаване властите открили, че стрелецът е 38-годишният Джаред Рамос от Мериленд. През 2012 г. той завел дело за клевета срещу бившия колумнист Ерик Хартли и тогавашния редактор на вестника Томас Маркард. След 3 години съдебни битки вторият най-висш съд в Мериленд дал оправдателни присъди срещу медията, което разярило Рамос. Според съдебните документи във вестника било написано, че Рамос е – информация, за която съдът твърди, че се базира на публично достъпни документи. Вестникът разказал как през 2011 г. Рамос се сприятелил в социалната мрежа с бивша съученичка и в продължение на месеци ѝ пращал съобщения и имейли, молейки за помощ, обиждал я с вулгарни думи и я приканвал да се самоубие. Не спрял дотам и започнал да пише на работодателя на жената, за да го накара да я уволни. Двамата не се били срещали на живо от завършването си и пострадалата започнала дело срещу Рамос, в което той се признал за виновен, съобщи Си Ен Ен. Това станало 5 дни преди журналистът Томас Маркард да опише случая в статия в “Кепитал газет”. Пострадалата предупредила полицията, че и въпреки делото ѝ се е наложило да се мести в ново жилище три пъти и да смени името си. В туитър Рамос написал, че се регистрира в социалната мрежа, за да защити репутацията си. Той твърди, че ще съди хора, за да “направи корумпираните кариеристи и корпоративните институции на трупове”. В многобройни туитове той обижда двамата журналисти, които опитал да съди, и предупреждава, че Ерик Хартли го очаква “журналистически ад”. През 2015 г. адвокатът на Рамос казва, че клиентът му е работил в статистическата служба на САЩ, отговаряща за данни за трудовата статистика. Той бил на работа там шест години. Властите в Балтимор и Ню Йорк съобщиха, че служители на реда са били изпратени пред редакциите на големите медии като предпазна мярка след инцидента. Президентът Доналд Тръмп изказа съболезнования на семействата на жертвите. “Кърваво нападение срещу невинни журналисти, вършещи работата си, е нападение срещу всички американци”, написа в туитър говорителката на Белия дом Сара Сандърс. “Кепитал газет” е едно от най-старите издания в страната. Вестникът е основан през 1727 г. Атаката е най-смъртоносната срещу журналисти в САЩ от десетилетия. ", "date": "2018.06.29", "title": "Жегнат от статия изби 5-има журналисти  в щатски вестник (Обзор)"}
{"url": "https://www.24chasa.bg/novini/article/6937804", "text": "Държавата ще дава пари на бедните, за да ремонтират жилищата си. За останалите ще има нисколихвени кредити. Това предвижда Националната жилищна стратегия до 2030 г., изготвена от министерството на регионалното развитие. 3/4 от апартаментите били в сгради на над 30 години, което било една от причините за предложените мерки. Парите за конструктивно укрепване на постройките ще се дават, ако стойността на ремонта е до 50% от цената на ново строителство. Може да бъде въведен по-висок данък за хора, които имат повече жилища от едно, а декларират, че не ги ползват. Целта е да се изсветли пазарът за отдаване на имоти под наем. Дали ще продължи програмата за саниране, се чака политическо решение.", "date": "2018.06.29", "title": "Държавата ще дава пари на бедни за ремонт на жилища"}
{"url": "https://www.24chasa.bg/novini/article/6937920", "text": "Президентът на САЩ Доналд Тръмп предложил на френския си колега Еманюел Макрон Франция да напусне Европейския съюз и да сключи двустранно търговско споразумение със Съединените щати, пише днес в. \"Вашингтон пост\", цитиран от Франс прес. \"Защо не напуснеш ЕС?\", попитал Тръмп на срещата си с Макрон в Белия дом през април, според американския ежедневник, който цитира двама европейски представители. Съдържанието на разговора бе потвърдено пред Франс прес от дипломатически източник, предаде БТА.  Тръмп увеличи през последните месеци атаките си срещу ЕС, осъждайки, според него, нечестните му търговски практики, по-специално в автомобилостроенето. Макрон пък бе избран миналата година за президент на Франция с категорично проевропейска програма, припомня Франс прес. \"Европейският съюз, разбира се, бе създаден, за да се възползва от Съединените щати\", каза в сряда американският президент на предизборен митинг в северния щат Северна Дакота. Избран за президент на САЩ с лозунга \"Америка на първо място\", Тръмп редовно критикува функционирането на международни организации, особено на НАТО. На срещата на върха на Г-7 в Канада в началото на този месец той каза, че Алиансът е \"също толкова лош, колкото и НАФТА\", Северноамериканското споразумение за свободна търговия. В този контекст на силно напрежение със съюзниците, Тръмп ще участва в срещата на върха на НАТО на 11 и 12 юли в Брюксел. Няколко дни по-късно (б. ред.: на 16 юли) американският президент ще се срещне в Хелзинки с руския си колега Владимир Путин, отбелязва Франс прес.", "date": "2018.06.29", "title": "Тръмп предложил на Макрон Франция да напусне ЕС"}
{"url": "https://www.24chasa.bg/novini/article/6937676", "text": "Два модела за здравно осигуряване ще представи здравният министър Кирил Ананиев до 30 септември, обяви той на парламентарния дебат за Националната здравна карта вчера. Съществуващият в момента модел на практика не може да се прилага в бъдеще, обясни министърът. Затова ще предложи за обсъждане 2 нови. Ананиев горещо призова всички заинтересовани страни да се включат в избора на варианта, който наистина ще работи, а не едва след като е влязъл в сила, да започват дебатите в Народното събрание. Електронното здравеопазване и Националната здравна информационна система ще са стълбовете на новия модел, стана ясно от думите на министъра. Още в края на миналата година, малко след като той зае поста, МЗ се зае с изработването му. Моделът трябваше да бъде представен в края на юни, но сега стана ясно, че се готвят два, за да се избере най-добрият. Вчерашният дебат бе по искане на левицата. “Философията на здравната карта е сбъркана. Тя ще доведе до концентрация на здравните грижи в 5 големи града”, предупреди зам.-шефката на парламента д-р Нигяр Джафер от ДПС. Според нея картата не може да реши финансовите проблеми на болниците, въпреки че това се очаква от нея. Без промяна в медицинските стандарти здравната карта е безполезна, обяви и колегата ѝ от БСП Илиян Тимчев. Да не се спекулира с темата, апелира министърът. Намаляването на болничните легла не значи по-малко финансиране на болниците, защото НЗОК плаща за извършена дейност, подчерта той. Заложените в картата 33 503 условни легла гарантират 9,17 млн. леглодни, уточни Ананиев. В крайна сметка парламентът реши картата да не се променя до края на годината.", "date": "2018.06.29", "title": "2 модела за здравно осигуряване ще се представят до 30.IХ. (Обзор)"}
{"url": "https://www.24chasa.bg/novini/article/6937806", "text": "Властите в Австрия трябва да приемат интерсексуалните идентичности, реши днес нейният Конституционен съд, предаде ДПА, цитирана от БТА.  Съдът постанови, че хората, които не се определят нито като мъже, нито като жени, ще могат да регистрират друг пол в официалните документи. Според КС Европейската конвенция за правата на човека гарантира идентичността на хората, тяхната индивидуалност и цялостност, следователно \"защитава хората с други полови идентичности от това някой друг да им определя пола\". Съдиите предложиха понятия като \"различен\", \"интер\" или \"отворен\", но оставиха на парламента или съответните органи да решат как хората от трети пол ще могат да се наричат в официалните документи. През ноември Конституционният съд на Германия постанови подобно решение, като призова депутатите да признаят трети пол, отбелязва ДПА.", "date": "2018.06.29", "title": "В Австрия третият пол стана официален"}
{"url": "https://www.24chasa.bg/novini/article/6937816", "text": "Вътрешният министър и главният секретар на МВР се запознаха на място със ситуацията в града и околните села след проливните дъждове; служителите на ГДПБЗН оказват помощ и остават в готовност „Синхронизираме действията с местната власт и оказваме помощта, която е необходима“, заяви министърът на вътрешните работи Валентин Радев. Заедно с главния секретар на МВР главен комисар Младен Маринов, областния управител на София-област Илиян Тодоров и кметовете на Етрополе и село Лъга той направи обход на най-засегнатите от проливните дъждове места и се запозна с актуалната обстановка. „Служителите на ГД „Пожарна безопасност и защита на населението“ са оказали помощ. Седем екипа са работили на терен в общината, всички къщи са обходени. За щастие, няма пострадали. На място остават екипи в готовност в случай на необходимост от съдействие“, допълни министър Радев. По-рано през деня обход в засегнатия от обилни валежи регион направи и директорът на ГД „Пожарна безопасност и защита на населението“ главен комисар Николай Николов. Той докладва за обстановката и уточни, че язовирът над Етрополе се контролира. Няма проблем със свлачището, пътищата навсякъде са проходими. Колегите остават да работят до нормализиране на обстановката – информира комисар Георги Иванов, директор на РДПБЗН - София област. Към момента обстановката в региона е спокойна, реката се успокоява, спада и нивото на водата в язовира. Министър Валентин Радев и главният секретар на МВР продължават обхода в района на Роман.", "date": "2018.06.29", "title": "Министър Радев: Обстановката в региона на Етрополе е спокойна, няма риск за населението"}
{"url": "https://www.24chasa.bg/novini/article/6937739", "text": "Инспекторите на НАП започват проверки на 290 души, които са извършили разходи за над 50 000 лв., но нямат никакви официално декларирани доходи. Всички те се осигурявали върху минималния осигурителен доход, но не са подали данъчна декларация за доходите. Едновременно с това са извършили значителни разходи. Инспекторите на НАП ще изследват източниците на доходи в семействата на проверяваните, издръжката на домакинствата и разходите им. Ако бъдат установени несъответствия между имущество и доходи, ще бъдат възложени ревизии за последните 5 години, допълват от приходната администрация. “Тези случаи са най-очевидните несъответствия между доход и разходи на домакинствата. Освен тях има и други физически лица, чието имущество е повече от декларираните приходи, които също ще бъдат проверени\", коментира зам.-изпълнителният директор на НАП Пламен Димитров. ", "date": "2018.06.29", "title": "НАП след 290 души, харчат по 50 000 лв. без лев доход"}
{"url": "https://www.24chasa.bg/novini/article/6937757", "text": "“Готови сме за банковия съюз, но в един ден с подписването за влизане в чакалнята. Нека имаме съответния мониторинг, но да имаме и твърда дата. Такива са правилата.” Това заяви премиерът Бойко Борисов пред журналисти в Брюксел. Той е там, за да участва в срещата на върха на лидерите от държавите от еврозоната. В рамките на срещата е обсъждано и по-конкретно темите за реформата на Европейския механизъм за стабилизация и следващите стъпки в изграждането на Банковия съюз. “Утре съм поканен на среща на лидерите на еврогрупата, където ще представя и нашите писма, и кандидатурата ни за чакалнята на еврозоната, ще ги запозная с направеното засега, защото изпълняваме всичките пет критерия”, заяви Борисов в четвъртък, преди да замине за Брюксел. Той се закани, че ще попита евролидерите “защо се налага да променяме критерии за чакалнята на еврозоната” И уточни, че ще зададе този въпрос, защото българското правителство се притеснява, че с членството ни в банковия съюз може да се повтори ситуацията с Шенген. Според Европейската комисия България е изпълнила критериите за членство в Шенген през 2011 г., но вече седма година стои извън европейското пространство без граници. Борисов посочи, че България не е виновна за ликвидирането на толкова производства в страната, че излизайки от социалистическия лагер, милиони са отишли в демократични страни и че биват подмамвани с по-големи заплати лекари, инженери, програмисти и софтуерни специалисти, които отиват в по-скъпоплатените западни държави. В края на април Брюксел обвърза в пакет членството на България в еврозоната и в банковия съюз. Това обяви в София лично заместник-председателят на Европейската комисия Валдис Домбровскис. Той призна, че членството в банковия съюз е ново “Действително вече има ново изискване - присъединяването към еврозоната се обвързва с включване в банковия съюз. Това се дължи на поуките, които извлякохме от кризата - трябва да осигурим устойчивост не само на обществените разходи, но и на финансовия сектор. Затова банковият сектор е подложен на строг надзор в държавите, които очакват да въведат общата валута”, обясни причините за новата оферта Домбровскис.", "date": "2018.06.29", "title": "Старт за еврото! Премиерът: Готови сме за чакалнята и банковия съюз, но в един и същи ден"}
{"url": "https://www.24chasa.bg/novini/article/6937677", "text": "Със 131 гласа бетонно мнозинство бе отхвърлен и вторият вот на недоверие към кабинета “Борисов 3”, като гласуването повтори това от януари. На ГЕРБ и ОП бяха необходими над 121 гласа, за да преодолеят искането на червените за оставка на правителството заради политиката в сферата на сигурността. “Воля” и 1 независим ги подкрепиха, а ДПС и другият независим депутат гласуваха “за” вота заедно с вносителите от БСП. Това стана в отсъствието на премиера Бойко Борисов, който бе в Брюксел, но повечето от министрите дойдоха в пленарната зала. “Нямаше колега да не започне изказването си, че това е едно от най-успешните председателства. Ако беше минал вотът на недоверие, въобще нямаше да сме тук. Така почнахме и така искат да завършим председателството”, коментира премиерът от Брюксел. “Много им е криво, че всички отчетоха, че дори и организационно се справихме перфектно, една кола не загасна на пътя с делегация. Всичко, което пожелахме, направихме. Завършихме с 2 млрд. евро повече договорени в новата финансова рамка”, допълни той. Искането на БСП бе популистко, обобщи лидерът на групата на ГЕРБ Цветан Цветанов.  Проверка в разпечатката от гласуването установи, че Волен Сидеров не е участвал в него,въпреки че получи право да се изкаже в обяснение на отрицателния си вот. “Обикновено се колебая, но този път бях категоричен - освен че няма аргументи от страна на БСП, има контрааргументи в международен план”, заяви лидерът на “Атака” от трибуната. Борисов получил висока оценка от европейските лидери за дейността си по време на председателството, допълни той в кулоарите с уговорката, че думите му не са слагачество. Сидеров се е регистрирал сутринта и е участвал в първото гласуване за деня, а след това срещу името му има само нули, сочи разпечатката. Той самият обясни, че имал технически проблем с пулта. Не поисках прегласуване, защото било ясно, че аритметиката на БСП не им излиза. Негов колега обаче пусна слух, че Сидеров не е бил в пленарната зала по време на този вот. “По темата сигурност трябва да се търси широк дебат. Но когато се правят популистки мотиви, които не обслужват национални интереси, а тяснопартийни, това означава, че популизмът е най-голямата заплаха за националната сигурност.” Това заяви председателят на парламентарната група на ГЕРБ Цветан Цветанов в отрицателен вот на вота на недоверие. Той похвали правителството за системния подход за връщане доверието в охранителната система след разрухата, до която я довел кабинетът “Орешарски”. Вече имаме новия доклад на Държавния департамент на САЩ, който издига България отново във втора група по сигурност в света. А вие ни бяхте вкарали в трета заедно с държави като Конго и други. Това е благодарение на усилията на правителството, изтъкна Цветанов. БСП не може да бъде алтернатива на управляващите, а по тема сигурност това е смехотворно, категоричен бе той.", "date": "2018.06.29", "title": "Бетон: 131 гласа и срещу втория вот на недоверие (Обзор)"}
{"url": "https://www.24chasa.bg/novini/article/6937737", "text": "Председателят на ПГ на ГЕРБ и зам.-председател на партията Цветан Цветанов разговаря с регионалния директор за Европа на Международния републикански институт Ян Сурочак и с регионалния директор за Централна и Източна Европа на Националния демократичен институт Робърт Бенджамин. Това се случи преди участието им в 82-рата интерпарламентарна среща между делегациите на ЕС и САЩ. Тримата обсъдиха ситуацията и тенденциите в региона на Западните Балкани, както и ролята, която ЕС и САЩ като стратегически партньори трябва да имат в региона. Двамата експерти се съгласиха с Цветан Цветанов, че е нужно да има силно присъствие на ЕС и силен ангажимент от страна на САЩ за бъдещото евроатлантическо развитие на региона, за да се гарантира сигурността и просперитета на гражданите.", "date": "2018.06.29", "title": "Цветанов: Нужно е да има силно присъствие на ЕС и силен ангажимент от страна на САЩ"}
{"url": "https://www.24chasa.bg/novini/article/6937735", "text": "Два трамвая се сблъскаха днес в Прага, при което бяха ранени 23 човека, предаде ДПА, като се позова на службите за спешна помощ. Катастрофата е станала в центъра на чешката столица. На мястото са пристигнали шест линейки, предава БТА.  Единият трамвай е блъснал отзад другия преди кръстовище. Счупени са били прозорци. Щетите се оценяват на 200 000 евро. Повечето от пострадалите са получили контузии на шията и натъртвания на ребрата. Злополуката е станала по линията на трамвай номер 22, често използвана от туристи, отиващи да посетят Пражкия замък.", "date": "2018.06.29", "title": "Два трамвая се блъснаха в центъра на Прага,  има ранени"}
{"url": "https://www.24chasa.bg/novini/article/6937754", "text": "Бездимните цигари ще поскъпнат на 10 лв. от 1 октомври тази година. Това следва от промени в Закона за акцизите и данъчните складове, внесени в парламента от Менда Стоянова, нейни колеги от ГЕРБ и депутати от “Обединени патриоти”. Сега те струват между 5 и 5,50 лв. Текстовете предвиждат да отпадне разпоредбата, която в момента е в сила - за нагреваеми тютюневи изделия акцизът да е 152 лв. за килограм. В мотивите към промените народните представители посочват, че така ставката е 93 ст. Ако измененията им бъдат приети и акцизът за бездимни цигари се изравни с този за обикновените, ставката ще стане 3,54 лв. за кутия. Сумата е изчислена след промени, влезли от 1 януари. Те гласят, че акцизът не трябва да е по-малък от 177 лв. за 1000 къса цигари. В мотивите депутатите посочват, че се очаква положителен ефект върху бюджета. Досега в закона бе записано, че данъчната основа за облагане с акциз за нагреваемо тютюнево изделие е количеството тютюн, съдържащ се в продукта, измерен в килограми. Друга промяна засяга бирата, която се предлага в опаковки над 5 литра. За тях ще се изисква бандерол. В оценката за въздействие към промените е записано, че така ще се увеличи административната тежест за пивоварите. Това изискване ще влезе в сила от 1 януари 2019 г. В момента бира в страната правят 22 лицензирани складодържатели. 4 от тях са големи производители, а 18 са независими малки пивовари. Бандеролите ще може да са не само от хартия, а и от други материали, като самозалепващо се фолио например. Това гласят промени в наредба за отпечатването на ценни книжа, пуснати преди дни за обществено обсъждане от Министерството на финансите. Целта е да се ограничат опитите за фалшификация.", "date": "2018.06.29", "title": "Вдигат акциза за бездимните цигари от 0,53 на 3,54 лв., кутия става 10 лв."}
{"url": "https://www.24chasa.bg/novini/article/6937645", "text": "Министърът на транспорта Ивайло Московски награди служителите на летище Пловдив Георги Ташев и Кирил Иванов за бързата реакция при участието им в спасителната операция на екипажа на военния хеликоптер Ми-17, който катастрофира на 11 юни 2018 г. в района на пловдивската аерогара. Отличие получи и изпълнителният директор на летище Пловдив Христо Щерионов за проявения професионализъм и отличната организация на действие при възникналия инцидент. Министър  Московски заяви, че е изключително горд да работи заедно с такива доблестни хора, които независимо от риска, са действали навременно и адекватно при тази ситуация.", "date": "2018.06.29", "title": "Московски награди служители на летище Пловдив, участвали в спасяването на екипажа на падналия Ми-17"}
{"url": "https://www.24chasa.bg/novini/article/6937758", "text": "Пороен дъжд се изсипа над Плевен. Валежът продължава. Аварийно-спасителните екипи на РД \"Пожарна безопасност и защита на населението\" работят да отстраняване последствията, съобщи Областната дирекция на МВР в Плевен. Наводнени са приземни етажи на магазини, офиси и частни домове. Най-сериозни са пораженията в сградата на централен търговски комплекс в Плевен, на Общинския домашен патронаж, офиси на банки. До 18.00 часа в Оперативен център при РДПБЗН са постъпили около 30 сигнала за отводняване на помещения. Техниката на Регионалната дирекция работи поетапно за отводняване на сградите. Мобилизирани са всички екипи на РСПБЗН, които посещават всеки сигнал. Работата ще продължи и през нощта.", "date": "2018.06.29", "title": "Аварийно-спасителни екипи в Плевен отводняват десетки помещения (Видео)"}
{"url": "https://www.24chasa.bg/novini/article/6937775", "text": "Силният човек в Източна Либия маршал Халифа Хафтар се противопостави на евентуално чуждестранно военно присъствие в Южна Либия под предлога на борбата срещу незаконната имиграция, предаде Франс прес. Изказването на Хафтар идва след постигнатото европейско споразумение за създаването на \"платформи за дебаркиране\" на мигранти, които да възпрат прекосяването на Средиземно море. За мигрантите, спасени в европейски води, се предлагат \"контролирани центрове\", които държавите членки на ЕС ще отварят на доброволен принцип и където ще се преценява кои от тях имат право на убежище, предава БТА.  Споразумението предвижда също така страните членки да вземат всички необходими мерки, така че да се избягва вторичното придвижване на мигранти, често в посока Германия. В понеделник вицепремиерът на либийското Правителство на националното единство Ахмед Омар Мейтиг заяви в присъствието на италианския вътрешен министър Матео Салвини, че страната му категорично отказва на нейна територия да бъдат създавани лагери за мигранти, припомня Франс прес.", "date": "2018.06.29", "title": "Халифа Хафтар е против евентуално чуждо военно присъствие в Южна Либия"}
{"url": "https://www.24chasa.bg/novini/article/6937776", "text": "Председателите на комисиите по вътрешна сигурност и обществен ред Цветан Цветанов и по външна политика Джема Грозданова бяха ключови говорители по темата „Сътрудничеството в областта на външната политика с фокус върху Западните Балкани“ по време на 82-ото междупарламентарно заседание Европейски парламент – Конгрес на САЩ. Народното събрание е домакин на двудневния форум. Ключовата дума за нашето председателство бяха Западните Балкани, отбеляза Цветан Цветанов. Той подчерта, че това е много важен регион, който е част от Европа, но се нуждае от европейска и евроатлантическа перспектива. Изключително впечатляващо е, че в рамките на Българското председателство на Съвета на ЕС Западните Балкани отново бяха във фокуса на Европа след 15 години, добави още председателят на Комисията по вътрешна сигурност и обществен ред. Удовлетворени сме, че България успя да подпише Договор за добросъседство и сътрудничество с Македония, отбеляза той. Като успех на Българското председателство Цветан Цветанов посочи приемането на процедурните правила за парламентарен контрол над Европол. Ние поставихме успешно в дневния ред и темите за сигурността, киберсигурността, борбата с организираната престъпност, допълни той. Председателят на Комисията по вътрешна сигурност и обществен ред отбеляза значението на форуми като днешния, в който участват представители на парламентарни комисии и представители на различни партии в българския парламент. За нас е изключително важно с подобни дискусии да създаваме платформи за диалог за Западните Балкани. Българското председателство на Съвета на ЕС, което е към своя край, беше трудно, но успешно, отбеляза пред участниците във форума председателят на Комисията по външна политика Джема Грозданова. Поставихме си амбициозни, но важни приоритети, особено от външнополитическа гледна точка, заяви тя. За разширяването на ЕС със страните от Западните Балкани преди говорихме като за европейска перспектива за тези държави, но в крайна сметка Албания и Македония получиха на 26 юни дати за започване на преговори с ЕС, подчерта Джема Грозданова. Тя уточни, че тези дати, разбира се, зависят и от постигнатото от двете страни. Позицията на България е, че не е нужно да се правят пакети и всяка страна, когато е готова, би могла да се присъедини към ЕС, посочи Джема Грозданова. По думите й няма как ЕС да нарича себе си „глобален играч”, ако изпусне от поглед региона на Западните Балкани. Като други теми, обект на обсъждане по време на Българското председателство на Съвета на ЕС, Джема Грозданова открои свързаността в региона, политиката за сигурност, създадения вече Европейски фонд за отбрана и темата за миграцията. На обсъждането присъстваха народни представители от различни парламентарни групи в Народното събрание.", "date": "2018.06.29", "title": "Цветанов: България постави Западните Балкани във фокуса на Европа"}
{"url": "https://www.24chasa.bg/novini/article/6937455", "text": "Делото срещу бизнесдамата Мила Георгиева и още 8 души за участие в група за разпространение на дрога изненадващо бе прекратено в спецсъда. Наесен то трябва да започне отначало, тъй като се налага смяна на съдебен заседател. Силвия Мануилова е извадена от списъка на заседателите, тъй като преминава на работа в МВР, стана ясно на заседанието днес. По закон от началото до края съдебният състав по всяко дело трябва да е един и същ. За 20 септември 2018 г. съдия Вилислава Ангелова е насрочила разпоредително заседание, на което прокуратурата и адвокатите могат да изложат своите искания и възражения по хода на делото. Очаква се защитата да поиска то да бъде върнато за доразследване. Има вариант и спецпрокуратурата да предприеме този ход, ако реши да обедини двете дела срещу групата на Мила и сина ѝ Джито, който бе арестуван на 8 юни след 3-годишно издирване. Първоначално бандата бе разследвана за мокри поръчки и палежи, но през 2016 г. тези обвинения бяха свалени. Ако до есента се съберат нови улики за участие на групата в опитите за убийства на Жоро Шопа, Тихомир Мравката и Радо Слънцето, може да се стигне до подновяване на разследването и нови обвинения. Според запознати, въпреки че се връща на старта, делото няма да се забави много, тъй като свидетелите са едва 20-ина. Повечето вече са разпитани и показанията им вероятно ще бъдат прочетени наесен, без да има ново призоваване в съда. Мила Георгиева в съда.", "date": "2018.06.29", "title": "Делото срещу фамилията на Мила Георгиева почва отначало, заседател отива на работа в МВР"}
{"url": "https://www.24chasa.bg/novini/article/6937601", "text": "От 1 юли започва ремонт на част от столичния бул. “В. Левски” - между ул. “Граф Игнатиев” и кръстовището при Софийския университет. Работите ще продължат до края на юли. Движението няма да се спира изцяло. Първо ще се работи в едното платно и движението ще е двупосочно в другото, но ще има сериозни затруднения в придвижването. Извиняваме се на софиянци за неудобството, което ще причиним, но се надявам да проявят разбиране, каза кметът на София Йорданка Фандъкова. Преминаването в района ще бъде затруднено не само заради ремонта на бул. “В. Левски”, но и заради реконструкцията на ул. “Граф Игнатиев” и изграждането на подлез за бъдещата метростанция при “Попа”. След това през август ще се работи по участъка от кръстовището на СУ до паметника на Васил Левски. От неделя до 15 август заради ремонта на “Граф Игнатиев” се затварят участъците между ул. “Алабин” и ул. “Княз Александър I” и от нея до ул. “Г. Раковски”. През целия юли затворени ще бъдат участъкът от улицата между ул. “Г. Раковски” и ул. “6-и септември” и ул. “6-и септември” - между ул. “Граф Игнатиев” и ул. “Ген. Паренсов”. От 1 юли започва и ремонт на част от релсовия път по бул. “България” при кръстовището с бул. “Гешов”. Там за няколко дни ще се спре движението на трамваите по линия 7. Вместо тях районът ще се обслужва от автобуси. От понеделник пък стартират работите по обновяване на зоната в центъра, в която са площадите при храма “Св. Ал. Невски”, парламента и др. Първо ще се ремонтират настилките и осветлението в градините “Кристал” и “Кл. Охридски”. Около храма “Св. Ал. Невски” ще се обновяват тротоарите и осветлението. Площадът пред него ще стане пешеходен, но от 2019 г. “Това е лицето на София. Искаме да запазим духа на града и да обновим инфраструктурата. Санкциите за некачествена работа са изключително сериозни - 500 000 лв. банкова гаранция, 180 000 лв. за всеки ден закъснение и 900 000 лв. за лошо изпълнение”, подчерта Фандъкова. След ремонта всички контейнери за отпадъци в зоната ще са под земята, ще има и 5 обществени тоалетни. Той ще приключи през 2019 г. и струва над 21 млн. лв. Те са осигурени от Оперативна програма “Региони в растеж”.", "date": "2018.06.29", "title": "От неделя започва ремонт и на бул. “В. Левски” (Обзор)"}
{"url": "https://www.24chasa.bg/novini/article/6937728", "text": "На първо място и единствено ме интересуват правата на българския народ, заяви премиерът Бойко Борисов от Брюксел след десетчасови обсъждания за миграцията на заседанието на Европейския съвет. “Всичко, което сме предложили от България по темата с миграцията, колегите на Европейския съвет го приеха”, категоричен бе Борисов. Сред успехите той изброи повечето ресурси за охрана на външните граници, споразумението и допълнителните 3 млрд. евро за Турция, както и такива с държавите от Африка. Обсъдена е била и възможността за изграждане на зони за безопасност извън Европа. Според премиера центровете за мигранти в ЕС трябва да са доброволни, но България нямала нужда от такива. Той подчерта, че ключова дума от приетите снощи заключения на Европейския съвет е “доброволно” по отношение на т. нар. вторично разселване на мигранти. Борисов не вижда причина България да сключва двустранни споразумения за обратен прием на мигранти. Всички гласуваха за удължаване на санкциите срещу Русия, включително Италия, разясни още българският министър-председател. “Знаете, в България се проведоха съвети по вътрешни работи, правосъдие, среща на посланиците, работни групи, МВР, ДАНС - от цяла Европа, като целта е специалистите - с всички детайли, в спокойна обстановка, да се подготвят и да се внесат на съвета за одобрение. Сега на съветите все едно всичко досега, което е правено от всичките тези органи, се затваря и се започва от премиерите. А то всеки е с различна професия - един е правист, друг е заварчик, трети полицай. И започваме от А до Я да предлагаме неща и накрая приехме документ, който ние сме го предложили много отдавна”, обясни Борисов защо е разочарован. “Аз в това отношение съм доволен, но не знам защо е необходимо при липсата на криза реално, с такъв огромен драматизъм до 6 ч сутринта да се приема”, добави той. “Всеки премиер иска да се прибере като победител, такава е модата. Подразни ме това, че всички говорят само за Испания, Италия и Гърция, тъй като България си е свършила работата”, разказа още премиерът. И обясни, че на няколко пъти страната ни е била давана за пример. Наложило се обаче на няколко пъти да посъветва колегите си “да четат повече география, за да знаят, че ние сме на море и имаме сухопътна граница с Турция”. България изпълни прекрасно и ефективно задачата си на председател на Съвета на ЕС, заяви по-късно Доналд Туск, председател на Европейския съвет, на съвместна пресконференция с Борисов и шефа на комисията Жан-Клод Юнкер. Според Туск страната ни се е справила “забележително”. Срещата в София на лидерите на страните от ЕС и от Западните Балкани е била историческа и е най-голямото политическо постижение на председателството ни, подчерта той. Отначало бил скептичен, но Борисов останал оптимист и успял да ги убеди. “Оказа се, че е прав. Напълно ясно е защо софийската среща бе такъв успех за региона, постигнахме политически пробиви”, каза Туск. И се пошегува, че най-големият успех на институциите на ЕС по време на българското председателство е речта му при откриването в София.  “Европейската комисия е изключително благодарна за ефективната работа на българското председателство”, каза Жан-Клод Юнкер. Отбеляза, че то се е провело при трудни обстоятелства, но сме се справили много добре. “Винаги бе открито за предложенията на ЕК - това е най-голямото постижение. Работихме като приятели. Всичко бе наред”, каза още Юнкер. Борисов благодари на своите колеги и на всички българи, които се включиха в работата на председателството, както и на хората в София, проявили търпение към толкова много съвети и срещи. “Всичко това щеше да бъде поставено под съмнение, ако на днешния Европейски съвет не бяха постигнати резултатите да дадем перспектива на Македония и Албания”, коментира той. “Постарахме се да бъдем максимално прагматични, да си поставим постижими цели. Положихме много усилия да балансираме интересите. В социалната сфера, в дигиталната сфера много добре се развихме. Колкото и да сме скромни, направихме добро председателство, не допуснахме грешки, дадохме добра основа на колегите от Австрия”, добави българският министър-председател. Борисов не подмина темата и за Шенген и еврозоната. “Нека бъдем спокойни и толерантни. Подготвили сме си домашното и за чакалнята на еврозоната. Ние също защото излязохме на второ място след Естония. Ако сега измислят нови критерии за Шенген, няма да е честно. Надявам се този път да не го направят”, бе твърд Борисов. Припомни, че от 22 г. живеем във валутен борд и сме доказали, че имаме резерв, растеж, а БВП е близо 4%. “Изпълнили сме всички критерии. Искаме да влизаме в дадената система по критериите за другите, а не да си измислят нови. Но нека да бъдем спокойни, толерантни, подготвили сме си домашното и за чакалнята за еврозоната - вчера България с още 1% свали външния си дълг. С 24% външен дълг къде са другите държави, и ние можем да тропаме по масата и да казваме “кога ще се оправите”, добави премиерът.  Той увери, че недоверието на Холандия към България за опазването на външните граници се топи и климатът между двете държави е приятелски. “Ако бяхме направили това, което предложих през 2015 г., нямаше да имаме днес тема - тя е политическа, не миграционна, защото сега има 90% по-малко бежанци, отколкото имаше преди 2-3 г.”, поясни Борисов. Ако се случи това, ще преминават само единични мигранти, допълни той. “Нашето Черно море е точно толкова топло и има толкова туристи, колкото и другото море”, обясни още на колегите си Борисов. А също - че сухопътната граница на България с Турция е сравнима по дължина с гръцко-турската. Гърция обаче е получила 3 пъти повече пари от нас.", "date": "2018.06.29", "title": "Борисов: Интересуват ме само правата на българския народ (обзор)"}
{"url": "https://www.24chasa.bg/novini/article/6937840", "text": "Взети са мерки за осигуряване на безопасност на домовете на жители, евакуирани от засегнати от проливните дъждове имоти в Роман. Екипите на полицията са засилени, има изградени временни КПП-та, подвижни двойки дежурят, за да охраняват имуществото. Министърът на вътрешните работи Валентин Радев и главният секретар на МВР главен комисар Младен Маринов провериха организацията, създадена от директора на ОДМВР – Враца старши комисар Янко Янколов. Вътрешният министър и главният секретар на МВР направиха обход в Роман заедно с кмета на града и директора на РДПБЗН за преглед на актуалната обстановка. Към момента служителите на пожарната са ангажирани с отводняване на имотите. След приключване на дейностите ще започне оглед на щетите.", "date": "2018.06.29", "title": "Полицейски екипи охраняват имуществото на евакуираните жители на Роман"}
{"url": "https://www.24chasa.bg/novini/article/6937631", "text": "Законовият срок на старите удостоверения на таксиметровите водачи изтича до края на месеца. Заявленията за преиздаване на удостоверенията ще бъдат приемани до 15 часа на 30 юни във всички офиси на ИА „Автомобилна администрация“, които ще работят извънредно. Ще бъдат приемани и заявления, които не са окомплектовани, като при тези случаи удостоверенията ще бъдат издавани след предоставянето на всички необходими документи. Таксиметровите водачи, които не са подменили удостоверенията си до 30 юни 2018 година, ще трябва да се явяват отново на изпит за придобиване на право да упражняват професията. От министерството на транспорта припомнят, че през 2016 година, бе променена нормативната уредба, като бе въведена валидност от 5 г. на всички безсрочни удостоверения, като до сега два пъти е удължаван срокът за подмяната им.", "date": "2018.06.29", "title": "Изтича срокът на удостоверенията на таксиметровите шофьори"}
{"url": "https://www.24chasa.bg/novini/article/6937582", "text": "Македонският премиер Зоран Заев призова на албански и македонски език в социалните мрежи всички граждани на страната да кажат \"да\" за членството в НАТО, предаде Танюг, цитирана от БТА.  \"Аз съм македонец и призовавам всички - македонци, албанци, турци, сърби, власи, роми, бошняци и всички други, наистина всички - да кажем \"да\" на нашето членство\", написа Заев. Македонският парламент на два пъти, през януари и март, гласува закон за употреба на езиците, с който албанският се признава за втори официален език в страната. Законът обаче още не е влязъл в сила, защото президентът Георге Иванов отказа да подпише указ за обнародването му. Заев разговаря днес в Брюксел с генералния секретар на НАТО Йенс Столтенберг, който каза на пресконференция, че Република Македония ще може да получи покана за членство в алианса едва след като изпълни всички задължения по договора за новото име Република Северна Македония, който наскоро подписа с Гърция.", "date": "2018.06.29", "title": "Заев пише на албански и македонски език в социалните мрежи за членството в НАТО"}
{"url": "https://www.24chasa.bg/novini/article/6937575", "text": "Турция не вярва, че по време на австрийското председателство на Европейския съюз ще бъдат направени положителни стъпки, заяви външният министър на страна Мевлют Чавушоглу, цитиран от Ройтерс. Австрия поема ротационното председателство от юли, което ще й даде важно право на дума в определянето на дневния ред на много срещи между страните членки, напомня агенцията. Изказването на министъра пред частната турска телевизия НТВ отразява напреженията между Анкара и Виена, съобщава БТА.  Австрийският министър по въпросите на Европа, интеграцията и външните работи Карин Кнайсъл заяви по повод на предсрочните президентски и парламентарни избори в Турция тази неделя, че не смята страната за кандидат за присъединяване към Европейския съюз. \"Не мисля, че ще бъдат направени положителни стъпки по време на ротационното председателство на Австрия. Говорихме надълго и нашироко с австрийския външен министър, но, за съжаление, сегашният канцлер е дори по-краен от крайнодясната партия\", заяви Чавушголу. Консерваторите на австрийския канцлер Себастиан Курц са в коалиционно правителство с антиислямската Партия на свободата, което превръща Австрия в единствената западноевропейска държава с крайнодясна партия в правителството. И двете партии смятат, че ЕС трябва да прекъсне преговорите за членство на Турция. \"Има области, в които можем да работим заедно, но дали ще бъдат отваряни глави или не е политически въпрос. Очакваме по-добро сътрудничество в следващия период, когато австрийското председателство приключи\", каза още Чавушоглу. След Австрия ротационното председателство на ЕС ще бъде поето от Румъния.", "date": "2018.06.29", "title": "Чавушоглу: Едва ли ще има положителни стъпки по време на председателството на Австрия"}
{"url": "https://www.24chasa.bg/novini/article/6937592", "text": "Органите на реда са установили и задържали подозиран в кражба на голяма сума пари и златни накити от фирма в Тополовград, съобщи ОД на МВР - Хасково. Мъжът е на 44 години от Ракитово, а случаят е от края на ноември миналата година. Тогава от офис на дружество в индустриалната зона на града, собственост на ЕТ, бе откраднат метален шкаф със сума близо 600 000 лева и златни накити по данни на държавното обвинение. Според прокуратурата престъплението е извършено след разрушаване на преграда, здраво направена за защита на имота - изкривяване на алуминиева дограма на прозорец. След оперативни действия, преди два дни хасковските криминалисти са задържали предполагаемия извършител. Повдигнато му е било обвинение. Днес Районният съд в Тополовград е наложил мярка за неотклонение \"задържане под стража\" спрямо Георги Д. Прокурорът по делото е бил категоричен, че обвиняемият може да се укрие или да извърши друго престъпление, уточнява в съобщение Бургаската апелативна прокуратура.", "date": "2018.06.29", "title": "Хванаха крадец на близо 600 000 лева в Тополовград"}
{"url": "https://www.24chasa.bg/novini/article/6937426", "text": "Ръководството на БСП се срещна днес с кметове от цялата страна. Бяха обсъдени проблемите на общините с наводненията, състоянието на общинските пътища, общинските болници, такса битови отпадъци. \"Държавата върви след проблемите и ги решава на парче\", заяви кметът на Садово по повод последните наводнения. ПГ на БСП за България ще внесе в парламента въпроса за обезщетение на земеделските производители, информираха от пресцентъра на партията. Кметовете разкритикуваха и акцията на правителството за връщане на учениците в училищата. Според тях тя е пълен провал - \"бяха в училище една седмица и пак избягаха\". Присъстващите споделиха и, че се заобикаля закона за бюджета и се раздават пари с постановление на кметове от ГЕРБ и ДПС. По този повод народните представители от левицата внесоха решение Сметната палата да направи проверка за тези разходи на правителството. Ръководството и кметовете обсъдиха още визията на БСП, която ще бъде представена на 21 юли и в която политиките за регионите заемат съществено място.", "date": "2018.06.29", "title": "БСП иска правителството да обезщети пострадалите от наводненията"}
{"url": "https://www.24chasa.bg/novini/article/6937435", "text": "Осем са отворените оферти в откритата обществена поръчка за проектиране и строителство на над 6 км от Софийския околовръстен път в отсечката от пътен възел \"Цариградско шосе\" до пътен възел \"Младост\". Индикативната стойност на проекта е 123 млн. лв. без ДДС и ще се финансира от републиканския бюджет. Съобщението е на пресцентъра на агенция \"Пътна инфраструктура\" /АПИ/. Отворените оферти по реда на постъпването им в деловодството на Агенция \"Пътна инфраструктура\" са на: \"Обединение \"Ринг Роуд\", с участници: \"ДЖИ ПИ Груп\" АД и \"Трансконсулт-22\" ООД;\"ДЗЗД \"АПП СОП\", в което са: \"Пътища Пловдив\" АД и \"Агромах\" ЕООД; \"Трейс Груп Холд\" АД;\"ИСА-2000\" ЕООД; \"ГБС Инфраструктурно строителство\" АД;Обединение \"Геопът СОП Младост\", в което са: \"Геострой\" АД и \"Пътстрой 92\" АД; \"ПСТ-СЕТ Младост\" ДЗЗД, с участници: \"ПСТ Груп\" ЕАД и \"СЕТ КЪМПАНИ\" АД и \"Хидрострой\" АД. Началото на проектния участък е при км 35+260, което е малко след края на пътния възел при пресичането на бул. \"Цариградско шосе\" и Софийския околовръстен път. Краят е при км 41+340, където отсечката ще се свързва с реконструирания през 2012 г. участък от СОП. Отсечката ще бъде с две платна с по 3 ленти за движение в посока, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. \"Стар Лозенски път\", п. в. Патриарх Герман\", п. в. \"Самоковско шосе\", п. в. \"Младост\". Ще бъдат изградени три пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Срокът за изпълнение е 910 календарни дни, от които 180 дни за проектиране и 730 дни за строителство. С реализацията на проекта ще се улесни движението на транзитния трафик и връзката между автомагистралите \"Струма\" и \"Тракия\".", "date": "2018.06.29", "title": "8 кандидати за строителството на участъка от АМ \"Тракия\" до \"Младост\""}
{"url": "https://www.24chasa.bg/novini/article/6937439", "text": "Преди президентските избори в неделя мексиканците, на които им е дошло до гуша от корупция и насилие, казват, че страната им е на прага на историческа трансформация, докато други се страхуват, че след вота страната ще изпадне в спирала на популизъм и автократично управление. Поводът за толкова различни мнения е смятаният за фаворит Андрес Мануел Лопес Обрадор, някогашен пламенен левичар, който възприе по-умерена реторика и потърси съюзи в целия политически спектър след като два пъти неуспешно се кандидатира за президент и оглави масови протести с обвинения за изборни измами. Въпреки новия си имидж, 64-годишният кандидат с общоприетото прозвище АМЛО все още изглежда се доверява повече на собственото си чувство за мисия, отколкото на правилата на модерната икономика и все още се заканва да отнеме контрола над страната от \"мафията на властта\", срещу която се е бунтувал десетилетия наред. Толкова високо е нивото на недоволство от политическото статукво в Мексико, рекордният брой на убийствата и ширещата се корупция, че даже неговите съперници се опитват да убедят избирателите, че представляват \"реална промяна\", едновременно предупреждавайки, че победа на Лопес Обрадор ще означава начало на ера на икономически колапс и авторитарно управление като във Венецуела.. \"Това, което хората смятат за приоритет на тези избори е, че не искат повече от същото\", каза 30-годишният Рохелио Салгадо, завършил икономика, който възнамерява да гласува за Лопес Обрадор, и добавя: \"Целта е да ги изхвърлим от властта, без изключения\". Салгадо критикува провалите, приписвани на сегашното правителство на президента Енрике Пеня Нието - нисък икономически ръст, гангстерски убийства и неработеща съдебна система. \"Кой иска продължение на това? На хората им дойде до гуша!\", каза той. Лопес Обрадор има преднина от 20 процентни пункта или повече в повечето социологически проучвания. Но вторият след него Рикардо Аная - млад консервативен политик, кандидат на коалиция между леви и десни партии, се надява, че ще привлече онези, които се страхуват от Лопес Обрадор. Някои ще го направят, като 33-годишният Алфонсо Ульоа, специалист по природен газ в държавна енергийна агенция. Ульоа е работил по усилията на Мексико да отвори държавно доминирания си енергиен сектор, включително по проекти за внос на евтин природен газ от САЩ, и се страхува, че Лопес Обрадор може да прекрати такива икономически важни проекти. \"Ще гласувам за онзи, който се класира втори, който и да е той, за да отнема малко от силата му\", казва Ульоа за Лопес Обрадор и допълва: \"Важното е да се поддържа нивото на икономиката, но се страхувам, че Лопес Обрадор ще я съсипе\". Третият в социологическите проучвания е кандидатът на управляващата Институционно-революционна партия (ИРП) Хосе Антонио Меаде, който обещава стабилност и опит. Това има значение в държава, която е изправена пред постоянните, непредсказуеми предизвикателства на американския президент Доналд Тръмп. Меаде разчита също на добре смазаната машина за гласове на близо 90-годишната партия, която е била на власт общо 77 години. Но корупцията е тази, която доминираше в предизборната кампания досега. Лопес Обрадор яростно критикува съюза на едрия бизнес с корумпирани политици, който е обезкървил Мексико, и обещава да разкъса този \"съюз на злото\" в историческа национална трансформация, точно както президентът Бенито Хуарес е освободил от хватката на Римокатолическата църква икономиката на страната през 50-те години на 19 век. Лопес Обрадор твърди, че правителството му ще предизвика промяна, също толкова голяма, колкото движението за независимост от 1810 г. и революцията от 1910 г. \"Тази трансформация означава да бъде изтръгнат от корен този корумпиран режим\", каза Лопес Обрадор пред екзалтираното множество от около 100 000 души на заключителния си митинг в столицата Мексико завчера и добави: \"Моето правителство ще бъде правителство на народа, за народа и заедно с народа\". Междувременно Аная твърди, че е бил атакуван директно от правителството чрез изтичане на информация за разследване срещу него за пране на пари, и обеща да изправи Пеня Нието пред съд. \"Знаете ли защо режимът на Пеня Нието ни нападна?\", зададе въпрос Аная на многолюден митинг в столицата и отговори: \"Защото се страхуват от нас, и с право, защото когато аз стана президент на Мексико, ще има специален прокурор, който ще разследва Енрике Пеня Нието и неговото участие в корупционни скандали\". Разцеплението е важно: от първата демократична промяна в Мексико през 2000 г. консервативната Партия на националното действие (ПНД) на Аная управляваше в съгласие с Институционно-революционната партия, благодарение на което прокарваше в парламента пазарно ориентирани икономически реформи. Лопес Обрадор критикуваше техния алианс и при двата си предишни кандидатпрезидентски опита, и ги определя като две страни на една и съща монета. Сега, при третия му опит, изглежда най-сетне е дошло неговото време. Пазарно ориентираната икономическа политика е осигурила годишен икономически ръст от едва около 1,3 процента и мексиканците бяха възмутени, когато първата дама Анхелика Ривера беше уличена, че е купила имение от фаворизиран подизпълнител на държавни поръчки. Толкова голяма е преднината на Лопес Обрадор в социологическите проучвания, че вниманието по-скоро е насочено към въпроса дали неговата сравнително нова партия \"Морена\" може да спечели мнозинство в Конгреса. Някога гневен, сега Лопес Обрадор предпочита иронията. Когато противниците му го обвиниха, че се възползва от намесата на Русия в неговата кампания, той се нарече \"Андрес Мануелович\" и засне клип край морето, където уж очаква руснаците да му докарат злато. Лопес Обрадор дори си позволи да се шегува с тези, които го упрекват, че се кандидатира три пъти за президент, горе-долу с едни и същи предизборни речи всеки път. Това се постига само с упоритост, твърдоглавие и инат, каза той на заключителния си митинг. Той обещава \"радикална трансформация\", но поне според главния му съветник, бизнесмена Алфонсо Ромо, неговата икономическа политика ще е доста сдържана. \"Ние не искаме дефицит и не искаме нов дълг. Мисля, че сме позиционирани правилно - по средата\", каза Ромо. Макар че действията на властите в САЩ, които разделят деца на мигранти от родителите им, напоследък обсеби вниманието на медиите, миграцията не присъстваше като тема на мексиканските избори. И тримата основни кандидати се ангажират да защитават мексиканските мигранти в САЩ, въпреки крайно ограничените средства, с които разполагат, за да го направят. Вероятно най-неотложният проблем на Мексико е насилието. Нивото на убийствата може би е на път да достигне почти 25 на 100 000 жители до края на годината, а никой от кандидатите не е направил някакви заслужаващи доверие и конкретни предложения за това как да се реформира полицията или да се подобри правораздаването. Предложенията варираха от ексцентрично - като това на независимия кандидат Хайме Родригес, който иска да се режат ръцете на корумпираните държавни служители, до влудяващо мъглявите: идеята на Лопес Обрадор за \"амнистия\", която според съветниците може да означава само споразумения с обвинението или помилвания за селяни, отглеждащи опиумен мак или марихуана. \"Те трябва да направят нещо срещу престъпността. На нас вече ни дойде до гуша\", каза 31-годишната служителка по маркетинг Хоселин Вайе. Тя не е решила за кого ще гласува, но за едно нещо е сигурна: \"Предложенията (за престъпността) са безсмислени\". И накрая, и тримата кандидати са на различно мнение за това кой по-добре може да се справи с Тръмп, масово мразен в Мексико. Аная се хвали с езиковите си умения и умелото използване на модерните технологии. Меаде разчита на богатия си управленски опит, но пострада от опитите на сегашното правителство да угоди на Тръмп. Лопес Обрадор казва, че не иска вражда със САЩ, но някои се опасяват, че един отявлен популист може би не е най-подходящата личност да се справи друг гръмогласен популист. Ромо омаловажава последното опасение:\"Има поговорка: гарван гарвану око не вади\". /БТА/", "date": "2018.06.29", "title": "На изборите в неделя мексиканците искат да отхвърлят статуквото"}
{"url": "https://www.24chasa.bg/novini/article/6937451", "text": "До предложените от Европейския съюз центрове за мигранти трябва да бъде осигурен публичен достъп, за да може да бъдат закриляни децата мигранти, призова Детският фонд на ООН (УНИЦЕФ), цитиран от ДПА. \"Обезпокоени сме, че деца ще бъдат задържани\", каза пред агенцията говорителката на УНИЦЕФ Сара Кроуи, след като лидерите на страните от ЕС се договориха за създаването на т. нар. \"контролирани центрове\" на европейска територия, където мигрантите ще бъдат задържани, докато се обработват молбите им за предоставяне на убежище. Неправителствената организация \"Лекари без граници\" разкритикува европейското споразумение за мигрантите, обвинявайки държавите членки на ЕС, че са се договорили за \"блокирането на хора пред вратите на Европа\", предаде Франс прес, цитирана от БТА. \"Единствените въпроси, по които европейските държави изглежда са постигнали съгласие, са, от една страна, блокирането на хора пред вратите на Европа, независимо от това каква е уязвимостта им и ужасите, от които бягат, а от друга стана - сатанизирането на неправителствените операции и спасяването (на мигранти)\", заяви пред агенцията представителката на организацията Карин Клайер. Ръководителят на германската бежанска организация \"Про Азил\" Гюнтер Бюркхарт се противопостави на идеята за създаване на контролирани центрове за мигранти, наричайки ги \"нехуманни\". \"Затварянето на изтормозени и преследвани хора в Европа е нехуманно\", каза Бюркхарт, цитиран от ДПА. \"Държавните и правителствените ръководители (от ЕС) са лишени от всякакво съчувствие към преследваните хора\", заяви още той, наричайки контролираните центрове \"лагери на безнадеждността\".", "date": "2018.06.29", "title": "УНИЦЕФ за споразумението за мигрантите: Обезпокоени сме, че деца ще бъдат задържани"}
{"url": "https://www.24chasa.bg/novini/article/6937457", "text": "Гърция трябва да ускори процеса на разглеждане на молбите за убежище и да премести кандидатите от пренаселените лагери на островите, където условията за живот са опасни, заяви днес комисарят по правата на човека на Съвета на Европа Дуня Миятович, цитирана от Ройтерс. От 2016 г. Гърция е входна точка за мигрантите, стремящи се към Европа. Въпреки че броят на бежанците, влизащи от Турция в Гърция, тази година е намалял до 13 хиляди, докато през 2015 г. влизаха по няколко хиляди дневно, страната, която от десетилетие е в икономическа криза, трудно се справя с проблема. \"Ситуацията остава тревожна и трябва да се направи още много за защита на правата на тези, които са били принудени да бягат от страната си\", каза Миятович в края на петдневното си посещение в Гърция, предаде БТА.  Европейските лидери постигнаха днес споразумение за мигрантите, като се съгласиха да си разпределят бежанците, пристигащи в ЕС на доброволен принцип и да създадат \"контролирани центрове\" вътре в блока за разглеждане на молбите за убежище. Според германския канцлер Ангела Меркел обаче още има разногласия. \"Комбинацията от пренаселеност, несигурност, лоши хигиенни условия, наближаващите високи летни температури и притесненията на обитателите /на лагерите/ за тяхното бъдеще могат да доведат до много сериозни проблеми, ако не се заемат с тях незабавно\", предупреди Миятович, като подчерта, че условията в лагерите са \"под изискванията\". Босненката Миятович, която пое длъжността през април, каза, че е много рано да се оцени потенциалният ефект от споразумението на ЕС за мигрантите. \"Може да имаме още разговори, още споразумения, но трябва също да действаме, и то да действаме бързо\", каза тя.", "date": "2018.06.29", "title": "Гърция трябва да ускори процеса на разглеждане на молбите за убежище"}
{"url": "https://www.24chasa.bg/novini/article/6937463", "text": "Германският канцлер Ангела Меркел каза днес, че Гърция и Испания са изразили готовност да им бъдат връщани регистрирани при тях мигранти, пристигащи в Германия, предаде Асошиейтед прес. Меркел обяви след срещата на върха на ЕС в Брюксел, че Гърция и Испания, с чиито лидери тя е провела двустранни разговори, са се съгласили в бъдеще да приемат обратно мигранти, които са регистрирани на тяхна територия и впоследствие достигнат до германско-австрийската граница. Германия, от своя страна, се ангажира да приеме намиращи се в Гърция и Испания роднини на бежанци, които по-рано са пристигнали на германска територия, посочва ТАСС, цитирана от БТА. Германия се споразумя с Гърция и Испания да връща мигранти, които вече са подали молби за убежище в тези държави, заяви говорителят на германското правителство Щефен Зайберт, цитиран от ДПА. По думите му сделката, договорена в кулоарите на срещата на върха на ЕС, предвижда Гърция и Испания да приемат обратно мигранти, пристигащи в Германия през границата й с Австрия, докато бъде приложена обща европейска политика за убежището. \"Ние подчертаваме факта, че държавите членки на външните граници на ЕС имат нужда от по-голяма подкрепа както във финансово отношение, така и от гледна точка на осигуряване на полицаи и експерти по въпросите на убежището\", заяви той в Туитър. Според него работните подробности на споразумението ще бъдат уредени през следващите четири седмици. Меркел защити сделката за миграцията, постигната на срещата на върха в Брюксел, описвайки я като решителна стъпка към обща европейска политика за убежището, отбелязва Ройтерс. \"Това, което постигнахме заедно тук, вероятно е повече, отколкото очаквах\", каза тя пред репортери. \"Ние не сме на края на пътя. Винаги съм казвала, че никога няма да можем да договорим обща европейска система за убежището тук. Но колкото повече се споразумяваме помежду си, толкова повече се приближаваме до възможно европейско решение. Убедена съм в това\", заяви Меркел. Тя определи сделката като \"правилна стъпка в правилната посока\", като се има предвид, че в ЕС по думите й има доста различаващи се позиции за миграцията. Меркел каза, че довечера ще информира своите коалиционни партньори, включително твърдолинейните си баварски съюзници, за подробностите на споразумението. Договореното в Брюксел отговаря на исканията на германския министър на вътрешните работи Хорст Зеехофер, лидер на баварския Християнсоциален съюз, отбеляза тя, цитирана от ДПА.", "date": "2018.06.29", "title": "Меркел: Гърция и Испания се съгласиха \nда приемат обратно мигранти"}
{"url": "https://www.24chasa.bg/novini/article/6935798", "text": "    Да отпаднат буквите в регистрационните номера на колите, които показват от коя област и град е автомобилът. С отпадането на регионалния принцип на регистрацията всеки ще може да регистрира превозното средство в който пункт иска. Това са част от промените, които Министерството на транспорта подготвя с новия Закон за пътните превозни средства. С него се предвижда още първоначалната регистрация да се извади от КАТ и да мине в “Автомобилна администрация”, а тя да я предостави на лицензирани частни пунктове. КАТ пък ще поеме целия контрол на пътя, ще следи и камиони, автобуси и таксита. С други промени се предвижда автомобилът да е с един талон, но с чип с цялата информация. Регистрацията на превозните средства до камион да излезе от КАТ и да отиде в Изпълнителна агенция “Автомобилна администрация”. Това са част от текстовете, които подготвя министерството на транспорта в новия закон за пътните превозни средства, съобщи за “24 часа” зам.-министър Ангел Попов. “Автомобилна администрация” ще прехвърли тази услуга на частни пунктове. Няма да се прави конкурс, а ще се пише методика и тежки изисквания, на които да отговарят те. Цялта на цялата тази сериозна промяна е да се приключи с опашките в КАТ На ден в София минавали за регистрация и пререгистрация близо 900 автомобила. Ако се разпределят в например 10 пункта, това ще премахне опашките, казва Попов. За “Автомобилна администрация” ще остане контролът на тази дейност. Твърде възможно е регистрацията на колите и последващата пререгистрация при продажба да се поемат от пунктовете за технически преглед, ако се дооборудват. Още един проблем е причина да се отиде към това решение. Има нова евродиректива, която казва как да минава на преглед превозното средство при първоначална регистрация, след което се издава един стикер и едно удостоверение за техническа годност. В момента в България се издават два знака - единият от МВР, другият от министерството на транспорта, казва Дамян Войновски от “Автомобилна администрация”. “Ние сме организирали изпълнението на тази директива, а МВР, за да го направи, трябва да вкарва милиони левове за обучение, оборудване, за спазване на изисквания. Не е целесъобразно държавата да инвестира двойно за едно и също”, казва Войновски. Предвижда се при регистрацията автомобилът да минава първоначален преглед и да му сложат номера А след 72 часа примерно да получи и електронния талон с пратка на посочен от собственика адрес. Така че всичко ще се извършва на едно място. Предвижда се и електронна услуга, при която собственикът на автомобила ще може предварително да попълни данните, да заяви в кой пункт иска да мине регистрацията на колата му, да може да си запази и час. Премахва се и регионалната регистрация, всеки ще може да се яви в който иска пункт в страната. Това пък води до промени при регистрационните табели. Ще се махат регионалните обозначения в табелите, тоест буквите, които обозначават от коя област е автомобилът - примерно СВ за София, ЕВ за Габрово, РВ за Пловдив, ПК - за Перник, КН - за Кюстендил и т.н. Според зам.-шефа на “Автомобилна администрация” Войновски регионалното обозначение ще се замени с произволни букви и цифри. Така пунктовете ще могат да държат на склад номера и ще ги слагат веднага. Тъй като системата, в която се въвежда регистрацията е национална, няма значение къде ще бъде направена. Критериите за лицензиране на пунктовете ще изискват да има оборудване, с което да се проверяват рамите на автомобилите, за да бъдат защитени купувачите Освен това със специален софтуер ще се проверяват документите, оригиналният талон на колата, ако е купена от Германия или Италия например, за да се установи дали не е крадена. Той можел да провери дали данните не са фалшифицирани. Колкото до проверката на километража, евродирективата предвижда във всички страни от ЕС изминалите километри да ги въвеждат в единния европейски регистър. При нас това се прави от няколко години при техническия преглед. Системата на автомобилната администрация ще се надгражда и ще може гражданите с кода на колата да имат достъп до данните. Така, със съгласието на стария и новият собственик ще може да провери колко километра са навъртени. Новото при електронния талон е, че той ще бъде един, но с чип, в който ще има цялата информация за автомобила, включително и нарушенията. В момента талоните са два - малък и голям, което създава проблеми на шофьорите, когато пътуват зад граница Например в Гърция и Унгария не признават малкия талон и за да няма неприятности с властите, българите трябва да си носят в колата и големия талон. В чипа на талона ще има служебна и информация за общо ползване, до която да има достъп службите на другите държави. Вече е готов прототип на електронния талон, за изработването му ще се обяви търг. Всичките тези промени трябва да станат факт до 7-8 месеца, най-много до една година, каза зам.-министър Попов. Другата голяма промяна е целият контрол на пътя - включително на камиони, автобуси и таксита, да мине към КАТ Министърът на транспорта Ивайло Московски лансира тази идея още от предишния си мандат, но явно сега има политическата подкрепа, тъй като преди дни премиерът Бойко Борисов също се изказа в този дух. Идеята е инспекторите на ДАИ да не спират камиони и автобуси на пътя за проверка на тахографи, документи, а това да прави КАТ. Автомобилната администрация ще прави проверките в превозваческите фирми.  До месец вече няма да се иска при технически преглед на колата документ на хартия дали е платен данъкът. Проверката ще се прави само по електронен път, заяви Дамян Войновски, зам.-шеф на “Автомобилна администрация”. Промени в наредбата за техническите прегледи предвиждат данъкът да се проверява онлайн, но електронната система все още се тества. Досега тя е била вързана със системите на общините, но често забива и затова се налага да се иска хартиен документ. Автомобилната администрация се е свързала със системата на финансовото министерство и така ще прави двойно осигуряване на данните за платен данък. Както е известно, при неплатен данък колата не може да мине преглед и се спира от движение. За хората, които плащат разсрочено, системата взема данните от предната година. В момента хартиените бележки дават възможност за заобикаляне на изискванията и автомобил минава на преглед, без данъкът да е платен. ", "date": "2018.06.29", "title": "Номерата на колите няма да показват\nот кой град си"}
{"url": "https://www.24chasa.bg/novini/article/6937470", "text": "Китайският президент Си Цзинпин предлага на турския президент Реджеп Тайип Ердоган да съсредоточат усилията си върху развитието на двустранните стратегически връзки, предаде ТАСС. Това се заявява в телеграма, изпратена на турския лидер по случай преизбирането му на поста. \"Отделям голямо внимание на развитието на отношенията между Китай и Турция и съм готов да обединим нашите усилия в името на още по-значително развитие на китайско-турските връзки на стратегическо сътрудничество в интерес на двете държави и двата народа\", заявява Си Цзинпин, чието изявление е цитирано на официалния сайт на министерството на външните работи на Китай, цитиран от БТА. Китайският лидер посочва също, че в последните години Пекин и Анкара активно взаимодействат помежду си на високо равнище, благодарение на което са достигнати завидни успехи във всички направления на двустранното сътрудничество.", "date": "2018.06.29", "title": "Си Цзинпин: Отделям голямо внимание на развитието на отношенията Китай-Турция"}
{"url": "https://www.24chasa.bg/novini/article/6937344", "text": "Михай Болдижар е генерален директор на Робер Бош ЕООД. Фирмата е част от групата на Robert Bosch Gmbh - водещ световен доставчик на технологии и услуги с около 402 000 служители по целия свят. През 2017 г. групата реализира продажби в размер на 78,1 млрд. евро., от които 87 млн.евро в България. Дейността на Bosch е организирана в четири бизнес сектора: автомобилни технологии, индустриална техника, потребителски стоки и енергийна и сградна техника. Като водеща IoT компания Бош предлага иновативни решения за интелигентния дом, умните градове, свързаната мобилност и Индустрия 4.0. В България фирмата присъства от 25 години и има близо 190 служители с неконсолидираните дружества. Работи в четири направления: автомобилно оборудване, електроинструменти, термотехника и сградни технологии. Към тях през 2010 г. се присъединява и БСХ Домакински уреди България ЕООД За изминалите две години – България извървя дълъг път. Икономическата и правна обстановка в страната доста се подобри, както и средата за инвестиции. Не мога да не отбележа европредседателството и инициативите и лидерството на страната, свързани със Западните Балкани. България става все по-добро място за инвестиции, като разбира се, има още какво да се желае по отношение на инфраструктурата, пътищата и електронното управление. Всъщност със закупуването от BOSCH през 2015 г на ProSyst Software GmbH и неговото българско дъщерно дружество Просист Лабс ЕООД, водещ международен доставчик на гейтуей- и междинен софтуер за IoT и сливането им в Bosch Software Innovations –може да се каже, че вече имаме и производтво в България. Днес в дружеството за разработване на софтуер работят вече над 140 служители в София. Като тенденцията е броят им да бъде увеличен значително, за това компанията се премести и в нов офис в Полиграфия офис център София, който официално ще бъде открит на 28–и юни. За своя нов офис в София Бош Софтуер Иновейшънс, IoT компанията на Бош, активно  , специализиран в Интернет на нещата (Internet of things, IoT). Най-вече специалисти по разработване на софтуер и такива с познания по управление на проекти. Също така ще се опитваме да привлечем българи, отишли да учат и останали в чужбина да се върнат и да работят отново тук в България. В едни прекрасни условия на труд. Оптималните условия на труд на служителите са с голям приоритет за Бош. През 2017 г. и в началото на 2018 г. всички дивизии на компанията в България се преместиха в нови модерни офиси. Новата концепция за вдъхновяващи условия на труд стимулира креативния начин на работа, иновативното мислене, ефективното използване на ресурсите, подобрява гъвкавостта на процесите и комуникацията между служителите. Обмисляме варианти за инвестиции в производство в България, оглеждаме различни зони, индустриални паркове в София, Пловдив, Плевен и инфраструктурата около тях. Анализираме и обсъждаме какво да бъде производството и къде би било най-подходящо да го направим. В момента се случва точно това – Румъния произвежда автомобили и отделни части за тях, а в България се произвеждат управления, датчици, сензори и софтуер. По голяма свързаност на уреди, домове, автомобили, градове и хора и всичко това с цел да се повиши качеството на живот и да се постигне по-устойчиво развитие и опазване на околната среда .Нашият слоган „Техника за живота“ показва мотивацията ни за разработване на възможно най-добрите технологии за опазване на околната среда.", "date": "2018.06.29", "title": "Михай Болдижар: Bosch обмисля варианти и оглежда терени за инвестиции в създаване на производство в България"}
{"url": "https://www.24chasa.bg/novini/article/6937476", "text": "Турският президент Реджеп Тайип Ердоган се закани да унищожи тероризма в Турция в първата си публична проява след изборната победа по време на откриване на джамия днес, предаде ДПА. \"Колкото повече увеличаваме нашите командоси и нашите специални сили, толкова повече увеличаваме борбата си срещу тероризма\", каза Ердоган. \"Нашата най-голяма борба в следващия период ще бъде с тероризма\", заяви той. \"Ще унищожим тероризма, като го стъпчем, за да има мир в нашата страна\", предава БТА.  Ердоган спечели президентските избори на 24 юни, а коалицията, с която участва на парламентарните избори същия ден, получи мнозинство в Меджлиса. Турция въведе извънредно положение пет дни след опита за преврат на 15 юли 2016 г. и оттогава го удължава на всеки три месеца. Ердоган каза по-рано този месец, че то ще бъде премахнато след изборите.", "date": "2018.06.29", "title": "Ердоган: Ще унищожим тероризма, като го стъпчем, за да има мир в страната ни"}
{"url": "https://www.24chasa.bg/novini/article/6937485", "text": "Европейските лидери са се споразумели да бъде предоставено финансиране на Испания и Мароко за справяне със засилващата се миграция по маршрута, свързващ двете държави, заяви днес испанският премиер Педро Санчес, цитиран от Ройтерс и БТА. Санчес каза това на пресконференция след края на срещата на върха на ЕС в Брюксел.", "date": "2018.06.29", "title": "Педро Санчес: ЕС обеща финансиране за Испания и Мароко за справяне с миграцията"}
{"url": "https://www.24chasa.bg/novini/article/6937498", "text": "Бившият португалски министър Антониу Виторину бе избран днес за генерален директор на Международната организация по миграция (МОМ) към ООН, предаде Франс прес, цитирана от БТА.  Той ще встъпи в длъжност на 1 октомври тази година. Гласуването продължи близо пет часа, като американският кандидат Кен Айзъкс бе елиминиран. Постът бе заеман от американци от създаването на МОМ през 1951 г. с едно изключение през 60-те години, отбелязва Франс прес. Така Виторину, на 61 години, ще стане едва вторият генерален директор на МОМ, който не е американец. Той е бивш европейски комисар по правосъдието и вътрешните работи, а също така и президент на мозъчния тръст \"Наша Европа\" през последните седем години, припомня Асошиейтед прес. МОМ разполага с повече от 10 000 служители в офиси в повече от 150 държави. Дейността й се състои в предоставянето на хуманитарна помощ на мигранти, регистрирането на смъртни случаи на мигранти в Средиземно море, оказването на помощ при настаняването на мигранти в приели ги на своя територия страни, а понякога и връщането им у дома.", "date": "2018.06.29", "title": "Избраха Антониу Виторину за директор на Международната организация по миграция към ООН"}
{"url": "https://www.24chasa.bg/novini/article/6937493", "text": "Проливен дъжд превърна днес следобед улиците на румънския град Търгу Муреш в езера, съобщава агенция Аджерпрес. Дъждът продължи половин час, но канализацията на този град в Централна Румъния не успя да се справи с изключително високия дебит. Специализирани екипи работят по връщането на канализационни капаци, отнесени от придошлите води, и за почистване на наносите от улици и мостове, предаде БТА.  Румънските хидролози издадоха днес предупреждение с оранжев код за опасност от наводнения, което е валидно за 19 окръга до 1 юли. В същия период под жълт код са други 30 от общо 41 окръга в Румъния и Букурещ.", "date": "2018.06.29", "title": "Проливен дъжд превърна улиците на румънския град Търгу Муреш в езера"}
{"url": "https://www.24chasa.bg/novini/article/6937514", "text": "Министър-председателят Бойко Борисов ще предаде символично председателството на Съвета на Европейския съюз на австрийския канцлер Себастиан Курц на 30 юни в град Шладминг, съобщиха от пресслужбата на кабинета.  Преди събитието българският премиер ще проведе работна среща с канцлера Курц и председателя на Европейския съвет Доналд Туск. Те ще обсъдят изпълнението на приоритетите по време на Българското председателство и приемствеността им от Австрия, част от които са темите за европейската перспектива и свързаност на страните от Западните Балкани, за дигитализацията и за сигурността и миграцията. В състава на официалната делегация в Австрия ще бъде и министъра за Българското председателство на Съвета на Европейския съюз 2018 Лиляна Павлова.", "date": "2018.06.29", "title": "Борисов утре ще предаде символично председателството на Себастиан Курц"}
{"url": "https://www.24chasa.bg/novini/article/6937510", "text": "Над една трета от населението на ЕС не е ходило на туристическо пътуване през 2016 година, като близо половината са посочили финансови причини като основна пречка, сочат данни на Евростат, цитирани от БТА.  В България 70,2 на сто не са пътували за туризъм през 2016 година, като за 50,1 но сто от тях това е било по финансови причини, за 15, 8 процента - по здравословни съображения, а за 18,1 на сто - заради работата или учебни занятия. През 2016 година 62 процента от гражданите на ЕС (над 15 години) са пътували най-малко един път за туризъм по лични причини. Половината (50 процента) са пътували за туризъм най-малко за една нощувка, а близо една трета (32 процента) са пътували най-малко един път в чужбина като туристи. Близо половината (48 процента) от европейците, които не са пътували изобщо за туризъм, сочат като причина финансови съображения. 20 процента от тях не са пътували по здравословни причини, а 20 процента - защото не им се пътува. 13 процента от анкетираните са си останали у дома по семейни причини. Най-често финансови причини се изтъкват в Гърция (75 процента), Португалия (66 процента) и Хърватия (62 процента). Най-голяма липса на интерес е изразена в Швеция (60 процента), Словакия (57 процента) и Португалия (53 процента). Здравословни причини са изтъквани най-често в Чехия (40 процента) и в Германия (39 процента).", "date": "2018.06.29", "title": "Над 1/3 от населението на ЕС не е ходило \nна туристическо пътуване през 2016 година"}
{"url": "https://www.24chasa.bg/novini/article/6937520", "text": "Косовската полиция съобщи днес, че е задържала трима души по обвинения в тероризъм, а четвърти е бил арестуван в Германия по международна заповед за арест, издадена от косовски съд, предаде Ройтерс, цитирана от БТА.  Трите ареста в Косово са извършени в два града след няколкомесечно разследване с участието на тайните служби. Полицията е конфискувала оръжие, боеприпаси, автомобил с чуждестранна регистрация и електронни устройства. В съобщението на полицията не се казва дали задържаните са планирали нападения. По-рано този месец Косово арестува двама души, единият от които белгийски гражданин с косовски произход, по подозрения, че са планирали нападения срещу служители на мироопазващите сили на НАТО в Косово /КейФОР/. По данни на косовските власти около 300 граждани на страната са заминали за Сирия, за да се бият на страната на \"Ислямска държава\". Над 50 от тях са убити, но останалите са смятани за възможна заплаха за сигурността, ако се върнат. През май косовски съд осъди 8 души за заговор за нападение срещу израелския национален отбор по футбол на мач в Албания от квалификациите за Световната купа през 2016 г.", "date": "2018.06.29", "title": "Косово и Германия арестуваха четирима \nзаподозрени за тероризъм"}
{"url": "https://www.24chasa.bg/novini/article/6937011", "text": "В област Плевен се наблюдава тенденция за снижение на престъпността през тази година. Това съобщи днес директорът на ОДМВР - Плевен старши комисар Красимир Начев, предава БТА.  Той уточни, че от началото на годината са заявени 1768 престъпления и те са с 597 по-малко, в сравнение със същия период на предходната. Според директора на ОДМВР силният спад в криминалната престъпност се дължи на това, че част от криминалния контингент има влязла в сила присъда, а друга - под силния натиск на полицията е напуснал страната. Като пример за успешна работа на МВР той посочи бързата и професионална реакция на трима служители в Плевен при задържането на мъж от Буковлък в момент на престъпна дейност с цигари с незаплатен акциз. В полицията постъпват множество сигнали от началото на годината за нарушаване на нощната тишина, добави старши комисар Начев. Полицията реагира съвместно с Община Плевен, която е закупила уред за измерване на шума, чиито показатели се използват като доказателство пред съда. Директорът на полицията в Плевен посочи, че предстои монтиране на камери за наблюдение в областния град. Инициативата е на общината, а целта - по-голяма сигурност. Под 24-часово видеонаблюдение ще бъдат поставени всички входни артерии и възлови места. Записите ще се пазят до месец и при всеки инцидент полицията ще реагира веднага. Полицията и жандармерията в област Плевен са предприели и конкретни мерки за опазване на селскостопанската реколта от посегателства, каза още старши комисар Красимир Начев.", "date": "2018.06.29", "title": "Престъпността в Плевенско е намаляла през 2018 г."}
{"url": "https://www.24chasa.bg/novini/article/6936938", "text": "Три години условно с 3 години изпитателен срок получи от Окръжния съд във Велико Търново наркофермер от с. Джулюница, спипан с 48 кг коноп в дома си. Присъдата е след  внесен обвинителен акт от Окръжна прокуратура - Велико Търново и постигнато в съдебно заседание споразумение. Б. К. е признат за виновен и е осъден за това, че на 09.11.2017г., в с. Джулюница, общ. Лясковец, без надлежно разрешително по Закона за контрол на наркотичните вещества и прекурсорите, държал с цел разпространение високорисково наркотично вещество – коноп /марихуана/ с общо тегло 48604 грама на стойност 291 624 лв.,  Обвиняемият решил покрай селскостопанска дейност да отглежда и марихуана. Конопените растения засадил в местности между няколко села, като ги поливал и торял, а впоследствие – прибирал и сушил. Готовата марихуана държал в дома си в с. Джулюница, като в няколко случая през 2017г. той давал на друго лице различни количества от нея за продажба, а после получавал парите от реализацията й. По получен оперативен сигнал до правораздавателните органи на 09 ноември 2017г. било извършено претърсване в жилището на обвиняемия, при което е намерен наркотика. Споразумението има последици на влязла в сила присъда.", "date": "2018.06.29", "title": "Наркофермер, държал 48 кг марихуана за близо 300 бона, се споразумя за условна присъда"}
{"url": "https://www.24chasa.bg/novini/article/6937049", "text": "Жителите на Месопотамия са пиели бира от индивидуални съдове преди 3500 години. Досега се смяташе, че те са използвали големи общи съдове и са пиели със сламки, съобщи ЮПИ. Откритието е направено от археолози от университета в Глазгоу в горната долина на р. Дияла в Североизточен Ирак. \"Резултатите от анализа ни позволяват за пръв път да припишем с увереност разнообразни съдове за консумация на бира и така да проследим забележителните промени, свързани с пиенето на алкохол в Месопотамия\", обявиха археолозите, цитирани от БТА. Проучването показва, че жителите на Месопотамия са консумирали кехлибарената напитка от различни съдове, сред които такива, които приличат на днешните винени чаши и други с обем на халби. \"Резултатите от нашето изследване представляват значителен напредък в изучаването на варенето на бира и обичаите, свързани с пиенето й в древния Близък изток\", обясни професорът по археология в университета в Глазгоу Клаудия Глац. \"Находките ни дават и безпрецедентен поглед върху културните връзки на Месопотамия с горната част на долината на река Дияла, стратегически комуникационен коридор, свързващ Месопотамия с планинската верига Загрос. По-късно той става част от Пътя на коприната\". Учените са използвали газова хроматография, за да анализират следите от бира в различните съдове. Този метод може да бъде прилаган на терен.", "date": "2018.06.29", "title": "Жителите на Месопотамия са пиели бира от индивидуални съдове преди 3500 години"}
{"url": "https://www.24chasa.bg/novini/article/6937073", "text": "\"Страните, които подкрепят европейското решение на (проблема с) миграцията, трябва да намерят рамка за сътрудничеството помежду си\", пише министър председателят на Гърция Алексис Ципрас в страницата си в Туитър, цитиран от агенция АНА-МПА и БТА. Ципрас прави това изявление в контекста на срещите, които е имал с германския канцлер Ангела Меркел и с премиера на Испания Педро Санчес в рамките на Европейския съвет днес в Брюксел. По-рано правителственият говорител Димитрис Дзанакопулос коментира, че на Европейския съвет са се противопоставили позициите на страните, които искат \"една Европа-крепост\", и онези, които защитават солидарността между страните членки.", "date": "2018.06.29", "title": "Ципрас за споразумението за миграция: Страните, които са \"за\", да си помагат"}
{"url": "https://www.24chasa.bg/novini/article/6937074", "text": "В присъствието на председателя на Европейската комисия Жан-Клод Юнкер премиерите на Република България Бойко Борисов и на Република Гърция Алексис Ципрас декларираха политическата подкрепа на двете страни за завършване на проекта за интерконектор Гърция-България. Декларацията бе подписана по време на заседание на Европейския съвет в Брюксел, съобщиха от пресслужбата на кабинета.  В документа се подчертава, че страните подкрепят амбициозния график за изпълнение на дейностите по проекта. Съгласно декларацията се предвижда строителните работи по газопровода Гърция-България да започнат до края на 2018 г. Интерконекторът следва да бъде въведен в експлоатация през 2020 година, когато се очакват и първите доставки на азербайджански природен газ през Транс-Адриатическия газопровод. Министър-председателите на България и Гърция ще следят отблизо изпълнението на дейностите по проекта, за да се осигури своевременното му реализиране. Междусистемната газова връзка Гърция-България е стратегически проект за диверсификация на източниците и маршрутите за доставка на природен газ за региона на Югоизточна Европа. Изграждането му ще осигури на Европа природен газ от допълнителни източници, по-специално от каспийския регион през Транс-Адриатическия газопровод, както и втечнен природен газ от Гърция. Интерконекторът Гърция-България е сред седемте приоритетни за ЕК проекти, включен е в инициативата за газова свързаност в Централна и Югоизточна Европа (CESEC). Реализацията на газопровода ще допринесе за свързване на енергийните пазари, ще увеличи конкуренцията и ще гарантира сигурността на доставките на газ в Югоизточна Европа.", "date": "2018.06.29", "title": "Борисов и Ципрас подписаха декларацията за газовата връзка Гърция - България (Снимки)"}
{"url": "https://www.24chasa.bg/novini/article/6937127", "text": "През месец юли Министерството на регионалното развитие и благоустройството ще внесе в Министерския съвет проект за промяна на меморандума между правителствата на България и Румъния, в който ще бъде добавен втори мост между Русе и Гюргево над река Дунав. Това съобщи днес министърът на регионалното развитие и благоустройството Николай Нанков при посещението си в Дунавския град, където проведе среща с вицепремиера и министър на регионалното развитие и публичната администрация на Румъния Пол Станеску. В нея участва и заместник-министър Деница Николова. Това съобщиха от пресцентъра на Министерството на регионалното развитие и благоустройството.  Министър Нанков допълни, че веднага след това ще бъде създадена експертна работна група със заместник-министри и експерти от двете министерства, както и с представители на транспортните министерства на двете държави, за да бъдат положени основите по проектирането, търсенето на финансов източник и по създаване на проектна компания за реализация на планираните и включени мостове в меморандума. Освен второ съоръжение при Русе са планирани и мостове между Никопол и Турну Мъгуреле и Силистра - Кълараш. Регионалният министър посочи, че румънският му колега е предложил да се търсят средства от европейските фондове. Другите възможности са публично-частно партньорство или смесено финансиране по линия на държавните бюджети на двете страни. „Има вече заявени китайски намерения не само за втори мост край Русе, но за магистралата Русе – Велико Търново и свързването й с тунела под Шипка в автомагистрален габарит“, коментира Николай Нанков. Според него много от тези проекти имат не само финансова и икономическа логика, но финансовата им измеримост се вижда при публично-частно партньорство или концесия. Всички знаем каква е натовареността на сегашния ГКПП „Дунав мост I“. Изнемогва – часове опашки, особено през летните месеци, от леки автомобили. Тенденцията през последните две - три години е ръст с 10-15% годишно на тежкотоварните транспортни средства. Вече има почти 5000 тежкотоварни автомобили средно на денонощие, обяви министър Нанков. Според регионалния министър него по обективни критерии Русе - Гюргево е с най-голям потенциал за реализация, за което ще се вложат максимални усилия. Министър Нанков заяви, че днес България и Румъния отбелязват заедно Международния ден на река Дунав, който у нас се празнува за 15-ти пореден път. На съвместната среща стана ясно още, че България ще предаде председателството на Дунавската стратегия на Румъния, която ще бъде неин ротационен председател след месец октомври т.г. Румънската делегация отбеляза успеха на България като председател на Съвета на Еврепейския съюз. Министър Нанков отчете пред румънския си колега добрата работа на ресорния министър Лиляна Павлова. „Всичко оценки са за успешно председателство, а политиките, които се обсъждаха, са за бъдещето на кохезията, многогодишната финансова рамка, членството на Западните балкани, дигитална Европа, темите за сигурността и миграцията“, каза регионалният министър. Той посочи, че по предложение на румънския вицепремиер експерти от МРРБ ще помогнат на експертите от румънското министерство по отношение на приоритетните теми. Министър Нанков отчете още много добро изпълнение на програмата за трансгранично сътрудничество между България и Румъния, която е на стойност 250 млн. евро и е най-голямата от всички, в които участва страната ни. Над 70 са стартиралите до момента проекти за над 100 млн. евро, съобщи той. Министърът и румънският вицепремиер обсъдиха и корабоплаването по река Дунав, както и възможностите реката да е мост между страните, да ги свързва, а не да ни разделя. Румънският вицепремиер Пол Станеску коментира, че Дунав е вътрешна река на ЕС и трябва да обединява всички държави, през които минава. Според него тя може да допринесе много в областта на икономическите и социални отношения за България и Румъния. Той обясни, че подкрепя създаването на работна група между двете министерства, която да се заеме с ускорението на бъдещите няколко моста, защото съоръженията не са само за България и Румъния, а за целия ЕС и Европа. Той изрази надежда скоро да бъде намерено решение и по въпроса за навигирането по река Дунав, което е голямо предимство, но се явява проблем, защото през част от годината преминаването през реката е трудно. „Благодаря на министър Нанков за споделения добър опит от председателството на ЕС. Може да почерпим от опита на България, защото предстои и ние да бъдем председатели на ЕС след 6 месеца“, каза още Станеску. В Русе, в присъствието на областния управител Галин Григоров, кмета на града Пламен Стоилов и др., министър Нанков и вицепремиерът Станеску откриха изложба с най-добрите снимки от фотоконкурса на МРРБ „Една река – десетки райски кътчета“ и връчиха наградите на класиралите се на челните места. Целта на надпреварата, в която се състезаваха над 630 снимки, е да популяризира природните красоти на река Дунав и да стимулира развитието на туризма в региона. На първо място журито класира снимката на Явор Мичев от Русе – Ледоход по река Дунав край Русе. На второ място се класираха две снимки – Традиционен обичай за Никулден на брега на река Дунав до гр. Тутракан с автор Борис Бегъмов и 18-годишният Толга Кантаров с кадъра си Лодка в река Дунав край гр. Тутракан. На трето място в класацията са също двама души – Боян Иванов и от Видин и Николай Димитров от село Тръстеник. В изложбата попаднаха и снимки на Ангелина Димчевска, Васил Чапанов, Петя Никодимова, Иванела Игнатова, Лора Валериева, Николай Маринов, Петър Минков. Поощрителни награди ще получат още шестима автори – Сергей Георгиев, Лъчезар Богданов, Мариана Станчева, Зорница Коларова, Евгений Станимиров и Кристиян Борисов. Големите победители в конкурса получиха от министър Нанков и вицепремиера ваучeри за туристически посещения, а всички останали ще получат поощрителни награди по пощите.", "date": "2018.06.29", "title": "Нанков: За нас е приоритет строежът на втори мост при Русе"}
{"url": "https://www.24chasa.bg/novini/article/6937108", "text": "В Румъния от 1 юли влиза в сила увеличение на пенсионния пункт с 10 процента до 1100 леи (еврото се разменя за 4,66 леи) в нетна стойност, а минималната гарантирана пенсия ще нарасне с 23 процента от 520 леи на 640 леи, според правителствено решение от вчера, съобщава информационният сайт Зиаре, цитиран от БТА. Същевременно обаче увеличението на разходите за пенсии и заплати в бюджетния сектор доведе до почти четирикратно нарастване на бюджетния дефицит през първите пет месеца на 2018 г. спрямо същия период на предишната година до 8,14 милиарда леи (0,88 процента от БВП), според публикувани вчера данни на финансовото министерство. \"Ако продължим с този ритъм на увеличение на разходите за социални помощи и заплати, до края на годината парите няма стигнат\", коментира Йонуц Думитру, председател на Фискалния съвет.", "date": "2018.06.29", "title": "От 1 юли увеличават пенсиите в Румъния"}
{"url": "https://www.24chasa.bg/novini/article/6937169", "text": "Бойко Борисов поздрави премиера на Белгия Шарл Мишел с победата на страната над Англия на световното първенство по футбол. Днес Борисов публикува във Фейсбук статус със следното съдържание: \"Въпреки трудните разговори в Брюксел, Белгия ликува след вчерашната футболна победа. Поздравих белгийския ми колега Charles MICHEL за успеха, а той ми подари тениска на тяхната футболна звезда Eden Hazard\". Преди няколко дни Шарл Мишел подари фланелка номер 10 на националния отбор на Белгия и на Тереза Мей.", "date": "2018.06.29", "title": "Борисов поздрави колегата си Шарл Мишел за победата на Белгия в мача с Англия"}
{"url": "https://www.24chasa.bg/novini/article/6937168", "text": "Гърция ще спести до 336,7 милиарда евро заради предоставеното й облекчаване на дълга, пише германският консервативен вестник \"Билд\", цитиран от агенция АНА-МПА. Вестникът се позовава на изчисления на икономиста проф. Дирк Майер от университета \"Хелмут Шмид\" в Хамбург. Според Майер от тази сума 52,1 милиарда се падат на Германия. Огромните икономии за Гърция са следствие от програмите за подкрепа от страните от еврозоната и от \"подстригването\" на гръцкия дълг през 2012 г. Атина е получила обща помощ от страните от еврозоната в размер на 272,7 милиарда евро под формата на \"субсидирани заеми\", предава БТА. Срокът за изплащане на заемите по втория спасителен пакет е удължен средно на 42,5 години. Освен това изплащането на лихви ще започне през 2032 г., а погасяването на заемите - от 2033 г. Също така страните от еврозоната се отказаха от печалби от лихвите на Европейската централна банка по гръцките държавни ценни книжа в размер на 17 милиарда евро. Само последното договорено от еврогрупата облекчаване на гръцкия дълг възлиза на 47,9 милиарда евро, пише \"Билд\".", "date": "2018.06.29", "title": "\"Билд\": Гърция ще спести до 336,7 милиарда евро от облекчаването на дълга"}
{"url": "https://www.24chasa.bg/novini/article/6937189", "text": "Парис Джексън, дъщерята на покойния Майкъл Джексън, отдаде почит към дядо си, който си отиде от този свят два дни след деветата годишнина от смъртта на Краля на попа, предаде Ройтерс, цитирана от БТА. Скоро след кончината на патриарха на семейство Джексън 20-годишната Парис е публикувала в сайта Инстаграм снимка, на която държи ръката на дядо си в болничното легло през последните часове от живота му. Фотографията е придружена от емоционално излияние, в което се казва, че въпреки моментите на отчуждение, Джо Джексън е накарал нея и останалите членове на семейството да се гордеят, че носят тази фамилия. \"Да прекарам с теб последните ти мигове, означава много за мен. Да ти кажа всичко, което изпитвах необходимост да споделя, преди да се сбогуваме, е благословия. Всеки, който те посети, дойде с обич, уважение и огромна гордост в сърцето. Ти си първият истински Джексън. Легендата, която постави началото. Всички ние дължим на теб това, което сме. Ти си най-силният човек, когото познавам. Историята ще те запомни като един от най-великите патриарси, живели някога\", пише Парис Джексън. Междувременно Асошиейтед прес съобщи, че членове на семейство Джексън, сред които Джанет, Джаки, Джърмейн, Марлон и Тито, са направили съвместно изявление, за да изразят скръбта от загубата на патриарха и да благодарят на всички за подкрепата в този тежък момент. Близките на Джо Джексън не разкриват кога ще бъде погребението му. Патриархът на семейство Джексън почина на 89-годишна възраст на 27 юни - два дни след деветата годишнина от смъртта на Краля на попа Майкъл Джексън.", "date": "2018.06.29", "title": "Дъщерята на Майкъл Джексън пусна трогателна снимка с покойния си дядо"}
{"url": "https://www.24chasa.bg/novini/article/6937219", "text": "Благодаря на екипите на Юнкер и Туск за помощта преди и по време на председателството. Благодаря и на всички българи, които се включиха в председателството и на хората в София, които проявиха търпимост към толкова много съвети и срещи, заяви премиерът Бойко Борисов на съвместна пресконференция с Жан-Клод Юнкер и Доналд Туск в Брюксел. Всичко това щеше да бъде поставено под съмнение, ако с днешния съвет не бяха постигнати резултатите за Македония и Албания, ако не беше постигнато споразумението между Гърция и Македония. Това дава перспектива за НАТО и ЕС и прави Западните Балкани много по-успешни, подчерта Борисов.  Само преди половин - един час с Ципрас подписахме договора за интерконектора с Гърция в присъствието на Юнкер. Постарахме се да бъдем максимално прагматични и да си поставим цели, които може да придвижим максимално напред. Дадохме силен старт на темата за бюджета 2020, коментира премиерът подписването на декларацията за газовата връзка.  Имаме трансокеански предизвикателства, санкции за Русия. Когато има мита за автомобили, голяма част тях се произвеждат в бившите соцстрани. Така че всички сме в една лодка. Трябва да подготвим банковия си съюз, за да сме сигурни, че при нови кризи ще се справим, категоричен беше Борисов.  Относно въпроса за миграцията премиерът заяви, че и ЕК, и Съветът са направили доста. България може да се похвали с нула миграционен натиск. Навсякъде са направени толкова много съвети, комисии, срещи. Въпреки големите противоречия как да пазим Европа, съм доволен, че стигнахме до този крехък консенсус, но той не е решил напълно проблема. Когато излизат и дават дадени предложения, трябва да знаят до какво водят те след това, допълни Борисов. Положихме много усилия да балансираме интересите. В социалната сфера, в дигиталната сфера много добре се развихме. За да не отегчавам колегите, считам, че колкото и да сме скромни, не допуснахме грешки и направихме едно добро председателство, обобщи Борисов. Дадохме добра основа за колегите от Австрия, мисля, че те ще надградят, както ние надградихме естонското. Пожелавам им успех. Утре ще бъдем във Виена, където да предадем на Курц председателството, завърши изявлението си премиерът. Всички до един в изказванията дават България за пример как охранява границите си. Вчера видяхме колко е неприятно, когато някой тръгне да налага вето за всичко, отговори Борисов на репортерски въпрос.  Убеден съм, че климатът между Холандия и нас е изключително приятелски, бавно работим, но мисля, че те самите вече не само са убедени. Нека бъдем спокойни и толерантни. Подготвили сме си домашното и за чакалнята на еврозоната. Ние също може да тропаме по масата и да питаме другите държави кога ще си намалят дълга, защото излязохме на второ място след Естония. Ако сега измислят нови критерии за Шенген, няма да е честно. Надявам се този път да не го направят, категоричен беше премиерът по въпроса за еврозоната. Нашето Черно море е точно толкова топло и с толкова туристи, колкото и другото море. Стотици милиони получават помощ от ЕК, правим предпазни съоръжения. Гърция е получила 3 пъти повече от нас. Благодаря на Туск и Юнкер, че дойдоха на срещата във Варна, когато никой не искаше да говори с Ердоган. Темата сега е политическа, а не миграционна, защото сега има 90% по-малко бежанци, отколкото имаше преди 2-3 години. Вече има изградени системи. Работата на ЕС е направена така, че първо минават съвети, външни работи, комисии, работни групи, каза още премиерът. Премиери, канцлери, президенти - всеки е с различна професия. Затова имаме външни министри, затова имаме Фронтекс, а ние почваме да умуваме до 6 часа. България беше точно толкова под натиск. Всяка граница се преодолява, но са единични, малки бройки, каза още Борисов. ", "date": "2018.06.29", "title": "Борисов: Ако сега измислят нови критерии за Шенген, няма да е честно (Видео, снимки)"}
{"url": "https://www.24chasa.bg/novini/article/6937202", "text": "Варненският апелативен съд отмени оправдателната присъда на лекар УНГ, причинил по непредпазливост смъртта на 23-годишна пациентка. 6 години и половина след смъртта на 23-годишната Дарина, настъпила след операция на сливици в частната клиника, Варненският апелативен съд отмени оправдателната присъда на окръжните магистрати и присъди на д-р Димитър Габровски, лекар \"Уши, нос, гърло\", година и половина лишаване от свобода, чието изтърпяване отложи с три годишен изпитателен срок. Със съдебния акт Апелативният съд във Варна лишава лекаря от правото да упражнява лекарска професия за срок от 2 години. Втората съдебна инстанция призна вината на лекуващия лекар затова, че през януари 2012 година причинил по непредпазливост смъртта на Дарина Г., като \"не е осъществил следоперативен контрол и наблюдение на локалния и общия статус, жизнените показатели и лабораторните изследвания, неправилно е използвал кръвоспиращ медикамент, не е реагирал адекватно на съобщените му данни за състоянието на пациентката и е прехвърлил грижите за нея на други лица, като е давал нареждания и консултации по телефона. Лекарят не предприел реанимационни действия в нарушение на задълженията си по Закона за здравето и медицинските стандарти за ушно-носно-гърлени болести и правилата за добра медицинска практика\", съобщиха от пресцентъра на апелативния съд. В своя съдебен акт магистратите прецениха, \"че добрата клинична практика и здравни грижи включват адекватна преценка на състоянието на пациента въз основа на историята на заболяването, бързи и точни действия, когато състоянието на пациента изисква това\". Трагедията с младата жена се разигра в рамките на два дни през януари 2012 г. 23-годишната Дарина постъпва за планова операция на сливиците в частната клиника. Операцията била извършена от опитния лекар УНГ д-р Габровски. На следващата сутрин младата жена се почувствал зле, започнала да повръща кръв, за което била уведомената дежурната медицинска сестра. Медиците установили, че около оперативната рана има съсирек. По телефона лекуващият й лекар назначил вливане на банка глюкоза с кръвоспиращи средства и преместване в друга болница, но час по-късно Дарина колабирала при опит да бъде преместена. Хирургът пристигнал в частната клиника и се опитал заедно с екип да спрат кръвотечението. Въпреки тези усилия състоянието на пациентката се влошило и се наложило да бъде извикан реанимационен екип. Близо два часа продължила битката за живота на Дарина, но тя починала.", "date": "2018.06.29", "title": "Отмениха оправдателната присъда на лекар, причинил смъртта на пациентка във Варна"}
{"url": "https://www.24chasa.bg/novini/article/6936593", "text": "12 подписа под 4 документа и две обявявания отпушват проекта за българо-гръцката газова връзка (ICGB). Това стана пред погледите на еврокомисаря по енергетиката Мигел Ариас Канете, шефа на Вътрешен енергиен пазар в ГД \"Енергетика\" на ЕК Клаус-Дитер Борхард и енергийния министър Теменужка Петкова и по време на петата среща на групата на високо равнище за междусистемно свързване в Централна и Югоизточна Европа CESEC. Председателят на енергийния регулатор на България Иван Иванов и представителят на гръцкия - Ирене Яковидес, обявиха решенията за допускане на изключение за 40% от капацитета на газопровода от третия енергиен пакет, което означава, че за тях няма да се обявяват търгове. Второто обявление бе за данъчния режим на тръбата, тоест, ако някоя от двете държави направи промени в данъчните ставки, за IGB ще останат сега действащите. Тези две обявления подлежат на одобрение от ЕК, но Борхард заяви, че това ще стане до седмици. Първият документ, който бе подписан е за свързване на българо-гръцката газова връзка с Трансадриатическия газопровод (ТАП). Така ще може да се транспортира към България азерски газ от находището \"Шах Дениз 2\", както и от терминалите за втечнен газ. България има договор да доставка на 1 млрд. куб. м газ от Азербайджан от 2020 г. Друг важен документ е меморандумът между БЕХ и Европейската инвестиционна банка. БЕХ ще взема заем в размер на 110 млн. евро, колкото е държавната гаранция за строителството на тази газова тръба. Бе подписана и декларация от акционерите за потвърждаване на окончателния бизнес план на проекта и необратим ангажимент за започване на строителството. След слагане на подписите Клаус-Дитер Борхад заяви - свършете си работата. Последно бе парафирано и споразумение за съвместно сътрудничество с гръцкия газов оператор ДЕСФА . Този газопровод шест пъти умира, но е като котките, които имат 7 живота, така че най-после ще стане, каза още Борхард.", "date": "2018.06.29", "title": "ЕК за газовата връзка с Гърция: Направете я (Обновена, снимки)"}
{"url": "https://www.24chasa.bg/novini/article/6937328", "text": "Присъединяването на Република Македония към НАТО е суверенно право на страната. Москва поддържа добри отношения със Скопие, но се противопоставя на приближаването на алианса до границите на Русия, заяви днес говорителят на Кремъл Дмитрий Песков, цитиран от агенция МИА и БТА. \"Това е суверенно решение на самата Македония. Ние ценим и поддържаме добри отношения с Македония. Разбира се, заинтересувани све за развитие на двустранното сътрудничество. Що се отнася до приближаването на НАТО и нейната инфраструктура към нашите граници, известна е позицията на Москва за този процес и в това отношение нищо не е променено\", отговори Песков на журналистически въпрос за позицията на Кремъл за присъединяването на Р Македония към НАТО.", "date": "2018.06.29", "title": "Песков: Присъединяването на Македония \nкъм НАТО е нейно суверенно право"}
{"url": "https://www.24chasa.bg/novini/article/6937336", "text": "Вратата на НАТО е отворена, а вие сте на прага, не изпускайте този шанс, заяви днес генералният секретар на НАТО Йенс Столтенберг на обща пресконференция с македонския премиер Зоран Заев, съобщава скопският вестник \"Вечер\". Столтенберг отбеляза, че договорът между Р Македония и Гърция е огромно постижение и пример за другите в региона. Проблемът с името бе сянка над региона дълго време, но сега договорът е пример за всички за сътрудничество. Вратата на НАТО е отворена, а вие сте на прага, искаме да видим бившата югославска република Македония в стабилен и просперитетен регион, заяви Столтенберг, цитиран от БТА. Той добави, че все пак без финализиране на договора Република Македония няма да може да се присъедини към НАТО и очаква македонските граждани да видят шанса и да го използват. След като бъдат изпълнени всички задължения от договора за името, ще станете членки на НАТО. Без изпълнение на договора няма да може да станете част от НАТО. Не изпускайте тази възможност, заяви Столтенберг. Попитан за очакванията от предстоящата среща на върха на НАТО Столтенберг каза, че вярва, че страната ще бъде поканена да започне присъединителни преговори. След като завършим присъединителните преговори и бъде затворен договорът за името, тогава страната ще стане пъллноправна членка, каза генералният секретар на НАТО. Македонският премиер Зоран Заев заяви, че Р Македония очаква да стане тридесетата членка на НАТО и нейното знаме да се развее на пилоните пред седалището на алианса. Той изтъкна, че Р Македония чака поканата от 2008 г. , когато бе преценено, че тя изпълнява всички условия и стандарти за влизане в НАТО. Столтенберг каза, че влизането в НАТО може да стане много бързо, но отново подчерта, че трябва да се направят необходимите промени в конституцията. Наистина се надявам, че народът на вашата страна вижда тази историческа възможност. Ако тази възможност се отхвърли, тогава е трудно да си помислим кога ще бъдете толкова близо до НАТО. Остава хората да решат, каза Столтенберг. Столтенберг обясни, че след две седмици в Брюксел ще поканят Р Македония да започне присъединителни разговори, за които се надява, че ще бъдат завършени за няколко месеца, след което ще последва протокол за присъединяване и Република Македония ще участва във всички срещи на НАТО заедно с другите страни-членки.", "date": "2018.06.29", "title": "Столтенберг: Вратата на НАТО е отворена, а вие сте на прага, не изпускайте този шанс"}
{"url": "https://www.24chasa.bg/novini/article/6937349", "text": "Инспекторите на НАП започват проверки на 290 души, които са извършили разходи за минали години над 50 000 лв., но едновременно с това нямат никакви официално декларирани доходи. Общото между всички, на които са възложени проверки е, че са се осигурявали върху минималния осигурителен доход, но дори не са подали данъчна декларация за доходите, поясняват от НАП. Едновременно с това тези физически лица са извършили значителни разходи –50 000 лв. за година, съобщиха от пресцентъра на агенцията. Инспекторите на НАП ще изследват източниците на доходи в семействата на проверяваните, както и издръжката на домакинствата и разходите им. Ако бъдат установени несъответствия между имущество и доходи, ще бъдат възложени данъчни ревизии за последните 5 години, допълват от приходната администрация. „Тези 300 случая са най-очевидните несъответствия между официален доход и разходи на домакинствата. Освен тях има и други физически лица, чието имущество е повече от декларираните приходи, които също ще бъдат проверени““, каза по повод контролните мерки заместник-изпълнителният директор на НАП Пламен Димитров.", "date": "2018.06.29", "title": "НАП проверява 290 души с големи разходи, но без никакви доходи"}
{"url": "https://www.24chasa.bg/novini/article/6936653", "text": "Съединените щати официално сложиха днес край на 70-годишното си военно присъствие в столицата на Южна Корея, като откриха своя нова главна квартира по-надалеч от границата със Северна Корея, предаде Асошиейтед прес. Командването на американските сили бе разположено в централния сеулски квартал Йонгсан още от края на Втората световна война. Гарнизонът в Йонгсан бе станал символ на съюза между Вашингтон и Сеул за сдържане на евентуална атака от комунистическия Север. Същевременно той отдавна е източник на антиамерикански чувства, предава БТА.  Новият команден център на силите на САЩ на Корейския полуостров ще бъде базата Кемп Хъмфри, разположена на около 70 км южно от Сеул. Плановете за изграждането й са отпреди десетилетия, но осъществяването им бе отлагано на няколко пъти поради технически и финансови проблеми. Кемп Хъмфри, чието построяване струва 11 милиарда долара, е с площ 3510 акра (1420 хектара) и е най-голямата военна база на САЩ в чужбина. Кемп Хъмфри се намира в пристанищния град Пхьонтхек, като в близост има военновъздушна база на САЩ. Новата главна квартира на силите на САЩ в Южна Корея е на оптималното място за бързо придвижване и съсредоточаване на войски при криза. Командният център в Пхьонтхек е по-далеч от стотиците артилерийски установки на север от 38-ия паралел, насочени към Сеул, но все пак в обхвата на новите 300-милиметровите севернокорейски оръдия, обявени през 2015 г., отбелязва АП.", "date": "2018.06.29", "title": "САЩ сложиха край на 70-годишното си военно присъствие в Сеул"}
{"url": "https://www.24chasa.bg/novini/article/6936677", "text": "През юни 2018 г. общият показател на бизнес климата намалява с 0.9 пункта в сравнение с предходния месец, в резултат на по-неблагоприятния бизнес климат в строителството и сектора на услугите, съобщава Националният статистически институт. Съставният показател \"бизнес климат в промишлеността\" нараства с 1.5 пункта, което се дължи на оптимистичните оценки и очаквания на предприемачите за бизнес състоянието на предприятията. По тяхно мнение настоящата производствена активност се подобрява, като и прогнозите им за следващите три месеца се запазват благоприятни, предаде БТА. Несигурната икономическа среда и недостигът на работна сила остават най-сериозните проблеми за развитието на бизнеса, посочени съответно от 36.8 и 32.5 на сто от предприятията. По отношение на продажните цени в промишлеността мениджърите предвиждат те да запазят своето равнище през следващите три месеца. Съставният показател \"бизнес климат в строителството\" се понижава с 3.4 пункта в резултат на по-резервираните очаквания на предприемачите за бизнес състоянието на предприятията през следващите шест месеца. Същевременно и прогнозите им относно строителната активност през следващите три месеца са по-неблагоприятни. През последния месец анкетата регистрира засилване на негативното въздействие на фактора \"недостиг на работна сила\", който измества на второ и трето място затрудненията, свързани с несигурната икономическа среда и конкуренцията в бранша. Относно продажните цени в строителството очакванията на мениджърите са те да останат без промяна през следващите три месеца. Съставният показател \"бизнес климат в търговията на дребно\" се увеличава с 0.8 пункта. Най-сериозният проблем, затрудняващ дейността на предприятията, остава конкуренцията в бранша, следван от недостатъчното търсене и несигурната икономическа среда. По отношение на продажните цени търговците очакват известно повишение през следващите три месеца. През юни съставният показател \"бизнес климат в сектора на услугите\" спада с 4.5 пункта. Конкуренцията в бранша и несигурната икономическа среда продължават да са факторите, затрудняващи в най-голяма степен бизнеса. Преобладаващите очаквания на мениджърите за продажните цени в сектора са те да останат без промяна през следващите три месеца.", "date": "2018.06.29", "title": "През юни общият показател на бизнес климата намалява с 0.9 пункта в сравнение с май"}
{"url": "https://www.24chasa.bg/novini/article/6936686", "text": "Правителството през изминалата година паралелно осъществяваше вътрешни реформи и водеше външна политика, заяви македонският премиер Зоран Заев на пресконференция с генералния секретар на НАТО Йенс Столтенберг, когато бе попитан за критиките, че правителството не е посветило достатъчно време на вътрешните реформи, а се е фокусирало само върху външната политика, предаде МИА, цитирана от БТА. Чухме критики, че много сме се фокусирали върху дипломатически мисии, особено решавайки проблемите с България и Гърция, но паралелно ние извършвахме реформи. Първата фаза от реформите отмина, заедно с опозицията гласувахме реформите в правосъдието, сега следват втората и третата фаза, каза Заев. Най-накрая имаме цялото време да се посветим на реформите и икономиката, каза Заев. Той оцени, че поканата за НАТО и отварянето на пътя за преговори с ЕС ще допринесат също за тази цел.", "date": "2018.06.29", "title": "Заев: Решавайки проблемите с България и Гърция, извършвахме и реформи"}
{"url": "https://www.24chasa.bg/novini/article/6936231", "text": "Китай вероятно ще се превърне в най-големия в света 5G пазар до 2025 г., се посочва в доклад на GSM асоциацията (GSMA) и Global TD-LTE Initiative (GTI). Всички три китайски мобилни оператора в момента провеждат тестове на живо на 5G мрежата като част от многогодишен план за проучване и развитие, както и стратегия за разгръщането ѝ с цел да бъде пусната на пазара до 2020 г., се казва в доклада, представен на Световния мобилен конгрес, който тече в момента в Шанхай, предава Водещата роля на Китай в 5G технологиите е подкрепена от проактивните намерения на правителството за бързи структурни промени, каза Матс Гранрид, генерален директор на GSMA. „Китайските мобилни оператори трябва да бъдат насърчени да покажат най-доброто от себе си за осигуряване на безопасна, надеждна и интелигентна връзка за бизнеса и предприятията в цялата страна.\", каза Гранрид.", "date": "2018.06.29", "title": "Китай вероятно ще се превърне в най-големия 5G пазар до 2025 г."}
{"url": "https://www.24chasa.bg/novini/article/6936689", "text": "Комисията за защита на конкуренцията (КЗК) прие секторен анализ на конкурентната среда на медийния пазар в България, съобщиха от Комисията. В анализа КЗК иска регистър за собствениците на всички медии и прозрачно финансиране при ползването на публични средства, предаде БТА. В документа пише, че се наблюдават недобросъвестни практики при отчитането на абонатите на платформените оператори. В резултат има влошаване на пазарните условия и изкривяване конкуренцията на пазара на разпространение на телевизионни програми, както и на пазара на телевизионно съдържание. В тези условия, възстановяването на пазарната среда би следвало да се търси в провеждането на политики за изчистване на \"сивия сектор\", за да могат да настъпят пазарните ефекти,посочват от КЗК. С оглед установената тенденция за осъществяване на дейност от медийните участници едновременно на няколко медийни пазари, както и с цел наблюдаване на съществуващите вертикални ефекти и ниво на медийна концентрация, Комисията счита за удачно създаването на регистър, съдържащ информация относно крайните собственици на всички видове медии и разпространители на медийно съдържание, пише в документа. Като друг проблем в анализа се откроява насочването на основната част от рекламните бюджети към големите медийни групи, което поставя на изпитание оцеляването на по-малките участници, поради което Комисията смята, че всички допълнителни финансирания (извън установения начин на финансиране или бизнес модел) на участници на съответните пазари с публични средства, в т.ч. целеви средства по програми, следва да се извършват при ясни правила, прозрачни, недискриминационни условия и осъществяване на ефективен контрол. Относно посочения от част от пазарните участници проблем, за липсата на надеждна информация за тиражите на печатните издания, КЗК препоръчва да се обсъдят от компетентните органи и съответните заинтересовани страни, направените в тази връзка предложения на браншовите организации и заинтересованите страни, с цел предприемане на политики за тяхното решаване.", "date": "2018.06.29", "title": "КЗК иска регистър за собствениците на всички медии"}
{"url": "https://www.24chasa.bg/novini/article/6936703", "text": "На срещата си през юли в Хелзинки президентите на Русия и САЩ Владимир Путин и Доналд Тръмп ще обсъдят голям брой \"сложни въпроси\" и подробно ще се спрат на кризата в Сирия. Това заяви днес на пресконференция говорителят на Кремъл Дмитрий Песков, цитиран от Ройтерс и ТАСС. По думите му, ако Тръмп постави въпроса за предполагаемата руска намеса в изборите в САЩ, Путин ще потвърди, че Москва няма нищо общо с това. Песков добави, че президентът на Русия е готов за подобряване на отношенията със САЩ, в случай че американската страна желае същото, предаде БТА.  Пред журналисти говорителят на Кремъл коментира съобщение на Си Ен Ен, че Тръмп очаква да се договори с Путин за Сирия, така че да стане възможно по-бързото изтеглянето на американските сили от тази страна. \"Не разбирам на какво се основава това съобщение\", каза той и отбеляза, че руската страна не знае нищо за това, но по думите му \"няма никакви съмнения, че предстои доста подробен разговор за Сирия\". Дмитрий Песков не даде подробности за графика на Путин за срещата на 16 юли във финландската столица с обяснението, че съгласуването между страните продължава.", "date": "2018.06.29", "title": "Песков: На срещата през юли Путин и Тръмп ще обсъдят подробно кризата в Сирия"}
{"url": "https://www.24chasa.bg/novini/article/6936726", "text": "Турция остро осъди днес смъртоносните атаки на сирийския режим срещу територии, контролирани от бунтовниците в южната част на Сирия, като призова съюзниците на Дамаск да постигнат спиране на тези нападения, които според Анкара, \"подкопават\" процеса на уреждане на конфликта, предаде АФП, цитирана от БТА. Силите на режима на Башар Асад и техните руски съюзници предприеха на 19 юни офанзива в провинция Дараа, контролирана от бунтовниците. Вчерашният ден бе най-смъртоносният, като при десетки въздушни удари са били убити най-малко 25 цивилни, включително деца, според Сирийския център за наблюдение на правата на човека. Без да споменава Русия, с която Турция поддържа все по-тесни отношения, Анкара \"категорично осъди\" днес \"нечовешките атаки\" на \"режима\" в провинция Дараа и в съседната провинция Кунейтра. \"Тези атаки са на път да подкопаят усилията в рамките на процесите от Астана и от Женева, насочени към намаляване на насилията на терена и намиране на политическо решение на кризата\", посочи говорителят на турското външно министерство Хами Аксой. Русия и Иран, съюзници на сирийския режим, и Турция, която подкрепя бунтовниците, са гарантки на процеса от Астана, който позволи намаляване на интензивността на стълкновенията на терена чрез създаване на \"зони за деескалация\" миналата година. Аксой припомни, че провинциите Дараа и Кунейтра представляват една от тези \"зони за деескалация\" и призова \"другите гарантки на споразумението от Астана и международната общност да постигнат спиране на тези атаки\".", "date": "2018.06.29", "title": "Анкара осъди \"нечовешките атаки\" на \nсирийския режим"}
{"url": "https://www.24chasa.bg/novini/article/6936721", "text": "Ще строят трети терминал на летище София, като част от концесията на аерогарата. Това стана ясно от публикуваната стенограма от заседанието на Министерски съвет. Построяването на трети терминал към аерогарата е част от минималните изисквания, които министърът на транспорта Ивайло Московски представи, а срокът за построяването му е до десетата година.  \"Концесионерът ще има задължения да реализира инвестиции в размер не по-малък от 600 милиона евро за срока на концесията, като до десетата година ще бъде задължен да изгради и нов пътнически терминал на Летище София\", разяснил министърът. Основен критерии е концесионното възнаграждение, което е с тежест 55%. Оценката на техническото предложение е с тежест 45% и ще съдържа план за развитие, бизнес план, план за финансиране, обща стратегия, планове и прогнози на трафика и капиталови разходи. За да участват в концесията, кандидатите за собственици трябва да оперират поне едно международно летище с над 10 милиона превозени пътници годишно, както и да да имат опит при финансиране поне на един проект в инфраструктурния сектор, надвишаващ 400 милиона евро. \"Концесионерът ще има задължения да реализира инвестиции в размер не по-малък от 600 милиона евро за срока на концесията\", заявил още Московски ИВАЙЛО МОСКОВСКИ: Господин министър-председател, уважаеми колеги, внасям за одобряване в Министерския съвет проект за решение за откриване на процедура за концесия на Летище София. Както всички знаете, предходната такава процедура за концесия на Летище София беше прекратена от служебния кабинет. В решението за прекратяване на процедурата изрично беше посочено, че новата процедура следва да се проведе по новия Закон за концесиите и да се избере международен консултант, който да участва в подготовката на процедурата. При настоящата процедура и при подготовката й сме използвали 100% договор, който имахме, консорциум между Световна банка и Европейска банка за възстановяване и развитие, абсолютно всички анализи, абсолютно всички проучвания, абсолютно всички проекти на договори, които са сега заложени в процедурата, са изготвени от този консорциум на Световна банка и Европейска банка за възстановяване и развитие. Новата процедура е на 100% съобразена с директивата за концесии в новия Закон за концесиите. Спазен е необходимия срок за съгласуване с всички министерства и колеги. Получили сме бележки от всички колеги и сме ги отразили. Накратко по параметрите на концесионната процедура. Процедурата е открита процедура. При оценяването на участниците най-висока тежест ще има концесионното възнаграждение 55%. Оценката на техническото предложение с относителна тежест – 45%. Техническото предложение ще съдържа план за развитие, бизнес план, план за финансиране, обща стратегия, планове и прогнози на трафика и капиталови разходи. Минималните изисквания към участниците са: да оперират поне едно международно летище с над 10 милиона превозени пътници годишно; да разполагат с нетна стойност на активите за всяка от последните три години минимум 200 милиона евро и да имат опит при финансиране поне на един проект в инфраструктурния сектор, надвишаващ 400 милиона евро. Годишните концесионни възнаграждения, които ще се дължат за всяка една година от срока на концесията са в размер не по-малко от 15 милиона лева без ДДС или 10% от общия размер на общите приходи от всички дейности за текущата година, които са свързани с ползването на обекта на концесия и дължимия ДДС върху сумата – едно от двете, което е по-голямо. Концесионерът ще има задължения да реализира инвестиции в размер не по-малък от 600 милиона евро за срока на концесията, като до десетата година ще бъде задължен да изгради и нов пътнически терминал на Летище София. Благодаря. БОЙКО БОРИСОВ: Горанов! ВЛАДИСЛАВ ГОРАНОВ: Аз приветствам предложението на министър Московски, това е стара тема, но имам две бележки, които са по-скоро от техническо естество и трябва да преценим дали да намерят място в окончателния вариант. Експертите на Министерство на финансите смятат, че предвидените обезщетения в проекта на концесионен договор при неговото предсрочно прекратяване не съответстват с чл. 150 от Закона за концесиите, като се извеждат съображения, че предвидените в случай на неизпълнение на концесионера и на концедента обезщетение по чл. 40, т. 6.1 и чл. 40, т. 6.2 от проекта на концесионен договор, които концедентът ще дължи на концесионера не отговарят на разпоредбите на чл. 150, ал. 2, т. 1 и ал. 3, т. 1 от Закона за концесиите. Обезщетенията по проекта на концесионен договор са обвързани с дълга на концесионера към заемодателите към датата на прекратяване на концесионния договор, докато Законът за концесиите предвижда те да се базират на размера на невъзстановените разходи на концесионера за инвестиции в областта на съответната концесия. Това е едната тема, която трябва да се анализира още веднъж. Дали сме тази бележа, колегите от Министерство на транспорта, информационните технологии и съобщенията са преценили, че е некоректна. Ние продължаваме да смятаме, че трябва да й се обърне внимание. Другата, по-обща бележка е, че липсва съпоставимост между задълженията на концедента и концесионера при съществуващо замърсяване, съответно при началната дата на концесията и към края на срока на концесията. ИВАЙЛО МОСКОВСКИ: Ще разговарям с колегите още веднъж, ще имаме предвид забележките, които са направени. Искам да благодаря и на колегите от Министерския съвет и на госпожа Немска за много активната подкрепа, която ни дадоха в последните седмици. БОЙКО БОРИСОВ: Приемаме точка 40 с направените предложения. Обяснете го добре, че искаме и новите влакове да купим, защото вече изнемогват железниците. Така че мислите и по тази тема.", "date": "2018.06.29", "title": "Ще строят трети терминал на летище София (Стенограма)"}
{"url": "https://www.24chasa.bg/novini/article/6936729", "text": "Братът на руския опозиционер Алексей Навални бе освободен днес, след като излежа присъда от три години и половина затвор по дело за присвояване на средства, което той смята за политически мотивирано, съобщиха световните агенции, цитирани от БТА. Трийсет и пет годишният Олег Навални излезе от затвор в град Наришкино, на около 380 км южно от Москва. Той бе посрещнат от съпругата си, брат си и поддръжници, които го приветстваха с възгласи \"Ура!\". Олег Навални бе осъден през декември 2014 г. за присвояване на средства в ущърб на руски филиал на френската козметична компания \"Ив Роше\". Присъдата му се възприема от мнозина като отмъщение за политическата дейност на брат му, който получи условна присъда по същото дело.", "date": "2018.06.29", "title": "Братът на руския опозиционер Алексей Навални излезе от затвора"}
{"url": "https://www.24chasa.bg/novini/article/6936759", "text": "• Юлиан Попов е председател на борда на директорите на Института за ефективност на сградите в Европа, старши политически съветник на Европейската климатична фондация. • Роден е на 21 септември 1959 г. в София. • Завършил е българска филология в Софийския университет „Св. Климент Охридски”. • Един от създателите на Нов български университет и негов пръв изпълнителен директор, член на настоятелството на университета • Бивш служебен министър на околната среда и водите в правителството на Марин Райков през 2013 г. • През 2016 г. е обявен за една от 40-те най-влиятелни личности в европейската политика за енергийна ефективност. • Автор на книги и стотици статии в български и чуждестранни медии. - За да сме сигурни, че сме част от европейския стандарт на живот, повечето от сградите в България трябва основно да се обновят или да се построят наново. България трябва да се построи наново. Това е амбициозна, но постижима задача, която може да бъде завършена за 20 години. Тя обаче не може да се реализира с пари от бюджета или от европейските фондове. Обществените средства трябва или мая. Сегашният подход е като да правиш козунак само от мая, без брашно. Подходът на Европейския фонд за стратегически инвестиции е един възможен подход. ESCO фирмите, които трансформират бъдещите енергийни спестявания във вноски, изплащащи инвестицията, са друг подход. Безлихвените дългосрочни заеми са трети подход. Има и много други - изплащане на заеми през плащанията на фирми за комунални услуги, промяна на данъчния режим и така нататък. - Много различни. Не всички са разумни или приложими у нас. Финансирането на жилищните сгради е основен проблем заради раздробената собственост и многото различни интереси и финансови възможности на собствениците. Основният принцип обаче в повечето страни е споделената отговорност и принос. Обновяването на сградния фонд облагодетелства предимно собственика, Но то е и обществена задача, която има принос към по-добрата градска среда, качеството на въздуха, заетостта, здравето, енергийната сигурност. Това са все основания за обществен ангажимент. В зависимост от това колко наляво или надясно се намирате в политическия спектър аргументът за социална солидарност също ще играе по-голяма или по-малка роля. В бившите комунистически държави съществува и друг аргумент - жилището е наследяем дългогодишен актив. Много семейства бяха лишени от възможността да натрупат средства и собственост, която да оставят на децата си. Някои бяха реституирани, но огромната комунистическа деформация на семейната собственост остана. Трябва да мислим и за това наследство, когато решаваме как да разпределяме обществени пари за обновяване на сгради. Затова е трудно да се приложи един модел, трябва на основата на опит от други страни да изградим свой модел. - Предполагам, че има поне два западни модела - северозападен и югозападен. Северозападният би бил по-прозрачен и с по-ясна отчетност. Важно е медиите да се отнасят сериозно към обновяването на сградите. Това не е само най-големият проект от този тип, но обновяването на сградите е изключително важна задача и никой не оспорва самата цел за разлика от други енергийни проекти. Оттук нататък медиите трябва да се ангажират професионално, да следят за качеството, за разходите, да сравняват и анализират, с също и да образоват, не да се хлъзгат по евтини заглавия. Важно е също да се създаде на този процес. Най-добрият начин за наблюдение обаче остава личното участие и въвличането на финансовия сектор. - Критериите са различни и се уточняват национално. Те зависят и от климатичните зони. Предстои влизането в сила на така наречения стандарт за сгради с почти нулево потребление на енергия. За всичко това обаче е необходимо е да се инвестира в мониторинг и обучение. Знам, че ако правителството похарчи 10 милиона за мониторинг или за обучение, веднага ще бъде Това обаче ще са най-добре изразходените средства. Ако правителството беше отделило 5% от средствата за саниране за обучение, анализ и мониторинг на резултатите, сега щяхме да сме едно поколение напред в процеса на обновяване на сградите. Но 5% от 2 милиарда лева са 100 милиона. Представяте ли си какво щеше да стане, когато медиите видят, че правителството харчи 100 милиона за консултанти и преподаватели. Затова сме още в началото на процеса. - Това е много важен показател. Хората имат различни възможности и различен ентусиазъм за обновяване на жилищата си. Това лесно се вижда в санирането на отделни апартаменти в големи блокове. Едни санират, други не. Първо, този подход трябва категорично да се забрани. Второ, възможностите за участие в санирането на една сграда трябва да се вземат предвид. Много неразумно е 100 семейства в един блок да получат 100% грант при положение, че половината могат да си позволят ремонта сами, една четвърт имат нужда от частична помощ, малка част нямат никаква възможност за участие. Необходими са финансови инструменти, които да пасват на различни категории хора. - Първо, бих препоръчал сериозна инвестиция в обществено образование. Това трябва да се извърши главно през медиите. Второ, също и публичен дебат. Трето, ние имаме нужда от значително по-сериозна изследователска дейност в сферата на сградите. Необходим е поне една институция, а може и няколко изследователски центъра, които да проучват всички аспекти на процеса на обновяване. Не може да се съберем децата от квартала и да започнем да сглобяваме автомобил. Обновяването на целия сграден фонд е комплексен процес, който изисква сериозна енергийна, политическа, финансова и техническа компетентност. Едва след тези стъпки бих препоръчал рестартиране на програмата за енергийно обновяване със значително участие на собствениците, инвестиционни фондове, банки и други институции и източници. - Да, разбира се. Българите имат близо 50 милиарда лева спестявания в банките. Тези пари не събират лихва и почти не работят в българската икономика. Голяма част от тях кредитират бизнес процеси извън страната. Обновяването на сградния фонд е по принцип много привлекателна възможност за тези средства. Също така енергийните спестявания от обновените сгради са огромен ресурс, който ако се върне обратно в процеса на обновяване на сградите, ще осигури милиарди в следващите едно или две десетилетия. Събарянето на сгради и построяването на по-големи и по-качествени сгради също трябва да се разгледа като инструмент за привличане на средства. Съществуват и други източници. Необходими са по-комплексни и интелигентни финансови инструменти, комуникация, образование и политическа решимост.", "date": "2018.06.29", "title": "Юлиан Попов: За санирането са нужни финансови инструменти и планове, \nкоито пасват на различни категории хора"}
{"url": "https://www.24chasa.bg/novini/article/6936770", "text": "Европейският съюз трябва да засили боеготовността си, да повиши разходите за отбрана и да бъде способен да действа независимо от САЩ, заявиха лидерите на страните членки в заключителна декларация, обещавайки да реализират нов пакт за военно сътрудничество, предаде Ройтерс. Обещанието последва вчерашната им среща с генералния секретар на НАТО Йенс Столтенберг и включва ангажимент да харчат повече за отбрана след години на съкращаване на разходите - ключово искане на президента на САЩ Доналд Тръмп, който следващия месец ще участва в среща на върха на НАТО в Брюксел. Декларацията потвърди също така ангажимента към подписания през декември пакт за отбрана на ЕС, който цели съвместно разработване на оръжия и разполагане на войски след години на дублиране и конкуренция между военни структури, отбелязва Ройтерс. Европа трябва да поеме по-голяма отговорност за собствената си сигурност и да утвърди ролята си на надежден и стабилен фактор и партньор в областта на сигурността и отбраната. Поради това Съюзът предприема стъпки за укрепване на европейската отбрана чрез подобряване на инвестициите, развитие на способностите и на оперативната готовност в областта на отбраната. Тези инициативи укрепват стратегическата му автономност, като същевременно допълват и засилват дейностите на НАТО, заявиха лидерите, предаде БТА. Дипломати, присъствали на двудневната среща на високо равнище в Брюксел, заявиха, че дебатите за сигурността и отбраната са преминали в добра обстановка въпреки напрежението заради имиграцията, забавило официалното приемане на заключителен документ.", "date": "2018.06.29", "title": "Лидерите на ЕС искат \"стратегическа автономност\" в отбраната"}
{"url": "https://www.24chasa.bg/novini/article/6936787", "text": "Говорителят на гръцкото правителство Димитрис Дзанакопулос отхвърли категорично обвиненията на опозицията за наличието на сделка \"под масата\", в рамките на която Гърция отстъпва по проблема с миграцията, за да получи по-благоприятни условия за държавния дълг, съобщава агенция АНА-МПА, като се позовава на негово интервю по радио \"Алфа\" . Дзанакопулос определи сделката за дълга като добра, докато по мигрантския проблем заяви, че на Европейския съвет Гърция е защитила твърдо своята позиция от 2015 г., когато започна бежанската криза, предава БТА. Според говорителя на гръцкото правителство в основата на Европейския съвет е било острото противопоставяне на две различни виждания. От едната страна е била позицията, изразена от Австрия и страните от Вишеградската група, която би довела до една Европа-крепост с нови гранични проверки, които от своя страна биха причинили разделение между страните, но и обезсилване на Шенгенското споразумение - една авторитарна политика, която в крайна сметка не уважава демократичните процедури и самите бежанци. \"От другата страна бяха страни като Гърция, Испания и Португалия, които защитават солидарността\", каза Дзанакопулос и добави, че ако бъде прието искането на Гърция за събиране на семействата на мигрантите, това ще доведе до облекчение на ситуацията в страната. Запитан дали в интервю за \"Файненшъл таймс\" премиерът Ципрас е оставил отворена възможността за двустранни споразумения по миграционния проблем, Дзанакопулос заяви категорично, че не става дума за двустранни споразумения, а за това, че \"Гърция е готова да обсъди мерки за ограничаване на вторичния мигрантски поток към Германия\". Гръцкият правителствен говорител оцени съвместната декларация ЕС-Турция като положителна и отбеляза, че в Турция има 3,5 милиона бежанци и страната се нуждае от подкрепа от ЕС.", "date": "2018.06.29", "title": "Гърция отхвърли обвиненията за сделка \"дълг срещу мигранти\""}
{"url": "https://www.24chasa.bg/novini/article/6936788", "text": "Италианският министър на вътрешните работи Матео Салвини заяви днес, че е доволен от споразумението за имиграцията, постигнато на продължилата цяла нощ среща на лидерите на Европейския съюз в Брюксел, предаде Ройтерс. \"Доволен съм и съм горд от резултатите на нашето правителство в Брюксел. Най-накрая Европа бе принудена да обсъди италианското предложение и най-накрая Италия вече не е изолирана, а играе отново главна роля\", каза Салвини. По-рано днес Салвини даде по-сдържана оценка на споразумението, подчертавайки, че Италия желае да види \"конкретни ангажименти\" и че е получила по-голямата част, но не и всичко, което е искала, предаде БТА. Премиерът Джузепе Конте, оглавяващ правителството на Лигата и Движение 5 звезди, отказа да одобри заключителен документ за сигурността и търговията, докато останалите лидери не обещаят да помогнат на Италия за справянето с мигрантите, прииждащи през Средиземно море, което доведе до многочасова дискусия, преди да бъде постигнато споразумение.", "date": "2018.06.29", "title": "Матео Салвини: Доволен съм и съм горд от споразумението на лидерите на ЕС"}
{"url": "https://www.24chasa.bg/novini/article/6936802", "text": "Бившият депутат от основната опозиционна Народнорепубликанска партия (НРП) Ерен Ердем бе задържан днес в Анкара, съобщи турската телевизия НТВ. Не знам причините за задържането ми. Задържан бях от полицаи пред дома ми, написа Ердем в социална мрежа след задържането си. Ердем е бил изпратен в Истанбул, където ще бъде съден, предава БТА. Срещу бившия депутат са повдигнати редица обвинения, включително за \"подпомагане на въоръжена терористична организация\". Ако бъде признат за виновен, той може да бъде осъден на затвор от 9,5 до 22 години. Първото заседание по делото срещу Ердем ще бъде на 19 септември. На 24 юни, когато в Турция се състояха предсрочните президентски и парламентарни избори, Ерен Ердем написа в Туитър, че бюлетините в около сто урни са били признати за невалидни.", "date": "2018.06.29", "title": "Арестуваха бивш депутат от опозиционна партия в Анкара"}
{"url": "https://www.24chasa.bg/novini/article/6936789", "text": "Израел трябва да предотврати влизането на хора, бягащи от боевете в Сирия, каза министърът на енергетиката Ювал Щайниц, цитиран от Ройтерс и БТА. \"Мисля, че трябва да попречим на влизането на бежанци от Сирия в Израел, в миналото сме предотвратявали такива случаи\", каза той в ефира на радио 102 Еф Ем. Над 120 000 души в югозападната част на Сирия бяха принудени да избягат, откакто сирийското правителство предприе офанзива да отвоюва зона, граничеща с Йордания и окупираните от Израел Голански възвишения. Израелската армия съобщи днес, че е доставила хуманитарна помощ в сирийската част на Голанското плато, за да помогне на цивилните, избягали от боевете в южната частна Сирия, предаде Франс прес. На кадри, публикувани от армията, се вижда как мотокар разтоварва палети с помощи. Те включват 300 палатки, 28 тона храна, медикаменти, медицинско оборудване, обувки и дрехи. Щайниц каза, че Израел ще продължи да прави каквото е необходимо за бежанците. Той добави, че голямата тревога е, че Иран опитва да превърне Сирия в преден военен пост срещу Израел.", "date": "2018.06.29", "title": "Израел: Трябва да попречим на бежанците да влязат в страната ни"}
{"url": "https://www.24chasa.bg/novini/article/6936795", "text": "От 6 месеца на 2 години и 8 месеца затвор бе увеличено наказанието на мъж, дал подкуп на полица, съобщиха от Апелативния съд във Велико Търново. С присъда от март т.г. окръжните магистрати признали подсъдимия Сашо М. за виновен в това, че на 24 април.2017 г., в гр. Дебелец, като водач на лек автомобил, дал 250 лева подкуп на трима младши полицейски инспектори в полицейски участък Килифарево, за да не му съставят акт, защото карал без включение задължителни за движение през деня дневни или къси светлини, без поставен обезопасителен колан и без да притежава свидетелство за управление на МПС. Делото се гледало по съкратено съдебно следствие и му било наложено наказание от 6 месеца лишаване от свобода при първоначален строг режим и глоба в размер на 1000 лева. Срещу присъдата е бил подаден въззивен протест от Окръжна прокуратура – Велико Търново и делото влязло в Апелативния съд. В своето решение, въззивният съд намира, че Окръжен съд – Велико Търново неправилно е приел, че деянието е активно довършено, тъй като полицейските служители не са приели дадения им дар.  Въззивният съд е приел протестът на прокуратурата за основателен по отношение размера на наложеното наказание. С оглед многобройните предишни административни наказания и осъждания, свързани с нарушения на ЗДвП, съставът отчита, че е налице една престъпна упоритост, изразена не само в незачитане на установените норми, но и в опит за противоправно въздействие върху полицейските служители. Затова следва наказанието да се коригира, като се увеличи на 4 години лишаване от свобода, което по реда на чл. 58а от НК да се редуцира до 2 години и 8 месеца лишаване от свобода при първоначален строг ражим, като запазва размера на наложеното наказание „глоба“, пише в решението. То може да се обжалва пред ВКС.", "date": "2018.06.29", "title": "Апелативният съд във Велико Търново учеличи пет пъти присъда за даден подкуп на полицаи"}
{"url": "https://www.24chasa.bg/novini/article/6936837", "text": "Ето го избягалия арестант от Трето РПУ в Пловдив. Доведоха го в съда за вземане на мярка за неотклонение. Обвинен е за държане на 193 г марихуана и за бягство от полицията. Той се предаде сам в сряда в прокуратурата в Монтана.                                                                                                                                                                                                                                                                                                                            ", "date": "2018.06.29", "title": "Доведоха в съда избягалия арестант от Пловдив (Снимки)"}
{"url": "https://www.24chasa.bg/novini/article/6936836", "text": "Международният валутен фонд /МВФ/ заяви, че Гърция значително е подобрила икономиката си, но все още \"е изправена пред много предизвикателства\" в момент, когато се насочва към излизане от третата си и последна спасителна програма през август, предаде Асошиейтед прес, цитирана от БТА.  МВФ заяви днес, че Гърция \"като цяло е премахнала макроикономическите дисбаланси\", но отбеляза, че растежът все още е възпрепятстван от \"значителното наследство на кризата и незавършената програма за реформи\". Според МВФ брутният вътрешен продукт на Гърция ще отчете растеж от 2 процента тази година и 2,4 процента през 2019 г., посочва Ройтерс. Агенцията напомня, че Гърция е договорила първичен излишък от 3,5 процента от БВП годишно до 2022 г. и 2,2 процента от БВП след това. Фондът посочва, че все още има несигурност дали тежкият дълг на Гърция е устойчив, въпреки неотдавнашното споразумение с европейските кредитори да облекчат условията. Гърция зависи от международните спасителни заеми от 2010 г. насам и трябва да излезе от третата си и последна спасителна програма на 20 август.", "date": "2018.06.29", "title": "Международният валутен фонд: Пред Гърция има още много предизвикателства"}
{"url": "https://www.24chasa.bg/novini/article/6936896", "text": "\"Не съм искал да убивам. Бях нападнат, побеснях и кипнах. Стана нелепа ситуация, за което много съжалявам. Искам справедлива присъда. Каквото и да е наказанието, ще ми тежи повече на съвестта, че убих по нелеп начин един човек.\" Това бяха последните думи на Емил Първанов-Ембака пред окръжния съд в Благоевград. Мъжът е подсъдим за убийство по хулигански подбуди на охранителя на строежа на магистрала \"Струма\" Николай Чивиев. На 26 юни 2015 г. Първанов минал с колата си през участък от пътя в строеж, където е забранено движението. Охранителят Чивиев го догонил със служебната коли и двамата започнали да се карат и обиждат. Чивиев, който е служил във Френския легион, потрошил колата на Ембака. Той пък от своя страна започнал да хвърля камъни. С последния счупил главата на легионера. Ембака се притекъл на помощ и му извадил езика, след това се качил с него в кола, за да го откарат в болницата в Сандански, но Чивиев починал. След това Ембака избяга и се наложи да бъде издирван с европейска заповед за арест. Предаде се сам след 5 месеца. Осъждан е 6 пъти, има 34 акта като шофьор, обясни прокурорът. Прокурор Весела Стоилова пледираше за 20 г. затвор. Защитниците на Първанов - адвокат Марин Марковски и Росен Недин настояха, че убийството е станало при неизбежна отбрана или пък в състояние на афект. \"Когато е бил нападнат, ако е чакал мирно да дойде полиция, щяха да му счупят главата и после полицията да му прибере трупа. Главата на Първанов не е по-дебела и здрава от стъклата на колата, по които има дупки\", каза адв. Марковски. Той не прие доводите на прокуратурата и за личността на клиента му, че е амбициозен, избухлив, със стремеж към доминиране и устояващ интересите си. \"Не бива да има аргумент - този е лош човек и затова извършва убийство. Президентът Тръмп също отстоява интересите си, амбициозен е и иска да се налага. Ако Първанов беше вампир, дето Дяволът му е скочил в душата, след стореното щеше да се качи на колата и да мине границата\", добави колоритно Марковски. Защитата видя провидение в петъчния ден - Петровден за произнасяне на присъдата. Петър е камък, а точно с камък е убит Чивиев, обясниха адвокатите. Не се позоваха и на цитати от Библията, римското право, както и на Марк Аврелий. Прокурор Стоилова обаче е категорична, че убийството не е при самоотбрана, няма и афект, защото няколко пъти, а не еднократно, Ембака хвърля камъни по охранителя, а случката продължава поне 15 минути.", "date": "2018.06.29", "title": "Последните думи на Ембака в съда: Не исках да убивам, нападна ме и побеснях"}
{"url": "https://www.24chasa.bg/novini/article/6936856", "text": "\"Много смело момче, жив и здрав да е! Явно е много здраво момче\". Така вътрешният министър Валентин Радев отговори на въпрос на \"24 часа\" за бягството от ареста на задържан в районно управление в Пловдив. Повод за шеговития му коментар бе това, че арестантът Петър Петров скочил от втория етаж на районното, докато бил до тоалетна.  Радев обясни, че по случая е назначена проверка.  Продължава да се издирва 15-годишното момче, което избяга от ареста във Враца. Ще се проверява кой е оставил отворена врата, през която младежът е духнал. Петима са уволнени заради пропуснатите без проверка пътници от полет на летище \"София\" в края на март, обясни Радев.  Един от тях е директорът на Регионална дирекция \"Аерогари\", а другите 4-ма са служители, които не са били на местата си. Петима са с последно предупреждение за уволнение, а 1 сам е напуснал. Общо 14 са наказаните дисциплинарно. ", "date": "2018.06.29", "title": "Валентин Радев за скочилия от ареста в Пловдив: Много смело момче"}
{"url": "https://www.24chasa.bg/novini/article/6936888", "text": "Окончателно приключили с влезли в сила решения са две дела, по които НЗОК е осъдена да плати 20 992 лв., както и лихвите, и разноските по тях. Това каза министърът на здравеопазването Кирил Ананиев по време на парламентарния контрол. По искови молби от болници са образувани 66 дела на обща стойност 16 млн.лв., от които на първа инстанция са приключили 11, а на втора - 4 дела, посочи министър Ананиев. Подадени са касационни жалби по 4 дела, от които 1 е от лечебно заведение. Размерът на главницата по тези искове се оспорва от НЗОК и се събират доказателства по реда на Гражданския процесуален кодекс. Размерът на лихвите и разноските по заведените дела не може да бъдат определени преди влизане в сила на решенията. Посочените дела имат за предмет дейности и медицински изделия, за които изпълнителите на болнична помощ твърдят, че са извършили и вложили, а НЗОК е отказала да заплати, тъй като са извън предмета на сключените договори, обясни министър Ананиев. Не е налице трайно установена съдебна практика за произнасяне на осъдителни решения, според които НЗОК да дължи заплащане, посочи още той. В отговор на въпрос, свързан с \"надлимитната дейност\", извършена от болниците, но неизплатена от НЗОК, министър Ананиев каза, че \"надбюджетни разходи\" като термин не познава. Работим по приет от вас Закон за бюджета на НЗОК за съответната година и това е лимитът на разходите, които може да направи НЗОК, допълни още министър Ананиев.", "date": "2018.06.29", "title": "Приключиха две дела, по които НЗОК е осъдена да плати на болници над 20 хил. лв."}
{"url": "https://www.24chasa.bg/novini/article/6936845", "text": "Все още е в неизвестност хлапакът, който успя да избяга от районното управление на полицията във Враца и направи за смях униформените. 15-годишният ром, по прякор Роки, бил арестуван на улица в града в четвъртък призори заради кражба на пари. Докато му оформяли документите на входа на районното за 24-часовото му задържане, пъргавият син на известния като Хари местен наркопласьор успял да се измъкне и изчезнал в тъмното. От ОД на МВР във Враца назначиха проверка по скандалния случай и обявиха беглеца за издирване.  Днес ченгетата претърсили в областния град всички възможни адреси, на които имало вероятност да се укрие непълнолетния крадец, но от него нямало и следа. Разследващите дочули, че беглеца се криел някъде извън града при негов братовчед, но както се изрази един врачански полицай \"Техните братовчеди са от тук до морето\".", "date": "2018.06.29", "title": "Беглецът от районното на полицията във Враца продължава да се укрива"}
{"url": "https://www.24chasa.bg/novini/article/6936923", "text": "Националният съвет за тристранно сътрудничество ще проведе заседание в понеделник, 02 юли, от 11,00 ч. в сградата на Министерския съвет. Ще бъдат обсъдени проектите на Закон за изменение и допълнение на Закона на професионалното образование и обучение, внесен от министъра на образованието и науката, проект на постановление на МС за изменение и допълнение на Наредбата за работното време, почивките и отпуските, внесен от министъра на труда и социалната политика, както и проект на Закон за доброволчеството, внесен от Цветан Цветанов и група народни представители.", "date": "2018.06.29", "title": "В понеделник обсъждат Закона на професионалното образование и обучение"}
{"url": "https://www.24chasa.bg/novini/article/6936988", "text": "Лидерите на 27-те държави, които ще останат в ЕС след излизането на Великобритания, предупредиха днес, че ако не бъде постигнат напредък по въпроса с ирландската граница, може да бъде застрашено цялото споразумение за Брекзит, предаде ДПА. \"Постигнахме напредък (в преговорите), но остават сериозни разногласия, особено за Ирландия и Северна Ирландия\", заяви главният преговарящ на ЕС Мишел Барние. \"Искаме сделка и работя за постигането на сделка, но времето е малко\", добави той. Лидерите на ЕС изразиха след срещата си в Брюксел в комюнике \"загриженост, че досега не е постигнат значителен напредък\" по въпроса, предаде БТА.  Лондон е обещал да представи \"бяла книга\" с визията си за бъдещите отношения с ЕС, припомни ДПА. \"Очакваме от Обединеното кралство бялата книга и се надявам, че тя ще съдържа изпълними и реалистични предложения\", каза Барние. Как да се избегне твърда граница между Република Ирландия и Северна Ирландия, която ще напусне ЕС с останалата част от Обединеното кралство през март 2019 г., се превърна в един от най-трънливите въпроси, свързани с Брекзита.", "date": "2018.06.29", "title": "Липса на напредък за ирландската граница може да застраши сделката за Брекзит"}
{"url": "https://www.24chasa.bg/novini/article/6936890", "text": "Апелативният съд във Велико Търново насрочи дело за причинена смърт по непредпазливост при взрив на природен газ в Севлиево през 2014 г., съобщиха от съдебната палата. Около 22 ч. на 8 март преди 4 години на ул.\"Васил Левски\" в града избухна чудовищен взрив, който разруши къща и уби 10-годишния Анатоли. С тежки обгаряния по-голямата му сестра Александрина бе настанена в \"Пирогов\", където с месеци се бориха за живота й. Двете деца били сами в жилището, което хвръкнало във въздуха, щом 15-годишното момиче се опитало да запали печка на твърдо гориво. Първоначалните работни версии за причините за взрива бяха изпускане на газ от ползвана от семейството туристическа газова бутилка, намерена на местопроизшествието, или теч от градската газопреносна мрежа за природен газ. Заключението на повторната комплексна тройна експертиза установява, че причината за взрива е нагнетяване на газ в жилището от спукана тръба на газопровода в близост и възпламеняването й от искра. Така за обвиняем бе привлечен главният инженер на \"Севлиевогаз 2000\" Стефан С., но Окръжният съд в Габрово го оправда за трагедията през февруари т.г. Срещу присъдата на първоинстанционния съд е постъпил  протест от Окръжна прокуратура – Габрово. Делото е изпратено в Апелативен съд – Велико Търново, като след постъпването му е извършено разпределение на случаен принцип, посредством Централизираната система за разпределение на делата. За докладчик по делото е определен съдия Румян Жеков, а първото заседание ще е на 10 септември.", "date": "2018.06.29", "title": "Дело за взрив на газ в Севлиево, убил 10-годишно момче, тръгва във Велико Търново"}
{"url": "https://www.24chasa.bg/novini/article/6936990", "text": "Ще бъде създадена българо-румънска експертна група на ниво заместник-министри, за да се положат реалните основи по проектиране, търсене на финансови източници и създаване на проектна компания за изграждането на нови мостове над река Дунав. Това съобщи в Русе министърът на регионалното развитие и благоустройството Николай Нанков, след като се срещна в крайдунавския град с вицепремиера и министър на регионалното развитие и държавната администрация на Румъния Паул Станеску. Нанков обясни, че в меморандума между България и Румъния от 2014 г., в който са заложени за изграждане два моста над река Дунав - при Никопол-Турну Магуреле и при Силистра-Кълъраш, ще бъде включен и нов мост между Русе и Гюргево. По думите му проблемът е осигуряването на финансов ресурс и ускоряването на процеса, защото подобен инвестиционен проект отнема от началото до реалното му изпълнение минимум седем-осем години. Един от вариантите е да се търси европейско финансиране, ще се работи също по линия на публично-частното партньорство или на смесеното финансиране, в което с част от средствата ще участват и двете държави. Според Нанков по обективни критерии приоритетно третият мост трябва да бъде изграден при Русе-Гюргево. Една от причините е непрекъснато увеличаващият се трафик. По думите му сегашният мост \"изнемогва\". Тенденцията през последните три години е увеличаване на трафика на тежкотоварни камиони с 10-15 процента на година. Средно около 5000 камиона преминават през моста на денонощие. Нанков каза още, че има заявен интерес от страна на китайски инвеститори за изграждането на автомагистралата Русе-Велико Търново, за тунела под Шипка и за трети мост при Русе-Гюргево. Той обясни, че ако новият мост бъде изграден по линия на публично-частното партньорство, то инвеститорът ще избере едно от трите предложения - според финансовата логика и възвръщаемостта на вложените средства. Според Паул Станеску изграждането на нови мостове над Дунав между България и Румъния трябва да се ускори, защото те не са само за народите на двете държави, а за цяла Европа. Двамата с Нанков са обсъдили и проблема с корабоплаването по река Дунав през летните месеци, когато нивото спадне. По повод на регистрираното огнище на африканска чума по свинете край Тулча, Румъния, Станеску коментира, че държавата е предприела всички мерки срещу разпространението на болестта, като е привлечена и армията. По повод на международния ден на река Дунав Николай Нанков и Паул Станеску откриха в Русе изложба с най-добрите снимки от конкурса на Министерството на регионалното развитие и благоустройството, който бе на тема \"Една река - десетки райски кътчета\". Двамата наградиха и победителите в надпреварата.", "date": "2018.06.29", "title": "Българо-румънска група ще работи за изграждането на нови мостове над Дунав"}
{"url": "https://www.24chasa.bg/novini/article/6936994", "text": "Избягалият арестант от 3-то районно в Пловдив Петър Петров е бил заловен с дрога на \"Какао бийч\" на 24 юни тази година. За това срещу него има образувано досъдебно производство.  На следващия ден пък в Пловдив е арестуван със 193 грама марихуана, а 26 юни избягва през прозореца на тоалетна на Трето РУП. Това се разбра в Районния съд в Пловдив, където бе разгледана мярката за неотклонение на наркопласьора. Той бе оставен за постоянно в ареста, тъй като има опасност да се укрие. За 3 дни е извършил 3 престъпления, след като през март т.г. е получил условна присъда от 1 година за наркотици, отбеляза. В залата се разбра, че Петър Петров е с пирон в крака, тъй като през януари е претърпял катастрофа. Адвокатът му Васил Костадинов пледира клиентът му да бъде под домашен арест, защото изпитвал постоянни болки и се нуждаел от рехабилитация. Прокурорът Светослав Чераджийски репликира, че фактите говорят за цветущо здраве на Петър Петров, след като е успял да скочи през прозореца на тоалетната в районното от втория етаж.  Пред журналисти защитникът на наркопласьора каза, че Петров е претърпял катастрофата в Италия и там е бил опериран, но не можел да представи днес медицински документи за това. В залата присъства и майката на пласьора - Стайка Върбанова, която бе конституирана като защитник на сина си. Тя настоя за по-лека мярка за неотклонение, същото поиска и Петър Петров. През цялото време избягалият арестант криеше лицето си с ръце, за да не бъде сниман от фоторепортерите. Съдът обаче не удовлетвори молбата им. ", "date": "2018.06.29", "title": "Избягалият арестант от Пловдив се разхождал с наркотици на \"Какао бийч\""}
{"url": "https://www.24chasa.bg/novini/article/6937013", "text": "Министерството на външните работи препоръчва на българите, пребиваващи или пътуващи към остров Бали, да бъдат предпазливи и внимателно да следят актуалната обстановка там:", "date": "2018.06.29", "title": "Външно: Бъдете предпазливи, ако пътувате към Бали (Снимки)"}
{"url": "https://www.24chasa.bg/novini/article/6937357", "text": "Председателят на парламента Цвета Караянчева приветства в пленарната зала на Народното събрание участниците в 82-ото Междупарламентарно заседание Европейски парламент - Конгрес на САЩ - трансатлантически диалог между законодателите, предава БТА. Караянчева обърна внимание на девиза \"Съединението прави силата\", изписан на сградата на Народното събрание, и припомни, че именно това е бил девизът и на българското председателство. И ние сме убедени в това, защото независимо, че сме различни, за да има мир и спокойствие за нашите граждани, трябва да бъдем разумни, толерантни и обединени, отбеляза тя. Надявам се, че изводите, които ще направите днес, ще допринесат за по-доброто бъдеще на света, посочи председателят на парламента. Гостите изгледаха и официалния видеоклип на българското председателство на Съвета на ЕС. Народното събрание е домакин на форума днес и утре. Двете делегации се срещат редовно два пъти годишно в Европа и в САЩ. Срещите в Европейския съюз традиционно се провеждат в страната, председателстваща Съвета на ЕС. Актуалните политически събития в ЕС и САЩ ще дискутират участниците в рамките на първата работна сесия, която започва днес следобед. Председателят на Комисията по вътрешна сигурност и обществен ред Цветан Цветанов и председателят на Комисията по външна политика Джема Грозданова ще бъдат гост-лектори по темата на втората сесия - \"Сътрудничеството в областта на външната политика с фокус върху Западните Балкани\". По темата ще говорят и регионалният директор за Европа на Международния републикански институт Ян Сурочак и регионалният директор за Централна и Източна Европа на Националния демократичен институт Робърт Бенжамин. Утре форумът ще продължи с дискусия по темите \"Киберсигурност с фокус върху защитата на интегритета на демократичните институции от външна намеса\" и \"Икономическо и търговско сътрудничество\". По тях говорители ще бъдат директорът на дирекция \"Киберпрестъпност\" към Главна дирекция \"Борба с организираната престъпност\" на Министерството на вътрешните работи Явор Колев и Луиза Сантес, директор международни отношения на Конфедерация на европейския бизнес. Ще бъде излъчено видопослание към участниците на ръководителя на Европейския център за борба с киберпрестъпленията към Европол Стивън Уилсън.", "date": "2018.06.29", "title": "Караянчева: \"Съединението прави силата\" беше и девизът на председателството ни"}
{"url": "https://www.24chasa.bg/novini/article/6937361", "text": "По време на българското председателство на Съвета на ЕС имаше 129 срещи в областта на околната среда и климата, от които два Съвета на министрите на околната среда в Брюксел и в Люксембург и един Неформален съвет на министрите на ЕС по околна среда в София. Това съобщиха от пресцентъра на Министерството на околната среда и водите. Преходът към кръгова икономика е бил ключов приоритет в областта на околната среда за българското председателство. На 25 юни по време на последния Съвет на министрите по околна среда са били приети заключенията за плана за действие на ЕС за кръговата икономика. Темата за качеството на въздуха също е била поставена, като един от основните приоритети. По време на българското председателство са се състояли финалните преговори с Европейския парламент по законодателния пакет \"Отпадъци\", който е публикуван в Официалния вестник на Европейския съюз на 14 юни, по Регламента за включване на сектор \"Земеползване, промяна в земеползването и горско стопанство\", както и по Регламента за споделяне на усилията в Рамката по енергетика и климат на ЕС до 2030 г.", "date": "2018.06.29", "title": "По време на председателството е имало 129 срещи за околната среда и климата"}
{"url": "https://www.24chasa.bg/novini/article/6937367", "text": "12 години затвор получи Емил Първанов-Ембака за убийството на легионера Николай Чивиев на АМ \"Струма\" преди 3 години. Това постанови преди минути Окръжният съд в Благоевград.  Ембака ще трябва да плати общо 340 000 лева на трите деца на починалия Чивиев. Присъдата на окръжния съд не е окончателна и почти сигурно адвокатите на подсъдимия ще обжалват пред Апелативен съд-София. След прочитане на решението Първанов отказа коментар.", "date": "2018.06.29", "title": "12 години затвор получи Ембака за убийството на легионера Чивиев"}
{"url": "https://www.24chasa.bg/novini/article/6937366", "text": "Цената за третото тримесечие на 2018 г., на която \"Булгаргаз\" ЕАД продава природен газ на крайните снабдители и на клиенти, присъединени към газопреносната мрежа, ще бъде 400,95 лв./1000 куб. м. или 37,79 лв./MWh (без акциз и ДДС). Тя е с 10,81 процента по-висока от досегашната цена за второто тримесечие на 2018 г. Това реши Комисията за енергийно и водно регулиране /КЕВР/, съобщиха от регулатора. Комисията не се е съобразила и е намалила исканото от \"Булгаргаз\" увеличение от 18,05 на сто, след като анализът в доклада на работната група е показал, че е обосновано да бъде направена отрицателна корекция в размер на 13 млн. лв. надвзет приход от страна на \"Булгаргаз\" ЕАД през 2017 г. Коригиран е бил и заложеният от газовото дружество параметър за калоричност на природния газ през третото тримесечие. В утвърдената от КЕВР цена са включени компонентите за услугата \"обществена доставка\" в размер на 7,11 лв./1000 куб.м. и \"задължение към обществото\" от 1,37 лв./1000куб.м., покриваща разходите на \"Булгаргаз\" ЕАД за съхранение на количества природен газ в газохранилището в Чирен в изпълнение на задължения по Плана за действие при извънредни ситуации. В утвърдената цена не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД. КЕВР ще проведе закрито заседание на 1 юли, на което ще утвърди цените на електрическата и на топлинната енергия, в сила от 1 юли 2018 г., съобщиха още от енергийния регулатор.", "date": "2018.06.29", "title": "Природният газ от 1 юли поскъпва 10,81 процента"}
{"url": "https://www.24chasa.bg/novini/article/6937379", "text": "Има подозрения, че около 100 души са се удавили при преобръщане на корабче с мигранти край бреговете на Либия, предаде Ройтерс, позовавайки се на източник от либийската брегова охрана. Тя е спасила 14 оцелели източно от столицата Триполи, предава БТА. В същия район са засечени 200 мигранти в две други корабчета. Малко повече от 11 400 мигранти, тръгнали от Либия, са регистрирани в Италия от началото на годината от министерството на вътрешните работи - с над 80 процента по-малко, отколкото за същия период през 2016 и 2017 г., отбелязва Ройтерс.", "date": "2018.06.29", "title": "Кораб с мигранти се обърна край бреговете на Либия, може би 100 са се удавили"}
{"url": "https://www.24chasa.bg/novini/article/6937385", "text": "На 5 или 6 юли ще бъде насрочено заседание на македонския парламент, на което трябва повторно да се гласува за договора с Гърция за името на страната, съобщи днес председателят на парламента Талат Джафери, цитиран от агенция МИА и БТА. След това, ако президентът Георге Иванов отново не подпише указ за влизането на закона в сила, ще се приложи едно и също решение и за договора, и за закона за употреба на езиците. Едно от тези решения е те да бъдат изплратени в Държавен вестник без подпис от президента Георге Иванов. Джафери подчерта, че парламентът трябва да прилага своите решения, а тези, които имат съмнения за законите, могат да се обърнат към Конституционния съд.", "date": "2018.06.29", "title": "Джафери: Ще разгледаме отново в парламента договора за името на 5 или 6 юли"}
{"url": "https://www.24chasa.bg/novini/article/6937391", "text": "Газ по втората линия на газопровода Турски поток, след пускането в експлоатация на проектната му мощност в началото на 2020 година, може да започне да се подава през газопреносните системи на България, Сърбия и Унгария, заяви пред журналисти ръководителят на Газпром Алексей Милер, цитиран от ТАСС. Милер отбеляза, че тези страни са приели решение да развиват своите газопреносни мрежи. Той изтъкна, че не може да посочи точна дата, но че абсолютно точно пускането в експлоатация и на първата, и на втората линия (на газопровода) ще стане до края на 2019 година, предаде БТА.  В края на май президентът на Русия Владимир Путин след разговори с българския премиер Бойко Борисов потвърди, че Газпром разработва прокарване на втората линия на Турски поток от Турция до България. През май 2017 година Газпром започна строителството на морския участък на газопровода Турски поток. Проектът Турски поток предвижда построяване на газопровод през Черно море до крайбрежието на Турция. Морската част ще бъде с дължина 930 км. След това ще бъде положена сухопътна транзитна (втора) линия до границата на Турция със съседни страни с дължина 180 километра. Първата линия на газопровода ще бъде предназначена за турския пазар, а втората - за страните от Южна и Югоизточна Европа, като всяка ще бъде с капацитет 15,75 млрд. куб метра газ годишно. Първите доставки на газ са планирани за края на 2019 година.", "date": "2018.06.29", "title": "През 2020 г. може да започне подаване на газ по Турски поток през България, Сърбия и Унгария"}
{"url": "https://www.24chasa.bg/novini/article/6937382", "text": "Международната организация по миграция (МОМ) и Върховният комисариат на ООН за бежанците (ВКБООН) приветстваха споразумението на Европейския съюз за миграцията в Средиземноморието. В същото време те предупредиха, че трябва да бъдат уточнени детайлите, и подчертаха, че участието на Африканския съюз е \"задължително\", предаде Асошиейтед прес, цитирана от БТА. МОМ е \"много доволна от солидарността и консенсуса\" на срещата на върха на ЕС в Брюксел, най-вече спрямо \"държавите на първа линия\" като Италия, заяви нейният говорител Ленард Дойл. Той предположи, че повечето от планираните от ЕС центрове, където ще бъдат настанявани мигранти, ще се намират в Европа, но отбеляза, че от съюза зависи в кои държави ще бъдат създадени те. ВКБООН \"все още очаква юридическия анализ\" на резултата от срещата на върха на ЕС, но ще приветства едно по-засилено сътрудничество по предоставянето на убежище, заяви неговият говорител Чарли Яксли. Той отбеляза, че наскоро, за пета поредна година, е преминат \"мрачния праг\" от 1000 смъртни случая с мигранти в Средиземно море.", "date": "2018.06.29", "title": "Организации на ООН приветстват споразумението на ЕС за миграцията"}
{"url": "https://www.24chasa.bg/novini/article/6937394", "text": "Италианските пристанища ще бъдат затворени през цялото лято за корабите на неправителствените организации (НПО), които помагат на мигранти в Средиземно море, обяви днес министърът на вътрешните работи на Италия Матео Салвини, цитиран от Франс прес. \"Неправителствените организации ще гледат Италия само на пощенските картички\", каза Салвини, който също е вицепремиер и лидер на крайнодясната партия \"Лига\". \"Пристанищата ще са затворени през цялото лято\", даде да се разбере той и уточни, че забраната се отнася не само за предоставянето на достъп до пристанищата, но и за снабдяването на корабите на НПО с гориво. \"Както споделят с мен италианските военни, а също така и либийците, неправителствените организации съзнателно или не помагат на трафикантите\", подчерта Салвини. Той поясни, че Италия \"ще продължи да спасява всички, които трябва да бъдат спасени, заедно с държавите, които са истински държави\". Италианският вътрешен министър изрази задоволство от резултатите, постигнати от правителството на срещата на върха на Европейския съюз в Брюксел по въпросите на миграцията.", "date": "2018.06.29", "title": "Затварят италианските пристанища за неправителствени организации за лятото"}
{"url": "https://www.24chasa.bg/novini/article/6937406", "text": "Европейската комисия е изключително благодарна за ефективната работа на българското председателство, заяви председателят на комисията Жан-Клод Юнкер, предаде БТА.  Председателството се състоя при трудни обстоятелства и се справи много добре. Беше винаги открито за предложенията на ЕК - това е най-голямото постижение, работихме като приятели. Софийската среща бе страхотна, българите промениха духа в Западните Балкани. Всичко беше наред, добави той. България изпълни прекрасно и ефективно задачата си на председател на Съвета на ЕС, заяви днес председателят на Европейския съвет Доналд Туск. Той определи работата на нашата страна като забележителна. По думите на Туск срещата в София на държавните и правителствените ръководители на страните от ЕС и от Западните Балкани е била историческа. Най-голямото политическо постижение на председателството е срещата в София. Отначало бях скептичен, но премиерът Бойко Борисов бе оптимист и убедителен. Оказа се, че той е бил прав. Напълно ясно е защо софийската среща бе такъв успех за региона, постигнахме политически пробиви. Най-големият успех на институциите на ЕС по време на българското председателство бе моята реч при откриването на председателството в София, пошегува се Туск. Прилагането на споразумението за миграцията, постигнато от лидерите на 28-те страни от Европейския съюз след деветчасови тежки преговори, ще бъде най-трудната част, заяви днес председателят на Европейския съвет Доналд Туск, цитиран от Ройтерс. \"Що се отнася до нашата сделка за миграцията, е твърде рано да говорим за успех\", каза Туск. \"Успяхме да постигнем споразумение на Европейския съвет. Но това всъщност е най-лесната част от работата в сравнение с това, което ни чака на практика, когато започнем да го прилагаме\", заяви Туск. По думите му най-трудният въпрос в преговорите за излизането на Великобритания от ЕС остава нерешен. \"Предстои много работа, а най-трудните задачи са нерешени\", каза Туск. Според него \"това е последният призив за поставяне на картите на масата\", ако и двете страни искат да постигнат споразумение до октомври. .", "date": "2018.06.29", "title": "Юнкер: Българите промениха духа в Западните Балкани"}
{"url": "https://www.24chasa.bg/novini/article/6937398", "text": "Емил Първанов - Ембака не е убил Николай Чивиев по хулигански подбуди. Това постанови Окръжният съд в Благоевград преди минути. Петчленен състав го призна обаче за виновен за убийството, станало на 26 юни 2015 г. на строежа на магистрала \"Струма\" край с. Дамяница, и му даде 12 г. затвор при първоначален строг режим. Първанов ще трябва да плати още 100 хил. лв. кръвнина на големия син на починалия, както и по 120 хил. лв. на двете му непълнолетни деца. Съдът не уважи искането на прокуратурата да бъде задържан подсъдимият под стража, а го остави на свобода с мярка за неотклонение \"подписка\". Решението на окръжните магистрати може да се обжалва пред Апелативен съд-София.   ", "date": "2018.06.29", "title": "Ембака не убил Чивиев по хулигански подбуди, реши съдът в Благоевград"}
{"url": "https://www.24chasa.bg/novini/article/6937430", "text": "В Цар Калоян вчера е намерен труп на починал мъж във ВиК шахта. Това каза на пресконференция началникът на Oбластната дирекция на МВР в Разград ст. комисар Ивайло Йовчев,  Установено е, че лицето е на 66 години. Чака се заключение на съдебен лекар. На мястото е бил извършен оглед от служители на МВР, като по случая е започнато досъдебно производство.", "date": "2018.06.29", "title": "Откриха труп на мъж в шахта в Цар Калоян"}
{"url": "https://www.24chasa.bg/novini/article/6937521", "text": "Германското външно разузнаване призна днес, че е наело дъщерята на един от нацистките лидери, Хайнрих Химлер, през 60-те години на миналия век, въпреки че тя никога не се отрече от баща си и нацизма и бе крайнодесен активист, предава БТА.  Разкритието, че дъщерята на Химлер Гудрун Бурвиц е работила за Федералната разузнавателна служба (БНД), бе направено от в.\"Билд\" и потвърдено от БНД. То може да подхрани обществените дебати в Германия за толерирането на някои нацисти след Втората световна война, отбелязва Ройтерс. Химлер, който като началник на СС бил един от най-могъщите нацисти и главен инициатор на избиването на шест милиона евреи по време на Холокоста, се самоубива в британски плен през 1945 г. Дъщеря му Бурвиц почина миналия месец в Мюнхен на 88 години. \"БНД потвърждава, че Бурвиц е била член на БНД за няколко години до 1963 г. под фалшиво име\", каза шефът на историческия отдел на БНД Бодо Хехелхамер. \"Времето на нейното напускане съвпадна с начало на промяна в разбирането и отношението към сътрудниците, които са били свързани с нацистите\", добави Хехелхамер. През последните години германските разузнавателни служби станаха обект на критика, за провала си да изкоренят десните екстремисти в следвоенния период. Критичните историци казват, че бивши нацисти и крайнодесни симпатизанти, работещи в службите за сигурност на тогавашна Западна Германия, може да са защитавали други такива. По времето, когато Бурвиц е работила за БНД, тя е ръководена от Райнхард Гелен, бивш командир от нацисткото военно разузнаване, които ръководеше разузнавателната агенция на Западна Германия до 1968 г. Хехелхамер каза, че тъй като Бурвиц вече не е между живите, БНД е могло да направи изключение от политиката си да не прави коментар за действащи и бивши сътрудници. Това разкритие е част от процес на критично преосмисляне на собствената й история. Борбата да се изправят пред съд хора с нацистко минало е неизменна тема в следвоенната история на Германия, както и подозренията, че привърженици на крайната десница са запазили лостове за влияние и власт в службите за сигурност. Въпросът излезе на преден план през последните години по време на процес срещи крайнодясна група, наречена \"Националсоциалистически нелегални\", която уби осем турци, грък и германска полицайка между 2000 и 2007 г. Делото, което започна през 2013 г. и беше смятано за едно от най-важните в следвоенна Германия, разкри запазили се расистки настроения в службата за вътрешна сигурност, което наложи реформи, отбелязва Ройтерс.", "date": "2018.06.29", "title": "Германското външно разузнаване призна, че е наело дъщерята на Химлер"}
{"url": "https://www.24chasa.bg/novini/article/6937525", "text": "Подведени под дисциплинарна отговорност са 13 служители на МВР, заради пропуск в граничния режим на летище София. Това каза вътрешният министър Валентин Радев на месечния си брифинг. Наказанията са заради пропуск при граничния контрол на летището от март месец, когато в страната бяха допуснати пътници от полет от Париж. Петима от служителите на МВР са уволнени, единият е директорът на Регионалната дирекция \"Гранична полиция\". Други четирима са с наказание - предупреждение за уволнение. Един си е подал документи за напускане. Всички са наказани и им е потърсена отговорност, каза министър Радев.", "date": "2018.06.29", "title": "Наказани са 13 служители на МВР заради пропуск в граничния режим на летище София"}
{"url": "https://www.24chasa.bg/novini/article/6937602", "text": "Изследване на италиански учени установи, че след 105-годишна възраст рискът от смърт се стабилизира и се превръща в постоянна величина, съобщи Франс прес, позовавайки се на публикация в сп. \"Сайънс\". Екипът на Елизабета Барби от римския университет \"Сапиенца\" е наблюдавал почти 4000 италиански столетници. От резултатите на изследването станало видно, че човекът все още не е достигнал своята максимална продължителност на живота, предаде БТА/  Друга публикация от сп. \"Нейчър\" от 2016 година пък твърдеше обратното. Че максималната продължителност на човешкия живот е била достигната с рекорда на французойката Жан Калман от 1997 година, доживяла до 122 години. Според тези учени пределът на човешкото дълголетие бил някъде около 115 години живот. Екипът на Елизабета Барби направил обстоен анализ на статистиките на всички дълголетници в Италия, живели над 105 години. Учените с изненада открили, че след тази възраст нивата на смъртност се стабилизират. Смъртността расте експоненциално до 80-годишна възраст, след това се забавя, а след 105 години остава на едно постоянно ниво. По мнението на италианските учени продължителността на човешкия живот продължава да расте и ако има някакъв предел, той все още не е достигнат. Изследването е обхванало италианци над 105-годишна възраст за годините 2009-2015. От 3 836 дълголетници 78 процента били жени.", "date": "2018.06.29", "title": "Италиански учени: Продължителността на живота продължава да расте"}
{"url": "https://www.24chasa.bg/novini/article/6937600", "text": "Силен пожар бушува във фабрика за обувки в Истанбул, в която са заснети сцени от култови турски телевизионни сериали, съобщават турските медии. Пламъците от огъня в историческата фабрика в квартал Бейкоз са се разпрострели на голяма площ, а от време на време се чуват взривове. В непосредствена близост до фабриката има гориста местност. На мястото са изпратени пожарникарски екипи, които вече са овладели пламъците. Няма загинали и ранени, предава БТА.  Фабриката, която не работи от 1999 г., често пъти се е появявала в различни турски сериали и е била използвана за фотосесии на специални поводи като сватби и годежи. В момента на възникването на огъня във фабриката не е имало снимки, заяви кметът на Бейкоз Юджел Челикбилек. По първоначални сведения огънят е тръгнал от пламнали дървени материали, уточни той. Сред сериалите, заснети във и край сградата, са \"Пепел от рози\", \"Времето лети\", \"Справедливостта на Кара\", \"Опасни улици\", \"Долината на вълците\" и др. Последно там е имало снимки на популярната телевизионна поредица \"Възкресение Ертугрул\", съобщава частната телевизия СиЕнЕн-Тюрк. ", "date": "2018.06.29", "title": "Силен пожар бушува във фабрика за обувки в Истанбул, има и взривове (Видео)"}
{"url": "https://www.24chasa.bg/novini/article/6937643", "text": "На срещата на високо равнище на ЕС бе постигнато \"достатъчно добро споразумение\" за миграцията, коментира в Брюксел румънският президент Клаус Йоханис, цитиран от Аджерпрес. По думите на Йоханис \"са намерени решения за нова крачка по пътя на решаване, управление на миграционния поток\". Той подчерта важността на решението за започване на \"интензивно\" и \"плодотворно сътрудничество с международните организации по този въпрос\". Румънският президент открои също идеята за намиране на решения и извън ЕС, за нови центрове за прием на мигранти на доброволен принцип. Йоханис каза още, че споразумението с Турция е било оценено като добро и ще бъде продължено, предава БТА.  Президентът посочи, че в момента Румъния участва и успешно се справя с управлението на миграционния поток, като уточни, че Румъния все пак не е страна дестинация за мигрантите, а транзитна държава. Румънският президент разказа пред журналисти, че на заседанието, посветено на сигурността, се е изказал за засилване на трансатлантическите връзки и допълни, че не е песимист като председателя на Европейския съвет Доналд Туск във връзка с отношенията ЕС-САЩ, информира още Аджерпрес. \"Ние не сме такива песимисти като г-н Туск, не зная защо той е такъв песимист. (...) Аз се изказах ясно, и не бях единствен, за засилване на трансатлантическите връзки. Подчертах важността на тези отношения, важността на отношенията между НАТО и ЕС. И много добре подчерта и г-н генералният секретар на НАТО Столтенберг, че трансатлантическите отношения не са една единствена нишка, а много нишки, и между тях понякога някои отслабват, други се засилват\", каза Йоханис. Румънският президент отбеляза още, че средствата, отделени от САЩ за въоръжените сили в Европа, са нараснали с 40 процента през последната година и половина.", "date": "2018.06.29", "title": "Клаус Йоханис за миграцията: Ние не сме песимисти като г-н Туск"}
{"url": "https://www.24chasa.bg/novini/article/6937651", "text": "На 11-22 юни Европейската агенция за гранична и брегова охрана - Фронтекс, предприе международни действия срещу организираната трансгранична престъпност по границите на ЕС със страните от Западните Балкани, Югоизточна Европа и определени гранични пунктове на източната сухопътна граница. За първи път действията бяха съвместно ръководени от митническите власти, предаде БТА.  В резултат на международното сътрудничество, за по-малко от две седмици бяха задържани 23-ма контрабандисти на мигранти, установени са 31 откраднати автомобила и са разкрити 60 случая на измами с документи. Иззети са 330 000 къса незаконни цигари и 0,5 тона наркотици. В допълнение, близо 12 тона тютюн бяха иззети благодарение на подкрепата на словашките митнически органи. Служителите на Фронтекс са открили повече от 2160 нередовни мигранти и 580 души, които пребивават незаконно в Европейския съюз. Операцията „Ден на съвместния действия Дунав 3“ бе насочена срещу трансгранична престъпност, конкретно свързана с контрабанда на мигранти, трафик на акцизни стоки и измами с документи, но също и откраднати автомобили, наркотици и контрабанда на фалшифицирани стоки. Действията бяха ръководени от България и Литва. Общата цел бе разбиването на престъпни мрежи на трансграничната престъпност чрез съвместни действия на граничната и криминалната полиция и митническите органи. Фронтекс разпредели служители на европейските екипи за гранична охрана на определени гранични контролно-пропускателни пунктове на външните сухопътни граници на ЕС заедно с митническите власти от няколко държави членки, както и експерти от Европол и Интерпол. В екипите на Фронтекс участваха експерти по крадени превозни средства и документи и служители за наблюдение на границите. Европол подкрепи действията с аналитичен опит и достъп до свързани бази данни. Сред целите на „Деня на съвместния действия Дунав 3“ бе подобряване използването на разузнавателните данни в операциите и засилване на сътрудничеството между държавите членки в борбата с трансграничната престъпност, особено в областта на контрабандата на мигранти, незаконния трафик на акцизни стоки и измамите с документи. Създаденият в София координационен център подпомагаше обмена на информация между участниците в съвместните действия. Операцията беше координирана под егидата на Европейската мултидисциплинарна платформа за борба с криминалните заплахи (EMPACT) в рамките на цикъла на политиката на ЕС за борба с организираната и тежката международна престъпност. Тя обединява полицейските и правоприлагащите органи на държавите членки на ЕС, европейските агенции и международните организации, които заедно работят за укрепване на границите на Европа и вътрешната сигурност. В операцията участваха България, Хърватия, Унгария, Румъния, Естония, Гърция, Полша, Латвия, Литва, Словакия, Словения, Австрия и Швеция, както и Бивша югославска република Македония, Босна и Херцеговина, Албания и Черна гора. През пролетта на 2017 г. ЕС прие следващия си четиригодишен план за борба срещу тежката и организираната престъпност. Този план, познат като политически цикъл на ЕС, ще продължи до 2021 г.", "date": "2018.06.29", "title": "При операцията на Фронтекс са арестувани \n23-ма контрабандисти на мигранти"}
{"url": "https://www.24chasa.bg/novini/article/6937658", "text": "Турция заема 4-то място в българския износ и 5-то място във вноса. През 2017г. двустранният стокообмен достигна 4 млрд. евро, а само за първите три месеца на настоящата година той е 1 млрд. евро. Това заяви министърът на икономиката Емил Караниколов по време на откриването на „Българо–турски дни на бизнеса“, които се провеждат в София. В събитието участие взе посланикът на Република Турция у нас Н. Пр. Д-р Хасан Улусой и зам.-министърът на икономиката Александър Манолев, а бизнес форумът бе посетен от близо 150 фирми от двете държави. Караниколов посочи, че интересът на турските фирми в България към проекти, свързани с изграждане на инфраструктурна расте, а също и към строителството на жилищни, търговски и офис сгради, както и към банковия сектор. По думите му хранително-вкусовата, химическата и текстилната промишленост също предлагат широко поле за инвестиции. Автомобилният сектор също бе определен като потенциален за привличане на инвестиции от Турция от министъра . Зам. - министърът на икономиката Александър Манолев акцентира, че само преди година столицата е била домакин на друго мащабно бизнес събитие с участието на представители на компании от двете страни, а в двустранните разговори икономиката винаги е основна тема. „Надявам се днешният форум да задълбочи партньорството в тези теми и да набележи много нови сфери за сътрудничество. Защото потенциала за партньорство между нашите две страни е огромен и само от нас зависи до колко ще го използваме“, подчерта Манолев .", "date": "2018.06.29", "title": "Караниколов: Стокообменът ни с Турция достига 1 млрд. евро за първото тримесечие на 2018 г."}
{"url": "https://www.24chasa.bg/novini/article/6937715", "text": "\"Опровергавам. Макрон е бил уморен\", заяви днес италианският премиер Джузепе Конте по повод изявлението на френския президент, че контролните центрове за мигранти трябва да бъдат създавани в страните на първа линия, предаде Франс прес. \"Не е написано никъде в член шести (на споразумението), че центровете за прием в Европа трябва да бъдат в точно определени страни. Приканвам ви да го прочетете отново\", подчерта Конте след двудневната среща на върха на ЕС, основна тема на която бяха предизвикателствата на миграцията. \"На територията на Европейския съюз, за лицата, на които се предоставя помощ в съответствие с международното право, трябва да се поеме отговорност въз основа на съвместни усилия чрез трансфера им в създадени на доброволен принцип центрове в държави членки на Европейския съюз, където бърза и сигурна проверка ще позволи, с цялостната подкрепа на Съюза, да се разграничат незаконните мигранти, които ще бъдат връщани, от лицата, които имат нужда от международна закрила, спрямо които ще се прилага принципът на солидарността\", гласи член шести от споразумението, постигнато рано тази сутрин от държавните и правителствени ръководители на 28-те страни членки на ЕС, предава БТА.  Френският президент Еманюел Макрон заяви, че приемните центрове ще бъдат създадени на доброволен принцип в страните на първото влизане (в ЕС) и тъй като Франция не е сред тези страни, той е отказал на френска територия да бъдат откривани такива центрове.", "date": "2018.06.29", "title": "Конте: Няма написано, че центровете за прием в Европа трябва да са в определени страни"}
