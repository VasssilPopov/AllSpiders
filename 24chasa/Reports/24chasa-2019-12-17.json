{"url": "https://www.24chasa.bg/novini/article/7987552", "text": "Анализът на \"дъвка\" на над 5700 години разкри не само произхода на човека, който я е дъвчел, но също цвета на очите му, микробите в устата му и състава на храната му, предаде Франс прес. \"За пръв път древен човешки геном бе дешифриран въз основа на нещо, различаващо се от кости и зъби - заяви Ханес Шрьодер от университета в Копенхаген. - Този скъпоценен източник на древна ДНК за периоди, от които има малко човешки останки, е черна \"дъвка\", която е получена чрез нагряване на кора от бреза и е често срещана, тъй като се съхранява много добре.\", предава БТА. Изследваната от учените \"дъвка\" била открита при извършени от специалисти от музея \"Лоланд Фалстер\" разкопки в Силтхолм в Южна Дания. \"Силтхолм действително е уникален обект - поясни Тайс Йенсен от екипа. - Съхраняването на органични останки в калта там е феноменално.\" Като изследвали човешка ДНК въз основа на древната кора от бреза, учените констатирали, че тя е била дъвчена от синеока жена с тъмна кожа и коса. Резултатите показват, че жената е била генетично по-близо до ловците и събирачите на плодове в континентална Европа, отколкото до събратята им в централната част на Скандинавия. Учените обаче не са наясно защо въпросната жена е дъвчела \"дъвката\", която понякога била използвана като лепило, а в други случаи - за облекчаване на болки в зъбите, миене на зъбите или потискане на глада. Учените извлекли също ДНК от микроби в устата и от редица патогенни агенти, като Streptococcus pneumoniae, който предизвиква пневмония. \"Това може да ни помогне да разберем как патогенни агенти са еволюирали и са се разпространили с годините\", отбеляза Ханес Шрьодер. Резултатите от изследването са публикувани в сп. \"Нейчър къмюникейшънс\".", "date": "2019.12.17", "title": "\"Дъвка\" на 5700 години дава данни за човешка ДНК"}
{"url": "https://www.24chasa.bg/novini/article/7987580", "text": "14-годишното момче, което пострада при удар от кола на НСО, е претърпяло наместване на счупена ключица на лявото рамо днес, съобщават от столичната болница \"Св. Анна\", цитирани от  . По думите на лекарите предстоят още операции, докато детето се възстанови напълно. Както е известно, 14-годишното момче постъпи в болница с опасност за живота, след като в края на миналата седмица беше ударено от кола на НСО, докато пресича булевард \"Драган Цанков\". До момента са му извършени ред манипулации, сред които  \"Детето е в добро общо състояние, изправя се, но предстоят още доста процедури\", допълниха от болницата. Както е известно, по случая се води разследване от прокурор от Военно-окръжна прокуратура, тъй като водачът на лекия автомобил е служител на НСО с чин младши сержант.", "date": "2019.12.17", "title": "Наместиха счупената ключица на детето, блъснато от кола на НСО"}
{"url": "https://www.24chasa.bg/novini/article/7987596", "text": "Европейският съюз днес отхвърли плана на Борис Джонсън, който да направи незаконно удължаването на преходния период след Брекзит, пише британският вестник The Times Високопоставени източници на ЕС отхвърлиха плана като размахване на сабя и заявиха, че този ход е „очакван“ като част от политическото положение на премиера преди разговорите през февруари. Те заявиха, че определянето на 11-месечен законов срок за споразумение за свободна търговия ще постави повече ограничения за Великобритания, отколкото за останалата част от Европа, предава  . В петък правителството ще внесе нова клауза в законопроекта за оттегляне, която ще забрани удължаването на преходния период след края на следващата година. Премиерът ще премахне и отстъпките, които направи на привържениците на оставането в последния парламент в различни области, включително правата на работниците. Мишел Барние, който ще води преговорите за ЕС през следващата година, предупреди, че постигането на „всеобхватна“ сделка за свободна търговия между февруари и 31 декември 2020 г. е „много нереалистично“. Сабине Уайанд, главен търговски преговарящ на ЕС, заяви, че истинските въпроси биха били по същество за бъдеща търговска сделка, а не за графика. „Важното е какво се казва на масата за преговори, така че няма да гадая за казаното там. Знаем каква е правната ситуация, преходният период, както е определено в момента, приключва в края на 2020 г. “, каза тя сутринта пред Европейския център за политика в Брюксел. „Мисля, че като се имат предвид всички сигнали, които получаваме, и сега тези сигнали са преведени в закон, че ние сме добре посъветвани да приемем сериозно, че Обединеното кралство няма намерение да продължи преходния период и трябва да бъдем подготвени за това. \" Уайанд даде знак, че ЕС ще премине към договаряне на търговски договор в най-общ план, ако е ясно, че по-обширните преговори няма да успеят до следващото лято поради безизходицата над европейските изисквания за „равни условия“. „Това означава, че в преговорите трябва да разгледаме онези въпроси, при които неуспехът да се постигне споразумение до края на 2020 г. би довел до критична ситуация“, каза тя. Опасенията на ЕС се споделят от някои членове на кабинета на Джонсън, които се опасяват, че търговската сделка ‚в най-общ план“ може да навреди на икономиката. Джонсън обаче настоя, че до декември следващата година той ще може да сключи „фантастична“ сделка за свободна търговия. Майкъл Гоув, служебният министър на кабинета, свързва стъпката за ограничаване на продължителността на търговските преговори с мащаба на победата на консерваторите за изборите миналата седмица. „Трогващо е толкова много хора да се доверяват на нас и затова трябва да спазваме обещанията си“, каза той пред BBC. Този ход разсея спекулациите, че с мнозинството си от 80 депутати Джонсън ще се придържа към по-мекия Брекзит и ще удължи преходния период, тъй като той не би бил добре приет от евроскептичните депутати от Торите. Той също ще отхвърли отстъпките, които беше направил, за да запази подкрепата на депутатите от другата страна на дебата. Борис Джонсън планира да се откаже от поправките, които биха дали на депутатите контрол върху преговорите за сделка след Брекзит, и увери, че няма да има „регрес“ върху правата на работниците. Майкъл Гоув подчерта, че защитата на правата на работниците ще бъде въведена чрез отделно законодателство, за да се гарантира бързото преминаване на законопроекта за оттегляне. Много европейски правителства смятат, че размерът на консервативното мнозинство и отстъпките, които е направил за Северна Ирландия, означават, че премиерът ще направи компромис, за да получи сделка през следващата година. Ако той не го направи и не е възможно пълно споразумение за свободна търговия до края на септември следващата година, ЕС има план Б за споразумение за поддържане на минимални икономически стандарти, за да се спечели време за по-дълги разговори без драматични събития след края на преходния период през 2021г. Мишел Барние каза наскоро: „По отношение на това споразумение няма да свършим всичко за 11 месеца. Ще направим всичко възможно – но няма да направим всичко. Нереалистично е, че глобални преговори могат да бъдат направени за 11 месеца, така че не можем да направим всичко. Ще направим всичко възможно да постигнем това, което наричам „жизненоважен минимум“, за да установим връзка с Великобритания, ако това е времевата рамка.", "date": "2019.12.17", "title": "ЕС отхвърли крайния срок за сключване на търговска сделка с Великобритания"}
{"url": "https://www.24chasa.bg/novini/article/7987619", "text": "Делът на сивата икономика в България е 37,8%, което ни поставя на едно от водещите места в Европа, сочат данните на Международния валутен фонд (МВФ). Сред балканските страни отстъпваме шампионското място в тази негативна класация само на Косово, чийто показател е 38,8% и на Черна гора с 38,2%. Македония е близо до нас не само като територия – нейният показател за дял на сивата икономика е 37,6%, предава  . Хърватия е с 35%. Румъния е някъде около златната среда на Балканите с 34,8%. Сърбия има 34,5%, Босна и Херцеговина 34,5%, Гърция показва „добър“ резултат от само 1/3 сив дял от икономиката си. Най-добре на полуострова са Турция – с 29,6% и Албания, която е с едва 28,3%. Във връзка с този документ гръцкият в. „Катимерини“ пише, че гръцката държава би могла да инкасира приходи три пъти по-големи от взиманията по Единния данък върху собствеността (ENFIA) всяка година, ако незаконната икономика на Гърция беше ограничена до средното ниво на развитите страни в Европа. Документът на МВФ „Обясняване на сивата икономика в Европа“ поставя Гърция сред държавите с най-големи незаконни икономики. Сивата икономика на страната достигна 30,2% от общата икономика през 2016 г., последната година, за която са налични данни. Това е равно на дела, който страната загуби по време на кризата. Проучването на МВФ установи най-високите проценти на незаконна икономика в Източна Европа, като в Косово тя достига до 38,8% от БВП, в България – 37,8% и Естония – 36,8%. От друга страна, незаконната икономика на Австрия възлиза на едва 9,4% от БВП, в Люксембург тя достига 9,7%, а в Швейцария 9,8%. Според анализаторите на МВФ развитите икономики са имали средно 15-20 процента сива икономика, а развиващите се икономики са между 30 и 35 процента. Следователно, ако Гърция намали сивата си икономика до 15 процента, тя би могла да включи почти 30 милиарда евро в доходите си, след като БВП е малко под 200 милиарда евро, пише „Катимерини“. Анализаторите изчисляват, че средната данъчна ставка върху този доход, около 20-30 процента, ще означава допълнително 6-9 милиарда евро годишно за държавата, което би възлизало на три или четири процента от БВП. За страната ни при БВП от порядъка на 120 млрд. лева влизането в графата на развитите икономики, т.е. ограничаване на сивия сектор в икономиката до максимум 20 %, би означавало сериозен ръст.", "date": "2019.12.17", "title": "МВФ: Делът на сивата икономика в България е сред най-високите в Европа"}
{"url": "https://www.24chasa.bg/novini/article/7987658", "text": "49 журналисти са били убити заради работата им през отиващата си година. Това показва годишният доклад на международната организация „Репортери без граници”. Броят им е най-малък за последните две десетилетия. Притеснителното е, че повече от половината са убити в мирни региони, а не в зони на конфликти. Над 60 процента са станали жертва на умишлени нападения. Най-опасните страни остават Сирия, Мексико, Афганистан, Пакистан и Сомалия, предава  . В момента 389 журналисти са зад решетките заради своята работа. Най-голям е броят на арестуваните в Китай – 120. Следват Египет с 34 и Саудитска Арабия с 32 арестувани журналисти. Убийството на журналистката Дафне Галиция, разследвала корупцията в Малта, тази седмица е във фокуса на европейските институции. Брюксел предупреди Малта, че ако не съдейства по разследването, може да и отнеме правото на глас в ЕС.", "date": "2019.12.17", "title": "49 журналисти са загубили живота си през 2019 г. заради работата си"}
{"url": "https://www.24chasa.bg/novini/article/7987672", "text": "Лек автомобил бе смачкан между два трамвая в Чехия, предаде Евронюз. Кадри, публикувани от полицията в Бърно - град на 185 километра югоизточно от столицата Прага - показват, че превозното средство се блъска с разминаващите се трамваи, заставайки между двата и е пометено от тях впоследствие жестоко, предава  . Снимки на противопожарната служба показват оскъдните останки от колата. Пожарникарите са срязали покрива и са спасили мъж, получил само леки наранявания при инцидента, случил се в понеделник сутринта.", "date": "2019.12.17", "title": "Мъж се размина само с леки рани, след като трамваи смазаха колата му в Чехия (Видео)"}
{"url": "https://www.24chasa.bg/novini/article/7987705", "text": "\"БДЖ - Пътнически превози\" ЕООД подписа договора за ремонт и поддръжка на електрическите и дизеловите мотриси \"Сименс\" с избрания изпълнител по процедура: \"Извършване на техническа поддръжка за 5-годишен период на дизелови мотрисни влакове серия 10 и електрически мотрисни влакове серии 30 и 31, собственост на \"БДЖ-Пътнически Превози\" ЕООД\". Съобщението е на пресцентъра на БДЖ. През първите 6 месеца след подписване на договора изпълнителят ще извърши подготовка за осъществяване на планираните ремонти, след което ще започне възстановяването на няколко мотриси, които отдавна са спрени от експлоатация поради изключително тежкото им състояние. След като бъдат рехабилитирани 46-те мотриси, те ще бъдат експлоатирани безпроблемно в следващите 10 години. Стойността по договора, която е за изпълнение на мащабната процедура, е за близо 137 млн. лв. за срок от 5 години.", "date": "2019.12.17", "title": "БДЖ ще ремонтира за 137 млн. лева мотрисните влакове"}
{"url": "https://www.24chasa.bg/novini/article/7987397", "text": "Пет от метростанциите на новата трета линия в София вероятно ще заработят през април. Става дума за участъка от “Красно село” до Попа. Строителството по тях е приключило, но “Сименс” трябва да тества трасето 9 месеца. Според договорите те изтичат през април - май, обясни шефът на “Метрополитен” ЕАД проф. Стоян Братоев пред съветниците от транспортната комисия на СОС. Той се надява, че “Сименс” ще направи всички нужни тестове по-бързо и ще съкрати сроковете с месец-месец и половина. Така че било възможно новото метро да заработи и още през март. Около месец след пускането на 5-те станции трябва да заработят и още 3 - от Попа до бул. “Вл. Вазов”. Последните 4 - от “Красно село” до околовръстното при “Горна баня”, ще отворят наесен.", "date": "2019.12.17", "title": "Пускат метрото от “Красно село” до Попа през април"}
{"url": "https://www.24chasa.bg/novini/article/7987728", "text": "Анализаторската компания „App Annie“ публикува класация на най-изтегляните мобилни приложения и игри на десетилетието. Първите четири места в списъка заемат приложения на една и съща компания: Facebook, Facebook Messenger, WhatsApp и Instagram. В челната петица попада и Snapchat. Общо в десетте най-добри влизат осем програми на американски компании – в допълнение към вече посочените са Skype, Youtube и Twitter. Две от приложенията в челната десятка са китайски – TikTok и UC Browser, предава  . Най-печелившите програми на мобилни платформи са Netflix, приложението за запознанства Tinder и стрийминг услугата Pandora Music. Първото място в класацията на най-популярните игри заема Subway Surfers, създаден от датската компания „Kiloo“. Експертите приписват успеха й на огромната й популярност сред индийските потребители. В челната петица влиза и пъзела Candy Crush Saga, симулаторите My Talking Tom и Temple Run 2 и стратегията Clash of Clans. Последната се оказва и най-печелившата мобилна игра. Авторите на проучването посочват, че първите места в класацията по популярност сред приложенията не означават водещи позиции в печалбата. Те отбелязват също, че приложенията за комуникация и социални мрежи са най-търсени.", "date": "2019.12.17", "title": "Вижте кои са най-популярните приложения на десетилетието"}
{"url": "https://www.24chasa.bg/novini/article/7987733", "text": "Трима души загинаха в резултат на стрелба в казино в американския град Грейт Фолс, Монтана, след което стрелецът е елиминиран, предаде  . Малко след 2:00 ч. местно време е получено обаждане на 911 с искане за спешна медицинска помощ за “Емералд Казино“. Служители на полицията и парамедици са открили телата на трима човека в сградата на казиното. Четвърти пострадал е откаран в болница и се възстановява от получените наранявания“, заяви във Фейсбук полицията на Грейт Фолс. След стартиране на издирване на нападателя, той е бил елиминиран. Полицията каза още, че днес ще бъде затворено основното училище, разположено в близост до казиното. \"Основно училище „Линкълн“ ще бъде затворено днес, защото инцидентът е станал близо до сградата. Отбелязва се, че ученици и служители на училището не са участвали в инцидента.", "date": "2019.12.17", "title": "Стрелба в казино в САЩ, трима загинаха"}
{"url": "https://www.24chasa.bg/novini/article/7987090", "text": "Турският президент Реджеп Тайип Ердоган отхвърли като несъстоятелен вариант за провеждане на предсрочни парламентарни избори в Турция през следващата 2020 година, предаде БТА. Твърденията и коментарите за евентуални предсрочни избори през идната година се активизираха на фона на регистрацията на нова политическа партия от бившия премиер и съратник на Ердоган Ахмет Давутоглу през миналата седмица, както и очакванията за създаване на още една опозиционна партия /очаква се това да стане до края на този месец/, също от бивши хора на Ердоган начело с бившия министър на икономиката Али Бабаджан. Основната опозиционна Народнорепубликанска партия наскоро подсказа, че \"е готова за нови избори\". Но турският президент сложи точка върху ширещите се твърдения с изявление, което направи снощи по една от националните телевизии. \"Следващите общи избори ще се проведат през 2023 г. Заедно с президентските избори. Всякакви други варианти са спекулации и невъзможни за реализиране. Подобна опция няма в нашия календар\", заяви Ердоган. Близкият до Ердоган анализатор Алдюлкадир Селви от в. \"Хюриет\" коментира по този повод, че \"и управляващите, и опозиционните депутати в парламента изглежда се успокоиха от думите на Ердоган\".", "date": "2019.12.17", "title": "Ердоган отхвърли възможност за предсрочни общи избори през 2020 г."}
{"url": "https://www.24chasa.bg/novini/article/7986950", "text": "350 хил. пакета с основни хранителни продукти и още толкова с продукти за лична хигиена- сапуни, перилни препарати и др. ще се раздават на най-бедните българи през 2021-2027 г. След две години обаче те ще могат да се получават и от хората над 70 г., които живеят под линията на бедност, която следващата година ще е 368 лв . Досега пакети се получаваха само от хората, които са на социално подпомагане. 1,7 млрд. лв. ще бъдат насочени към социално приобщаване, а 2% - към преодоляване на материални лишения. 660 млн. лв. ще са младежката заетост и активизиране на младите, които не учат. Ще се оценяват способностите на заетите, дълготрайно безработните и неактивните, за да бъде намерена най-подходящата мярка за реализацията им на пазара на труда. Предвиждат се мерки за насърчаване на младежката заетост, обучения, самостоятелна заетост и социална икономика. Нови мерки ще се насочват в обученията по дигитални умения, научни, технически и математически познания, както и надграждане на т.нар. неформално придобити умения и валидацията им. Ще бъдат реализирани и операции за гарантиране на баланса между личния и професионалния живот, насърчаване участието на възрастното население в пазара на труда и ученето през целия живот. И през следващия програмен  ще се подкрепя развитието на система от нови социални услуги в дома и в общността за възрастните хора. Фокус отново ще се постави върху развитието и предоставянето на качествена грижа и услуги за деца и семействата им. Ще се акцентира върху мотивацията за работа и качество на предоставяните услуги в областта на социалното включване. Ще се покриват нуждите от храна и основни материали, с които да се осигури достойно съществуване на най-уязвимите хора, заяви началникът на отдел „Програмиране и подбор на операциите“ в Агенцията за социално подпомагане Анна Ангелова. очаква се парите по Оперативна програма ОП „Храни“ да бъде двойно повече и да достигне 187 млн. евро. За първи път ще започне предоставянето на базови пакети за отглеждане на новородено дете за самотни майки, бедни семейства или такива в риск от изоставяне. Прогнозите са средногодишно около 15 000 родители да се възползват от тях. Подкрепата за домакинствата в риск от бедност ще бъде допълнена и с възможност за храна от детска кухня за деца от 10 месеца до 3 години, които по различни причини не ползват организирано хранене. От мярката ще се възползват около 25 хиляди деца на година. Ще продължи да осигурява „Топъл обяд“, който достига до нуждаещите се чрез общините. Подкрепата ще бъде насочена към хората на социално подпомагане, със затруднение в самообслужването, безработни и хората с ниски доходи. Тя включва супа, основно, хляб и десерт. Подпомаганите са хора, които получават месечни социални помощи, с тежки увреждания и невъзможност за самообслужване, лица с доказана липса на доходи и на близки, които да се грижат за тях, семейства и самотно живеещи пенсионери с ниски доходи, които не им позволяват да се издържат сами.", "date": "2019.12.17", "title": "Раздават на бедните 350 хил. пакета с храни и продукти за лична хигиена"}
{"url": "https://www.24chasa.bg/novini/article/7987132", "text": "Проведената процедура за избор на Иван Гешев за главен прокурор беше законна, прозрачна и публична. Това се казва в декларация на Асоциацията на прокурорите в България и Камарата на следователите. Тя бе изпратена днес до Тина Астола – генерален директор на Генерална дирекция „Правосъдие и потребители, Параскеви Мишу - заместник-генерален секретариат на ЕК, Уилям Слийт – директор на дирекция \"Граждани, миграция и сигурност\" при генералния секретариат на ЕК и Кристин Роже – генерален директор на Генерална дирекция „Правосъдие и вътрешни работи“ на съвета на Европейския съюз. Това е втора декларация на двете съсловни организации до ЕК. Предишната бе на 7 ноември, когато те информираха за условията, при които се провежда избора. \"Въпреки активната компроматна кампания и опитите за създаване на процедурни пороци, на 26 ноември президентът издаде указ за назначаването на Иван Стоименов Гешев за главен прокурор\", припомнят от съсловните организации. \"Водени от разбирането, че този избор е резултат от една публична и открита процедура, проведена при абсолютно спазване на закона, ви предоставяме допълнителна информация относно развитието й\", се казва още в декларацията.", "date": "2019.12.17", "title": "Прокурори и следователи към ЕК: Изборът на Гешев беше законен, публичен и прозрачен"}
{"url": "https://www.24chasa.bg/novini/article/7987144", "text": "Полицаи с автомати са влезли в кафене в София днес следобед и са задържали Радо Темерута и неколцина негови авери, съобщиха наши източници. Акцията е била проведена преди около три часа. Задържането е по дело за разпространение на дрога, което ще се води от спецпрокуратурата, но засега обвинения не са повдигнати. Очаква се на заловените да бъде наложен 24-часов арест по Закона за МВР. Високопоставен източник от спецслужбите потвърди за ареста на Темерута, но отказа подробности с мотива, че в близките дни ще има съвместна пресконференция с прокуратурата. Адвокатката на Темерута заяви, че още не се е видяла с клиента си и засега не може да потвърди ареста. Може да го разпитат и да го пуснат, утре ще стане ясно за кои участници в групата има доказателства и за кои не. Темерута е задържан няколко пъти през годините покрай ключови фигури в наркобизнеса. По едно от делата бе оправдан и дори осъди държавата. Бил е и свидетел по знакови дела. ", "date": "2019.12.17", "title": "Полицаи с автомати задържали Радо Темерута в кафене"}
{"url": "https://www.24chasa.bg/novini/article/7987137", "text": "Никола Стърджън ще внесе „демократично искане“ за втори референдум за независимост на Шотландия по-късно тази седмица, предава Sky News. Лидерът на Шотландската национална партия (ШНП) Никола Стърджън заяви, че ще публикува \"демократичното искане\" за прехвърляне на властта от британския на шотландския парламент, за да позволи втори референдум за независимост на Шотландия по-късно тази седмица. В изявление първият министър на Шотландия казва: „Тези избори демонстрираха основен момент - Това, който желаят повечето хора в Шотландия, е много по-различно от това, което предпочитат в останалата част от Обединеното кралство.“ Стърджън добави: „Трябва да имаме право да разглеждаме алтернативата на независимостта\", цитира думите й \"Фокус\". „Ето защо по-късно тази седмица, в съответствие с категоричния мандат на изборите - подсилени още веднъж в четвъртък - ще публикувам подробно демократично искане за прехвърляне на властта от Уестминстър в този парламент (на Шотландия), за да се даде възможност за провеждане на референдум за независимост, който е повече от оправдан“, заяви Стърджън.", "date": "2019.12.17", "title": "Стърджън внася искане за референдум за независимост на Шотландия"}
{"url": "https://www.24chasa.bg/novini/article/7987230", "text": "Полският Върховен съд предупреди днес, че спорен законопроект, който позволява полските съдии да бъдат уволнявани, ако оспорват съдебните реформи, може да доведе до излизане на Полша от Европейския съюз, предадоха Франс прес и Ройтерс. Съдът заявява, че предложеният законопроект може да наруши законодателството на ЕС и да изостри напрежението между Брюксел и управляващата в Полша партия \"Право и справедливост\" (ПиС). Противоречията между полските закони и законите на ЕС най-вероятно ще доведе до намеса на институциите на съюза заради нарушаване на европейските договори и в по-далечна перспектива - до необходимост от напускане на ЕС, се казва в изявление на Върховния съд, предава БТА. Върховният съд публикува мнение от 40 страници, в което се посочва, че внесеният миналия четвъртък от депутати на ПиС законопроект е опит да бъдат принудени съдиите да прилагат всички разпоредби, приети от управляващото мнозинство, дори ако някой съд ги сметне за несъвместими с висши законови норми. Законопроектът предвижда наказания, включително уволнение, за съдии, поставящи под съмнение законността на назначаването на друг съдия, както и за действия от политически характер, които могат да навредят на функционирането на съдебната система. Управляващата партия казва, че законопроектът е начин да се предотврати хаос в полската съдебна система. За опозицията това е опит за запушване на устатата на съдиите. ЕС заяви днес, че ще проучи дали проектът накърнява независимостта на съдебната система. В документа на Върховния съд на Полша се казва, че законопроектът явно цели да се даде възможност президентът Анджей Дуда , съюзник на ПиС, да избере новия ръководител на Върховния съд преди следващите президентските избори, които са през май. Сегашният председател на ВС Малгожата Герсдорф трябва да се оттегли от поста си през април. Тя е насрочила на 17 март общо събрание на съдиите, за да могат те да участват в избора на следващия ръководител на ВС.", "date": "2019.12.17", "title": "Съд: Заради спорен законопроект Полша рискува да изгуби членството си в ЕС"}
{"url": "https://www.24chasa.bg/novini/article/7987227", "text": "Редовното правителствено заседание ще се проведе както обикновено – в сряда, 18 декември, от 10 часа при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ПЛАН ЗА ДЕЙСТВИЕ ЗА ИЗПЪЛНЕНИЕТО НА НАЦИОНАЛНАТА ПРОГРАМА ЗА РАЗВИТИЕ: БЪЛГАРИЯ 2020 ПРЕЗ 2020 Г. Внася: министърът на финансите 2. ПРОЕКТ НА РЕШЕНИЕ ЗА ОДОБРЯВАНЕ ПРИСЪЕДИНЯВАНЕТО НА РЕПУБЛИКА БЪЛГАРИЯ КЪМ ГЛОБАЛНАТА СТАТИСТИЧЕСКА БАЗА ДАННИ ЗА ПРИХОДИТЕ (GLOBAL REVENUE STATISTICS DATABASE) НА ОРГАНИЗАЦИЯТА ЗА ИКОНОМИЧЕСКО СЪТРУДНИЧЕСТВО И РАЗВИТИЕ (ОИСР). Внася: министърът на финансите 3. ПРОЕКТ НА РЕШЕНИЕ ЗА ПРИЕМАНЕ НА ОТЧЕТ ЗА 2018 Г. ЗА ИЗПЪЛНЕНИЕТО НА АКТУАЛИЗИРАНАТА НАЦИОНАЛНА СТРАТЕГИЯ ЗА ДЕМОГРАФСКО РАЗВИТИЕ НА НАСЕЛЕНИЕТО В РЕПУБЛИКА БЪЛГАРИЯ (2012-2030 Г.). Внася: министърът на труда и социалната политика 4. ПРОЕКТ НА РЕШЕНИЕ ЗА ПРИЕМАНЕ НА ПЛАН ЗА 2019-2020 Г. ЗА ИЗПЪЛНЕНИЕТО НА НАЦИОНАЛНАТА СТРАТЕГИЯ ЗА АКТИВЕН ЖИВОТ НА ВЪЗРАСТНИТЕ ХОРА В БЪЛГАРИЯ (2019-2030 Г.). Внася: министърът на труда и социалната политика 5. ПРОЕКТ НА РЕШЕНИЕ ЗА ОПРЕДЕЛЯНЕ НА ДНИТЕ ЗА РЕЛИГИОЗНИ ПРАЗНИЦИ НА ВЕРОИЗПОВЕДАНИЯТА, РАЗЛИЧНИ ОТ ИЗТОЧНОПРАВОСЛАВНОТО, ПРЕЗ 2020 Г. Внася: министър-председателят 6. ПРОЕКТ НА РЕШЕНИЕ ЗА ПРИЕМАНЕ НА СТРАТЕГИЯ ЗА РАЗВИТИЕТО НА ПЕНИТЕНЦИАРНАТА СИСТЕМА В РЕПУБЛИКА БЪЛГАРИЯ ЗА ПЕРИОДА ДО 2025 Г. Внася: министърът на правосъдието 7.. ПРОЕКТ НА ПОСТАНОВЛЕНИЕ ЗА ПРИЕМАНЕ НА АКТУАЛИЗИРАН СПИСЪК СЪС ЗАЩИТЕНИТЕ ОТ ДЪРЖАВАТА СПЕЦИАЛНОСТИ ОТ ПРОФЕСИИ ЗА УЧЕБНАТА 2020/2021 Г. И НА АКТУАЛИЗИРАН СПИСЪК СЪС СПЕЦИАЛ¬НОСТИ ОТ ПРОФЕСИИ, ПО КОИТО Е НАЛИЦЕ ОЧАКВАН НЕДОСТИГ ОТ СПЕЦИАЛИСТИ НА ПАЗАРА НА ТРУДА ЗА УЧЕБНАТА 2020/2021 Г. Внася: министърът на образованието и науката 8. ПРОЕКТ НА РЕШЕНИЕ ЗА ОДОБРЯВАНЕ НА ДОБРОВОЛНИ ГОДИШНИ ВНОСКИ НА РЕПУБЛИКА БЪЛГАРИЯ В ОСНОВНИТЕ БЮДЖЕТИ НА ДЕТСКИЯ ФОНД НА ОРГАНИЗАЦИЯТА НА ОБЕДИНЕНИТЕ НАЦИИ (УНИЦЕФ), НА ВЪРХОВНИЯ КОМИСАР НА ОРГАНИЗАЦИЯТА НА ОБЕДИНЕНИТЕ НАЦИИ ЗА БЕЖАНЦИТЕ (ВКБООН), НА ОРГАНИЗАЦИЯТА ЗА СИГУРНОСТ И СЪТРУДНИ¬ЧЕСТВО В ЕВРОПА (ОССЕ) И НА ОРГАНИЗАЦИЯТА НА ОБЕДИНЕНИТЕ НАЦИИ - ЖЕНИ, В ПОДКРЕПА НА ТЯХНАТА ДЕЙНОСТ. Внася: заместник министър-председателят по правосъдната реформа и министър на външните работи 9. ПРОЕКТ НА ПОСТАНОВЛЕНИЕ ЗА ОПРЕДЕЛЯНЕ РАЗМЕР НА МИНИМАЛНАТА РАБОТНА ЗАПЛАТА ЗА СТРАНАТА. Внася: министърът на труда и социалната политика 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛЕН ТРАНСФЕР ПО БЮДЖЕТА НА ДЪРЖАВНОТО ОБЩЕСТВЕНО ОСИГУРЯВАНЕ ЗА 2019 Г. Внася: министърът на труда и социалната политика 11. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ПРАВОСЪДИЕТО ЗА 2019 Г. Внася: министърът на правосъдието 12. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪТРЕШНИТЕ РАБОТИ ЗА 2019 Г. Внася: министърът на вътрешните работи 13. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2019 Г. Внася: министърът на образованието и науката 14. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2019 Г. ЗА КОМПЕНСИРАНЕ НА БЕЗПЛАТНИЯ ТРАНСПОРТ НА ДЕЦА И УЧЕНИЦИ ПО ЧЛ. 283, АЛ. 2 ОТ ЗАКО¬НА ЗА ПРЕДУЧИЛИЩНОТО И УЧИЛИЩНОТО ОБРАЗОВАНИЕ. Внася: министърът на образованието и науката 15. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ИКОНОМИКАТА ЗА 2019 Г. Внася: министърът на икономиката 16. ПРОЕКТ НА ПОСТАНОВЛЕНИЕ ЗА ИЗВЪРШВАНЕ НА ПРОМЕНИ НА УТВЪРДЕНИТЕ СЪС ЗАКОНА ЗА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2019 Г. МАКСИМАЛНИ РАЗМЕРИ НА АНГАЖИМЕНТИТЕ ЗА РАЗХОДИ И НОВИ ЗАДЪЛЖЕНИЯ ЗА РАЗХОДИ, КОИТО МОГАТ ДА БЪДАТ ПОЕТИ ПРЕЗ 2019 Г. ПО БЮДЖЕТА НА ДЪРЖАВНА АГЕНЦИЯ „ДЪРЖАВЕН РЕЗЕРВ И ВОЕННОВРЕМЕННИ ЗАПАСИ“. Внася: заместник министър-председателя по обществения ред и сигурността и министър на отбраната 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ОБЩИНА „МАРИЦА\" ЗА ФИНАНСИРАНЕ ИЗГРАЖДАНЕТО НА ЕЛЕМЕНТИ ОТ ТЕХНИЧЕСКАТА ИНФРАСТРУКТУРА, ПУБЛИЧНА ОБЩИНСКА СОБСТВЕНОСТ, И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „ЛАТЕКОЕР БЪЛГАРИЯ\" ЕООД ЗА ИЗПЪЛНЕНИЕ НА ИНВЕСТИЦИОНЕН ПРОЕКТ „СГЛОБЯВАНЕ НА МЕТАЛНИ КОМПОНЕНТИ ЗА НОСОВА ЧАСТ НА САМОЛЕТ AIRBUS А350 В ПРОИЗВОДСТВЕНО ПРЕДПРИЯТИЕ НА „ЛАТЕКОЕР БЪЛГАРИЯ\" ЕООД В ИНДУСТРИАЛНАТА ЗОНА НА С. РАДИНОВО\", С. РАДИНОВО, ОБЩИНА „МАРИЦА\", ОБЛАСТ ПЛОВДИВ. Внася: министърът на икономиката 18. ПРОЕКТ НА РЕШЕНИЕ ЗА ВЪЗМЕЗДНО УЧРЕДЯВАНЕ НА БЕЗСРОЧНИ СЕРВИТУТИ ВЪРХУ ПОЗЕМЛЕНИ ИМОТИ В ГОРСКИ ТЕРИТОРИИ - ПУБЛИЧНА ДЪРЖАВНА СОБСТВЕНОСТ, В ЗЕМЛИЩЕТО НА ГР. ШУМЕН, ОБЩИНА ШУМЕН. Внася: министърът на земеделието, храните и горите 19. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА ОБО¬СОБЕНА ЧАСТ НА ЛЕЧЕБНО ЗАВЕДЕНИЕ - НЕДВИЖИМ ИМОТ, СОБСТВЕНОСТ НА „МНОГОПРОФИЛНА БОЛНИЦА ЗА АКТИВНО ЛЕЧЕНИЕ - СИЛИСТРА\" АД - СИЛИСТРА. Внася: министърът на здравеопазването 20. ПРОЕКТ НА РЕШЕНИЕ ЗА ВЪЗЛАГАНЕ НА ИЗПЪЛНИТЕЛНИЯ ДИРЕКТОР НА ДЪРЖАВЕН ФОНД 'ЗЕМЕДЕЛИЕ\" ДА СКЛЮЧИ ДОГОВОР ЗА ПОКУПКА НА ИМОТ В ПОЛЗА НА ДЪРЖАВАТА. Внася: министърът на земеделието, храните и горите. 21. ПРОЕКТ НА РЕШЕНИЕ ЗА ВЪЗЛАГАНЕ НА ПРЕДСТАВЛЯВАЩИЯ ВИСШИЯ СЪДЕБЕН СЪВЕТ ДА СКЛЮЧИ ДОГОВОР ЗА ПОКУПКА НА ИМОТ В ПОЛЗА НА ДЪРЖАВАТА И ЗА ПРЕДОСТАВЯНЕТО МУ БЕЗВЪЗМЕЗДНО ЗА УПРАВЛЕНИЕ НА ВИСШИЯ СЪДЕБЕН СЪВЕТ ЗА НУЖДИТЕ НА ОРГАНИТЕ НА СЪДЕБНАТА ВЛАСТ. Внася: министърът на регионалното развитие и благоустройството 22. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ. Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 23. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ - ПУБЛИЧНА ДЪРЖАВНА СОБСТВЕНОСТ, НА ДЪРЖАВНАТА АГЕНЦИЯ ЗА МЕТРОЛОГИЧЕН И ТЕХНИЧЕСКИ НАДЗОР. Внася: министърът на регионалното развитие и благоустройството 24. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА СТОЛИЧНА ОБЩИНА, ОБЛАСТ СОФИЯ. Внася: министърът на регионалното развитие и благоустройството 25. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОГОДБАТА, ЗА ПЕНСИОННО ОСИГУРЯВАНЕ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РЕПУБЛИКА АЗЕРБАЙДЖАН, ПОДПИСАНА НА 6 НОЕМВРИ 2019 Г. В БАКУ. Внася: министърът на труда и социалната политика 26. ПРОЕКТ НА РЕШЕНИЕ ЗА ОДОБРЯВАНЕ ПРОЕКТИ НА ДВУСТРАННИ СПОГОДБИ ЗА РЕГУЛИРАНЕ НА ТРУДОВАТА МИГРАЦИЯ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВАТА НА РЕПУБЛИКА АЗЕРБАЙДЖАН, НА КИРГИЗКАТА РЕПУБЛИКА И НА РЕПУБЛИКА УЗБЕКИСТАН. Внася: министърът на труда и социалната политика 27. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА СЪТРУДНИЧЕСТВО В ОБЛАСТТА НА ОБРАЗОВАНИЕТО, НАУЧНИТЕ ИЗСЛЕДВАНИЯ И ТЕХНОЛОГИИТЕ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА ДЪРЖАВАТА КАТАР. Внася: министърът на образованието и науката 28. ПРОЕКТ НА РЕШЕНИЕ ЗА ОДОБРЯВАНЕ НА ПРОГРАМНО СПОРАЗУМЕНИЕ № В-1489 МЕЖДУ МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ, МИНИСТЕРСТВОТО НА ОТБРАНАТА НА ИТАЛИАНСКАТА РЕПУБЛИКА, МИНИСТЕРСТВОТО НА НАЦИОНАЛНАТА ОТБРАНАТА НА РЕПУБЛИКА ЛИТВА, МИНИСТЕРСТВОТО НА НАЦИОНАЛНАТА ОТБРАНАТА НА РУМЪНИЯ, МИНИСТЕРСТВОТО НА ОТБРАНАТА НА СЛОВАШКАТА РЕПУБЛИКА И ЕВРОПЕЙСКАТА АГЕНЦИЯ ПО ОТБРАНА, ОТНАСЯЩО СЕ ДО СЪТРУДНИЧЕСТВОТО C-27J SPARTAN. Внася: заместник министър-председателя по обществения ред и сигурността и министър на отбраната 29. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ¬КА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ОБРАЗОВАНИЕ, МЛАДЕЖ, КУЛТУРА И СПОРТ, ФОРМАТИ „СПОРТ\" И „МЛАДЕЖ\", ПРОВЕДЕНО НА 21 И 22 НОЕМВРИ 2019 Г. В БРЮКСЕЛ. Внася: министърът на младежта и спорта 30. ПРОЕКТ НА РЕШЕНИЕ ЗА ЕДНОСТРАННО ПРЕКРАТЯВАНЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ВЪРХУ ЧАСТ ОТ КРАЙБРЕЖНАТА ПЛАЖНА ИВИЦА - „МОРСКИ ПЛАЖ „БЯЛА-ЦЕНТРАЛЕН I\", ОБЩИНА БЯЛА, ОБЛАСТ ВАРНА, СКЛЮЧЕН МЕЖДУ ДЪРЖАВАТА, ПРЕДСТАВЛЯВАНА ОТ МИНИСТЪРЪТ НА РЕГИОНАЛНОТО РАЗВИТИЕ И БЛАГОУСТРОЙСТВОТО, И СД „БРАТЯ МОСКОВЯНОВИ - БЯЛА СЪНСЕНДС И С-ИЕ\". Внася: министърът на туризма 31. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ВЪЗЛАГАНЕ НА КОНЦЕСИЯ ЗА МОРСКИ ПЛАЖ „РАВДА - ОЛИМПИЙСКИ НАДЕЖДИ\", ОБЩИНА НЕСЕБЪР, ОБЛАСТ БУРГАС. Внася: министърът на туризма 32. ПРОЕКТ НА РЕШЕНИЕ ЗА КОНСТАТИРАНЕ НЕИЗПЪЛНЕНИЕ НА УСЛО¬ВИЯТА ЗА ВЛИЗАНЕ В СИЛА НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА - СТРОИТЕЛНИ МАТЕРИАЛИ - ВАРО¬ВИЦИ, ОТ НАХОДИЩЕ „СВ. ИВАН\", РАЗПОЛОЖЕН В ЗЕМЛИЩЕТО НА С. ГАРА ОРЕШЕЦ, ОБЩИНА ДИМОВО, ОБЛАСТ ВИДИН, СКЛЮЧЕН НА 28 ФЕВРУАРИ 2013 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАНЕ ОТ МИНИСТЪРЪТ НА ИКОНОМИКАТА, ЕНЕРГЕТИКАТА И ТУРИЗМА, И „ТРАФИК ИНЖЕНЕРИНГ\" ЕООД - СОФИЯ. Внася: министърът на енергетиката 33. ПРОЕКТ НА РЕШЕНИЕ ЗА ПРИЕМАНЕ НА ПРЕДЛОЖЕНИЕ ОТ „ДЕВНЯ ЦИМЕНТ\" АД - ДЕВНЯ, ЗА ПРЕКРАТЯВАНЕ ПО ВЗАИМНО СЪГЛАСИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА НЕМЕТАЛНИ ПОЛЕЗНИ ИЗКОПАЕМИ - ИНДУСТРИАЛНИ МАТЕРИАЛИ - КВАРЦОВИ ПЯСЪЦИ - ПОДЗЕМНИ БОГАТСТВА ПО ЧЛ. 2, АЛ. 1, Т. 2 ОТ ЗАКОНА ЗА ПОДЗЕМНИТЕ БОГАТСТВА, ОТ НАХОДИЩЕ „СЕЛСКИ НИВИ\", РАЗПОЛОЖЕ¬НО В ЗЕМЛИЩЕТО НА С. ЗДРАВЕЦ, ОБЩИНА АВРЕН, ОБЛАСТ ВАРНА, СКЛЮЧЕН НА 9 ОКТОМВРИ 2009 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРЪТ НА ИКОНО¬МИКАТА, ЕНЕРГЕТИКАТА И ТУРИЗМА, „ДЕВНЯ ЦИМЕНТ\" АД - ДЕВНЯ. Внася: министърът на енергетиката 34. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОН¬ЦЕСИЯ ЗА ДОБИВ НА ПОДЗЕМНИ БОГАТСТВА - СТРОИТЕЛНИ МАТЕРИАЛИ - ЛАТИТОАНДЕЗИТИ, ОТ НАХОДИЩЕ „ЧУКИТЕ\", ОБЛАСТ ХАСКОВО, СКЛЮ¬ЧЕН НА 4 МАЙ 2001 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРЪТ НА РЕГИОНАЛНОТО РАЗВИТИЕ И БЛАГОУСТРОЙСТВОТО И „АРТЕСКОС\" АД - ДИМИТРОВГРАД. Внася: министърът на енергетиката 35. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ИЗМЕНЕНИЕ И ДОПЪЛНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПЯСЪК ОТ НАХОДИЩЕ „МАНИЦА\", В ЗЕМЛИЩЕТО НА С. ВИНИЦА, ГР. ВАРНА, ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА - СТРОИТЕЛНИ МАТЕРИАЛИ - ПЯ¬СЪК, ОТ НАХОДИЩЕ „МАНИЦА\", РАЗПОЛОЖЕНА В ЗЕМЛИЩЕТО НА С. ВИ¬НИЦА, ОБЩИНА ВАРНА, ОБЛАСТ ВАРНА, СКЛЮЧЕН НА 3 ОКТОМВРИ 2003 Г. МЕЖДУ КМЕТА НА ОБЩИНА ВАРНА И ЕТ „МОРСКИ БРЯГ - ВАСИЛ ВАСИЛЕВ\" - ВАРНА. Внася: министърът на енергетиката 36. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЯНЕ КОНЦЕСИЯ ЗА ДОБИВ НА ПОДЗЕМНИ БОГАТСТВА - СТРОИТЕЛНИ МАТЕРИАЛИ - ГЛИНИ, ОТ НАХОДИЩЕ „БЛАТОТО\", ОБЩИНА СТРАЛДЖА, ОБЛАСТ ЯМБОЛ, И ЗА ОТПРАВЯНЕ НА ПРЕДЛОЖЕНИЕ ДО КОНЦЕСИОНЕРА ЗА ИЗМЕНЕНИЕ И ДОПЪЛНЕНИЕ НА КОНЦЕСИОННИЯ ДОГОВОР. Внася: министърът на енергетиката 37. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА - СТРОИТЕЛНИ МАТЕРИАЛИ - ГЛИНИ, ОТ НАХОДИЩЕ „КОНАК TAPЛА\", ОБЩИНА СТРАЛДЖА, ОБЛАСТ ЯМБОЛ. Внася: министърът на енергетиката 38. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗМЕНИТЕ БОГАТСТВА - СКАЛНООБЛИЦОВЪЧНИ МАТЕРАИЛИ - ГНАЙСИ, ОТ НАХО¬ДИЩЕ „УМАТА\", РАЗПОЛОЖЕНО В ЗЕМЛИЩЕТО НА С. КРУШЕВО, ОБЩИНА ГЪРМЕН, ОБЛАСТ БЛАГОЕВГРАД, НА „ФЕМИЛИ - ФИЛИБЕВ - С-ИЕ\" ООД - СОФИЯ. Внася: министърът на енергетиката 39. ПРОЕКТ НА РЕШЕНИЕ ЗА ОТКАЗ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА - СКАЛНООБЛИЦОВЪЧНИ МАТЕРИАЛИ - МОНЦОГАБРО, ОТ НАХОДИЩЕ „БЪЗГОВЕЦ\", РАЗПОЛОЖЕНО В ЗЕМЛИЩЕТО НА С. КЛАДНИЦА, ОБЩИНА ПЕРНИК, ОБЛАСТ ПЕРНИК. Внася: министърът на енергетиката 40. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗМЕНИ БОГАТСТВА - СТРОИТЕЛНИ МАТЕ¬РИАЛИ - ТРАХИАНДЕЗИТИ, ОТ НАХОДИЩЕ „ЯБЪЛКОВО\", ОБЛАСТ ХАСКОВО, СКЛЮЧЕН НА 4 МАЙ 2001 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРЪТ НА РЕГИОНАЛНОТО РАЗВИТИЕ И БЛАГОУСТРОЙСТВОТО И „АРТЕСКОС\" АД, ДИМИТРОВГРАД. Внася: министърът на енергетиката 41. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ЗВЕЗДА\", РАЗПОЛОЖЕНА В ЗЕМЛИЩЕТО НА С. ПЛЕТЕНА, ОБЩИНА САТОВЧА, ОБ¬ЛАСТ БЛАГОЕВГРАД. Внася: министърът на енергетиката 42. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКЛАНООБЛИЦОВЪЧНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА В ПЛОЩТА „БАТАКЛИЙСКО\", РАЗПОЛОЖЕНА В ЗЕМЛИЩАТА НА ГР. ВЕТРЕН И С. ВИНОГРАДЕЦ, ОБЩИНА СЕПТЕМВРИ, ОБЛАСТ ПАЗАРДЖИК. Внася: министърът на енергетиката 43. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА НАЦИОНАЛНИЯ ИНСТИТУТ ПО МЕТЕОРОЛОГИЯ И ХИДРОЛОГИЯ. Внася: министърът на образованието и науката 44. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА ФИНАНСИРАНЕТО НА ИНСТИТУЦИИТЕ В СИСТЕМАТА НА ПРЕДУЧИЛИЩНОТО И УЧИЛИЩНОТО ОБРАЗОВАНИЕ, ПРИЕТА С ПОСТА¬НОВЛЕНИЕ № 219 НА МИНИСТЕРСКИЯ СЪВЕТ ОТ 2017 Г. Внася: министърът на образованието и науката 45. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА ДЪРЖАВНА АГЕНЦИЯ „ДЪРЖАВЕН РЕЗЕРВ И ВОЕННОВРЕМЕННИ ЗАПАСИ\", ПРИЕТ С ПОСТАНОВЛЕНИЕ № 13 НА МИНИС¬ТЕРСКИЯ СЪВЕТ ОТ 2004 Г. Внася: заместник министър-председателят по обществения ред и сигурността и министър на отбраната 46. ПРОЕКТ НА ПОСТАНОВЛЕНИЕ ЗА ПРИЕМАНЕ НА ПРАВИЛНИК ЗА ОРГАНИ¬ЗАЦИЯТА И ДЕЙНОСТТА НА СЪВЕТА ПО КИБЕРСИГУРНОСТТА. Внася: заместник министър-председателят по икономическата и демографската политика", "date": "2019.12.17", "title": "Правителството ще определи размера на минималната работна заплата за 2020 г."}
{"url": "https://www.24chasa.bg/novini/article/7987251", "text": "Комисията „Фон дер Лайен“ стартира нов цикъл на европейския семестър — първия за мандата си. Комисията представя амбициозна, обновена стратегия за растеж, насочена към насърчаването на устойчива конкурентоспособност с цел изграждане на икономика, която работи за хората и планетата. Това съобщиха от пресцентъра на Европейската комисия В годишната стратегия за устойчив растеж се дава израз на визията, изложена в политическите насоки на председателя Урсула фон дер Лайен. В нея се представя стратегията на политиките във връзка с икономиката и заетостта на ЕС, като устойчивостта и социалното приобщаване биват поставени в центъра на икономическата политика на ЕС в съответствие с приоритетите, залегнали в Европейския зелен пакт, новата стратегия за растеж на Комисията. Годишната стратегия за устойчив растеж обхваща четири взаимосвързани и взаимно подсилващи се измерения с цел да се отговори на дългосрочните предизвикателства. Тези измерения следва да ръководят структурните реформи, политиките в областта на заетостта, инвестициите и отговорните фискални политики във всички държави членки, така че да се постигне икономика, която работи за хората и планетата. Четирите измерения са: устойчивост на околната среда, увеличение на производителността, справедливост, както и макроикономическа стабилност. Традиционно част от есенния пакет е и механизмът за предупреждение по процедурата за макроикономически дисбаланси. В него за България Комисията отбелязва, че намира за уместно да извърши задълбочен преглед, с оглед оставащите предизвикателства във финансовия сектор. Приоритетите, установени от Комисията в стратегията ѝ за устойчив растеж, следва да бъдат взети предвид от държавите членки в техните национални политики и стратегии, изложени в програмите им за стабилност или конвергенция и в националните програми за реформи. Въз основа на това Комисията ще предложи специфични за всяка държава препоръки като част от пролетния пакет на европейския семестър.", "date": "2019.12.17", "title": "Еврокомисията със задълбочен преглед на финансовия сектор на България"}
{"url": "https://www.24chasa.bg/novini/article/7987249", "text": "Министърът на туризма Николина Ангелкова проведе работна среща Н. Пр. Джънг Джингю, посланик на Република Корея в България, като основен акцент в разговора бяха конкретни инициативи за задълбочаване на сътрудничеството между двете държави в областта на туризма, съобщиха от държавното ведомство. Република Корея е изключително важен партньор за България и за нас е важно да продължим добрите си взаимоотношения. Засилването на сътрудничеството в туризма пък ще допринесе за укрепване на партньорството между двете държави, заяви министър Ангелкова. Тя предложи организиране на съвместен бизнес форум, по време, на който бизнесът и туроператорите да имат възможност да обменят опит и да обсъдят както бъдещи съвместни инициативи, така и различните форми на туризъм, които предлагат България и Южна Корея. Министър Ангелкова отправи покана към посланика за участие във второто издание на Международния инвестиционен форум в туризма, което е планирано за пролетта на 2020 г. Двамата се обединиха и около идеята за подписване на Меморандум за разбирателство с Министерството на културата, спорта и туризма на Южна Корея, както и споразумение за сътрудничество с най-големия южнокорейски туроператор HanaTour. Това би била добра стъпка, за да отбележим 30-годишнината от дипломатическите ни отношения, бе категорична министър Ангелкова. Н. Пр. Джънг Джингю изказа благодарност за добрите взаимоотношения между двете държави и заяви готовността си за сътрудничество и подкрепа при реализиране на бъдещи инициативи. Той уточни, че около 30 милиона граждани на Южна Корея всяка година посещават Европа, от което България може да се възползва, тъй като много южнокорейци проявяват интерес към България и към българската кухня.", "date": "2019.12.17", "title": "Ангелкова говори за туризъм с корейския посланик в България"}
{"url": "https://www.24chasa.bg/novini/article/7987260", "text": "Депутатите ще изслушат министъра на здравеопазването Кирил Ананиев за спирането на спешния прием в Детската болница. Това предвижда точка първа от проектопрограмата за работа на парламента в четвъртък. Изслушването е по искане, внесено от лидера на опозицията Корнелия Нинова и група народни представители. Веднага след него е предвиден парламентарен контрол - като точка втора за работа на депутатите в четвъртък, предава БТА. В проекта на програма за тази седмица са и вторите гласувания на промените в Данъчно-осигурителния процесуален кодекс, Закона за дейността на колективните инвестиционни схеми и на други предприятия за колективно инвестиране, Закона за обществените поръчки. Депутатите ще разгледат и Проект на решение за изменение на Решение на Народното събрание от 19 септември 2017 г. относно политиката на Министерството на земеделието, храните и горите за създаване на ред в поземлените отношения. Освен това ще бъдат гласувани и редица персонални промени в съставите на постоянни и временни комисии и делегация на Народното събрание. Точка първа за работа на Народното събрание в петък е ратификацията на Изменението на Споразумението за предоставяне на консултантски услуги между Министерството на околната среда и водите на Република България и Международната банка за възстановяване и развитие от 28 септември 2016 г., подписано на 4 декември 2019 г. В програмата за деня е и първото гласуване на Законопроекта за отмяна на Закона за социалните услуги и два законопроекта за изменение и допълнение на Закона за социалните услуги. След приключване на законодателната част от програмата е предвиден редовен петъчен парламентарен контрол.", "date": "2019.12.17", "title": "Изслушват Ананиев утре за спирането на спешния прием в Детската болница"}
{"url": "https://www.24chasa.bg/novini/article/7987273", "text": "Предприемат се спешни мерки за предотвратяване и ограничаване разпространението на болестта африканска чума по свинете, заради случаи в три на общини на област Търговище. Те са при диви свине и касаят землищата на селата Миладиновци, Голямо Ново, Славяново, Водица и на град Опака, съобщиха след заседание на Областната епизоотична комисия, с ръководено от зам.-областния управител Панайот Димитров. Предстои директорът на \"Регионална дирекция по горите\" в Шумен със заповеди да определи инфектираните зони, в които се забранява достъпът на хора, нямащи отношение към претърсването и прилагането на мерки за ликвидиране на болестта при спазване на изискванията за биосигурност. ТП \"ДЛС Черни Лом\" - Попово, в чийто териториален обхват попадат всички обявени огнища, следва да предприемат незабавно всички необходими мерки за биосигурност, опазване и защита на горските територии и дивеча, както и опазване здравето на населението. В изпълнение на решенията на Областната епизоотична комисия в тридневен срок от обособяването на зоните, \"ДЛС Черни Лом\" - Попово е необходимо да обозначат границите на подзони \"А\". Изисква се осигуряване на дежурства на лесничеи за недопускане на външни лица в подзони \"А\". В подзони \"Б\" и \"В\" на определените инфектирани зони могат да се извършват горскостопански и селскостопански дейности, събиране на гъби, билки, трюфели, туризъм и други дейности само след осигуряване и прилагане на съответните минимални мерки за биосигурност. За предотвратяване и ограничаване разпространението на заболяването и безопасността на населението, от комисията апелират към всички ловци да се придържат към установените правила и да не навлизат в инфектираните зони.", "date": "2019.12.17", "title": "Взимат спешни мерки заради чумата по свинете в 3 търговищки общини"}
{"url": "https://www.24chasa.bg/novini/article/7987077", "text": " Никога не забравяйте, че е зима! Дори и да няма сняг и лед, карането в зимни условия трябва да е внимателно. Видимостта е винаги влошена през ноември, декември и януари. Просто денят е по-къс, смрачаването започва от обед. Нека не ви заблуждава, че времето е топло - това благоприятства мъглите. Има и много движение заради празниците. Затова първото златно правило - карайте с 10-20 километра по-бавно, отколкото ви се струва нормално и разрешено. Това ще ви даде фатално важни секунди за реакция в неочаквана ситуация, каквато винаги е възможна при влошена видимост.  Помнете, че опасността е винаги вляво. Оглеждайте се! Затова, като карате по-бавно, имате време и за наблюдение какво се случва на пътя и край него.  Ако карате само на фарове и пътят е тъмен, също повишено внимание - може да не видите нещо важно - например животно, тъмно облечен човек или дете. Ниските предмети при намалена видимост имат свойството да се сливат с фона.  Повишено внимание там, където по принцип има преминаващи пешеходци. Те губят инстинкта си за самосъхранение и са склонни към суицидни и неразумни действия. Но накрая виновен е, разбира се, шофьорът, защото е влязъл в хипотезата на несъобразената скорост.  Особено внимание при преминаване край училища и детски градини. Там може и да има пешеходни пътеки, но децата са твърде импулсивни.  Пазете се от велосипедисти и тротинеткаджии. Те живеят с чувството, че понеже са еко, всичко им е позволено. Но при сблъсък цял живот ще носите вината за някоя погубена неразумна екодуша.  Ако колата ви няма фарове за мъгла, допълнете ги, а ако имате, ги включвайте задължително през зимата. Те не светят в очите на останалите участници в движение, а към шосето и са изключително ефективно изобретение, вероятно спасило хиляди животи. 8. Не забравяйте, че макар правото да е на ваша страна, животът ви е само един. Затова не се възползвайте от него на всяка цена. По-добре отстъпете, заобиколете, изчакайте малко повече. Няма нито една причина да рискувате живота си, защото бързате. 9. Не ходете по улиците в зоната на здрача по възможност. Това се отнася главно за пенсионерите, защото те нямат конкретни ангажименти - училище или работа, и е по-добре разходките им да са в най-светлите часове на денонощието. 10. Обличайте децата в светли и ярки дрехи, слагайте светлоотразителни гривни по дрехите. Даже обличайте светлоотразителни жилетки - по добре да ви се смеят, но да сте жив. Изобщо говорете повече на децата за безопасното пресичане, отучете ги да минават на червено, наистина е опасно! Начертайте им безконфликтен маршрут. Винаги има един път, по който могат да стигнат от спирката до дома, без да им се налага да пресичат натоварени булеварди. Отделете няколко дни и им го покажете и настоявайте да се движат само по него. Дори и да са бунтарски настроени тийнейджъри, обходният път става нещо като безусловен рефлекс и те вървят по него, без да знаят защо. Това за дрехите е ключово важно. При влошена видимост тъмните и сиви дрехи се сливат с асфалта. Много родители предпочитат по-тъмните дрехи, за да перат по-малко. По-добре неопран и мръсен, но жив! Отколкото обратното. 11. Настоявайте пред училището да има дежурен учител, който да осигурява пресичането на децата след часовете! Това е доброволна дейност, но няма учители, които биха я отказали. Ако все пак не искат, самоорганизирайте се родителите - ще отнема само един ден в месеца при клас от 30 деца.", "date": "2019.12.17", "title": "11 златни правила, за да не убиете себе си или някой друг на пътя"}
{"url": "https://www.24chasa.bg/novini/article/7987325", "text": "Изпълняващият длъжността премиер на Испания Педро Санчес се съгласи днес да се срещне с настояващия за независимост регионален лидер на Каталуня, ако парламентът в Мадрид го утвърди за постоянен премиер, съобщи канцеларията на премиера. При това гласуване в парламента сепаратистите вероятно ще имат решаваща роля, отбелязва Ройтерс. Според съобщението Санчес е казал на каталунския президент Ким Тора в телефонен разговор, че ще се опита да насърчи диалога и да намали напрежението, ако успее да състави правителство след месеци на политическа безизходица и двукратни парламентарни избори тази година. Това е първият разговор между Санчес и Тора, след като премиерът социалист неколкократно отказваше да разговаря с Тора, обвинявайки го, че не осъжда уличните протести в Барселона, които често са съпроводени с насилие. Протестите избухнаха в каталунската столица през октомври, след като Испания осъди на дълги срокове затвор 9-има сепаратистки лидери заради ролята им в неуспешния опит да обявят независимост през 2017 г. Подновяването на контактите идва във време, когато политическото бъдеще на Санчес, който не разполага със самостоятелно мнозинство в новоизбрания испански парламент, изглежда зависи от каталунските сепаратисти. Неговата Испанска социалистическа работническа партия (ИСРП) преговаря с Републиканската левица на Каталуня (РЛК) - която не е партията на Тора - да се въздържи при вота за утвърждаването на Санчес за премиер в парламента. РЛК е готова да приеме искането на Санчес при условие, че той инициира преговори между правителствата на Испания и Каталуня по въпроса за независимост на автономната североизточна област. Сделка между тях засега няма, но едно от исканията на РЛК бе Санчес да проведе разговор с Тора като проява на добра воля. Двамата не са се срещали от около една година. През февруари се провалиха разговорите между двете правителства. В днешния разговор Санчес, цитиран от Ройтерс, е казал на Тора, че ще обърне внимание на положението в Каталуня, където обществото е разцепено почти поравно \"за\" и \"против\" независимостта. \"Има воля да се намери отговор на тази политическа криза\", се казва в днешното съобщение от канцеларията на Санчес. Тора е защитил правото на самоопределение на Каталуня и е настоял за свобода на намиращите се в испански затвор каталунски лидери като част от решаването на конфликта.", "date": "2019.12.17", "title": "Премиерът на Испания и лидерът на Каталуня говориха за първи път от година"}
{"url": "https://www.24chasa.bg/novini/article/7987366", "text": "Египетски археолози представиха две новооткрити статуи - на един от най-известните фараони и миниаютрен сфинкс, съобщи Асошиейтед прес. Статуята от розов гранит на Рамзес Втори беше открита миналата седмица, предава БТА. Генералният секретар на египетския Върховен съвет за античните ценности Мустафа Вазири каза, че високата 105 см статуя е изработена в стил, с който древните египятни са пресъздавали природата на човека. Той добави, че това е първата такава статуя от гранит. На гърба на камъка е изписано с йероглифи \"силен бик\". Така е почетена силата и жизнеността на фараона. Статуята, обвита в засъхнала кал, е намерена в имота на мъж, извършвал незаконни разкопки близо до пирамидите в Гиза. Рамзес Втори е управлявал Египет около 60 години - от 1279 г. пр. н. е. до 1213 г. пр. н. е. Той разширява територията на Египет до земите на днешна Сирия на изток и Судан на юг. През уикенда египетски археолози откриха и миниатюрен сфинкс от варовик в провинция Миня. Той е висок едва трийсетина сантиметра, с фино изсечено лице, което е запазено добре.", "date": "2019.12.17", "title": "Откриха статуи на един от най-известните фараони в Египет"}
{"url": "https://www.24chasa.bg/novini/article/7987310", "text": "Дебатът за необходимостта от конституционни промени е във връзка със стремежа България да се развива като демократична, правова и социална европейска държава, да се гарантира върховенство на закона, разделение на властите и достойно бъдеще на гражданите. Това заяви държавният глава Румен Радев на проведения днес на „Дондуков“ 2 Правен съвет към президента, в който участие взеха и представители на академичната общност. Заседанието на Съвета поставя началото на обявения от президента широк обществен дебат за необходимостта от конституционни промени, съобщиха от прессекретариата на държавния глава. Конституционният модел на прокуратурата, правното положение на главния прокурор в съдебната власт, механизмът за разследване на главния прокурор в предложения от Министерския съвет законопроект, както и възможността за въвеждане на индивидуална конституционна жалба, бяха сред акцентите на дискусията. Държавният глава подчерта необходимостта от реална отчетност и прозрачност в работата на институциите и особено по отношение на съда, следствието и прокуратурата. Това конституционно задължение не може да бъде изпълнено само с един отчетен доклад пред Народното събрание. Повдигнат беше и въпросът за тежестта на правомощията на държавния глава при назначаването на председателите на Върховния касационен съд, Върховния административен съд и главния прокурор. Мнозинството от участниците в дискусията определиха инициативата на държавния глава като навременна и общественозначима, откроиха необходимостта от прецизиране на текстове в Конституцията, Закона за съдебната власт, Наказателно-процесуалния кодекс, Наказателния кодекс. Беше споделено мнение, че изходът от започващите консултации трябва да остане отворен до завършването им. В дискусията взеха участие членовете на Правния съвет към президента, както и проф. Пламен Киров, проф. Веселин Вучков, проф. Петя Шопова, проф. Георги Близнашки, проф. Янаки Стоилов, проф. Йонко Кунчев, доц. Даниела Дончева, доц. Атанас Славов, Росен Димов, Росен Карадимов и Емануил Йорданов.", "date": "2019.12.17", "title": "Радев: Дебатът за конституционни промени отговаря на стремежа за върховенство на закона"}
{"url": "https://www.24chasa.bg/novini/article/7987398", "text": "Папа Франциск прие оставката на архиепископ Луиджи Вентура - посланик на Светия престол във Франция, който е обвинен в опити за сексуални посегателства, съобщи днес Ватиканът. Вентура навърши 75 г. миналата седмица - възраст, при която всички епископи са длъжни да връчват оставка на главата на Римокатолическата църква. Франциск понякога ги приема бързо, като в случая с Вентура, а понякога ги оставя по-дълго на постовете им, предаде Ройтерс. Френските власти започнаха през януари разследване срещу Вентура, след като младши служител в парижкото кметство го обвини в сексуално посегателство. Ватиканът свали дипломатическия имунитет на Вентура през юли, за да може той да бъде разпитан от следователите. Вентура засега не е коментирал обвиненията срещу него.", "date": "2019.12.17", "title": "Папата прие оставката на архиепископ, обвинен в сексуални посегателства"}
{"url": "https://www.24chasa.bg/novini/article/7986234", "text": "Церемонията по встъпването в длъжност на новия главен прокурор на Република България Иван Гешев ще се състои на 18 декември 2019 г. от 09,30 ч. в зала \"Тържествена\" на Съдебната палата в София, съобщиха от държавното обвинение. Преди ден, на 16 декември, държавният глава Румен Радев подписа указа за освобождаването на Сотир Цацаров като главен прокурор, след като на 11 декември Народното събрание го избра с внушителната подкрепа от 165 гласа за председател на Комисията за противодействие на корупцията и за отнемане на незаконно придобитото имущество (КПКОНПИ). След подписването на указа от страна на президента стана възможно встъпването в длъжност на новия главен прокурор Иван Гешев. Той беше избран двукратно от ВСС с 20 гласа \"за\" срещу едва 4 \"против\" за следващ \"обвините No1\".", "date": "2019.12.17", "title": "Иван Гешев встъпва като главен прокурор на 18 декември"}
{"url": "https://www.24chasa.bg/novini/article/7983666", "text": "Убийство заради 50 000 лв. осветли два въоръжени грабежа, по които МВР работеше от няколко години, и то без особен напредък. Двама от извършителите на супердързък въоръжен грабеж в столичен мол през февруари 2016 г. вече са ясни. 33-годишният Петър Валериев от Бургас е мъртъв, а убиецът му Иван Петров от шуменското село Мадара е зад решетките. Двамата са замесени и в банковия обир в Айтос през май 2015 г., смятат криминалисти. Около 10,40 ч на 22 февруари 2016 г. двама мъже с автомати “Калашников” стрелят срещу гарда на инкасо автомобил в едно от подземните нива на най-големия столичен мол на бул. “Цариградско шосе”. Други двама нападат охранителя в гръб и го събарят на земята. Грабителите Като на филм въпреки атаката гардът успява да спука с куршум една от гумите на колата на нападателите, открита изоставена по-късно същия ден. От инкасо фирмата заявяват, че престъплението е извършено с особена наглост, тъй като се случва на място, което е наситено с камери, пълно с хора и в активната част на денонощието, а нападателите са въоръжени с автомати. Въпреки многото камери обаче обирджиите остават неразкрити. До 18 ноември 2019 г., когато в землището на бургаския квартал “Долно Езерово” е открит труп с огнестрелна рана в гърдите. От самото начало случаят е обвит в мистерия, а криминалистите тръгват от нулата - нямат и една улика, за която да се хванат. Първоначално разполагат единствено с показанията на семейство от Бургас, което попада на тялото по време на ловен излет. Докато на 17 ноември, неделя, се разхождат с кучето си край езерото Вая, Таня и Петко Кралеви попадат на смразяваща находка - труп на мъж, проснат по очи на земята и с огнестрелна рана. Вместо веднага да се обадят на тел. 112, съпрузите се прибират у дома и цяла нощ мислят как да реагират, за да не бъдат обвинени в нещо, което не са извършили. Едва на следващия ден около 18 ч отиват в полицията. После Липсва кървава диря или каквато и да е друга следа. След щателно претърсване на заблатената местност тялото е открито в долчинка на 300 метра по-навътре. Мъжът и жената са задържани за денонощие, разпитвани са от психолози на Националния институт по криминалистика, след което са освободени. “Около трупа нямаше никакви вещи, първоначално не знаехме и самоличността на убития. Работихме денонощно, а след като установихме кой е, бяха разпитани стотици лица, обиколени бяха заложни къщи, хазартни зали и фирми за лизинг”, разказа директорът на ОД МВР - Бургас, старши комисар Радослав Сотиров на извънреден брифинг. За него пристигнаха новоизбраният главен прокурор Иван Гешев и главният секретар на МВР Ивайло Иванов и съобщиха подробности за разкритото убийство. “Стигнахме до резултата и благодарение на самоотвержената работа на полицията и отличното взаимодействие с прокуратурата. Свършена бе огромна по обем работа”, коментира пред 24 часа окръжният прокурор на Бургас Георги Чинев. Разплитайки пъзела, разследващите стигат до потенциалния убиец. На 3 декември е задържан 32-годишният Иван Петров от шуменското село Мадара. Мъжът не е криминално проявен, неосъждан, живеел в Бургас от доста време. Петров прави самопризнания, а при провеждането на вече в качеството си на обвиняем, показва как и къде е ликвидирал бившия си авер Петър Валериев. Признава, че преместил трупа, за да не бъде открит лесно. Последната стъпка на разследващия екип е да открие оръжието. Повикан е водолазен екип, който претърсва езерото Вая сантиметър по сантиметър. Служители на Гражданска защита разчистват района около жп линиите край “Долно Езерово”, където е открит трупът, от храсти и треви, но дъждовното време затруднява криминалистите. Пробивът идва късно вечерта на 4 декември. Въпреки че е добре прикрито, разследващите намират оръжието. То е скрито между тръстиките на езерото, увито в няколко торби и платнище. Намереният автомат “Калашников” вероятно е едно от оръжията, с които е извършен въоръженият грабеж в столичния мол през 2016 г., предполагат криминалисти. За разплитане на убийството са назначени 9 експертизи, една от тях е балистичната. Тя ще хвърли светлина и за все още неразкрития банков обир в Айтос през 2015 г. Тогава двама мъже в черно пристигат с мотор пред офиса на банката в центъра на градчето, влизат вътре с каските на главите. Единият вади автомат “Калашников” и стреля във въздуха. Обирджиите задигат над 55 000 лв. и изчезват с мотора в посока към Варна. В средата на юли същата година е задържан 22-годишният Христо Колев от варненското село Константиново. Той остава в ареста няколко месеца, но после мярката му е променена в “подписка”, тъй като защитата му вади телефонна разпечатка, според която в 12,47 ч на 19 май от мобилния телефон на Колев е проведен разговор, прехванат от клетката на село Константиново. Обирът в Айтос е извършен в 12,18 ч. Освен това и няколко свидетели твърдят, че в деня на банковия обир Христо е бил в Константиново. По време на разследването като евентуални съучастници се завъртат имената на криминално проявения Сами Самиев от Варна и на Диян Тодоров, но по-късно те остават само свидетели. Към този момент Христо Колев е единственият обвиняем за банковия обир, а материалите са в прокуратурата, установи проверка на “24 часа”. След убийството на Петър Валериев обаче разследването на банковия обир ще тръгне с нови темпове. Неуредени финансови отношения и спор за едни 50 000 лв. се превръщат в мотив за убийството на 33-годишния Валериев. Това разкрива убиецът Иван Петров на 6 декември пред Бургаския окръжен съд. Петър настоявал да получи 50 000 лева, на 16 ноември в квартал “Долно Езерово”, където Валериев бил разстрелян. Нито жертвата, нито убиецът е парадирал с пари през годините, дори напротив. Убитият е живеел от заеми, никога не се е хващал на работа, за последно е видян в къщата на майка си. Той е криминално проявен, разследван за побой и шофиране след употреба на наркотици. 32-годишният Иван Петров също живеел скромно, не разполагал със скъпи коли и вещи. Двамата се запознали преди десетина години в София. Работели по строителни обекти, постепенно се сближили и започнали да кроят планове как да натрупат пари. Действали изключитено конспиративно, избягвайки комуникации по телефона, разкриха осведомени. И до днес откраднатите хилядарки по време на двата въоръжени грабежа в Айтос и София не са открити.", "date": "2019.12.17", "title": "Заради 50 000 лв. мъж уби приятеля си с автомат, с който двамата обрали банка и инкасо"}
{"url": "https://www.24chasa.bg/novini/article/7986113", "text": "bTV Media Group дари приходите си от есемес гласуването по време на живите концерти на финала на 6 сезон на „Гласът на България“ в подкрепа на кампанията за възстановяването на опожарените сцени на „Националния студентски дом”. Историята на дома разказа водещият и репортер Денислав Борисов в своята поредица, излъчена в bTV Новините и bTV Репортерите. В рамките на инициативата в полза на една от най-знаковите сгради за младите хора в България са заснети и специални видеоклипове със съдействието на радио N-JOY. Инициативата е част от мисията на bTV Media Group да подкрепя социално отговорни проекти, свързани с талантливи млади хора, както и със съхраняването на културното ни наследство. На церемонията присъства и водещият на bTV Новините Денислав Борисов, кой е автор на редица репортажи и филми, посветени на изоставените сгради – паметници на културата. Той връчи наградата в категория „Социални науки“ и прие от името на bTV Media Group специална „Грамота за изключителен принос при провеждане на кампанията за възстановяване на зарите на Национален студентски дом“. „Сега, година и половина по-късно – виждаме една съвсем променена зала. Благодарение на усилията на много доброволци, които бяха гледали репортажите тогава, благодарение на всички студенти, които поискаха това място да се обнови, да се ремонтира, благодарение на усилията на bTV“, каза Денислав Борисов.", "date": "2019.12.17", "title": "Националният студентски дом отличи bTV Media Group и Гласът на България"}
{"url": "https://www.24chasa.bg/novini/article/7986248", "text": "Молдова смята \"Турски поток\" за основна алтернатива за доставките на газ, в случай, че Русия и Украйна не се договорят за транзита на синьо гориво. Това заяви днес пред журналисти председателят на управителния съвет на руско-молдавското газоразпределително дружество Молдовагаз Вадим Чебан, цитиран от ТАСС. По думите му, по-изгодно ще бъде използването на реверсивното подаване през трансбалканския газопровод. Молдовагаз е готово от техническа гледна точка за доставките по магистралния газопровод Шебелинка-Днепропетровск-Кривой-Рог-Измаил (ШДКРИ). Чебан съобщи, че през декември ще бъде подписано техническо споразумение с газовите оператори на България, Румъния и Украйна за пренос на газ през трансбалканския коридор в реверсивен режим. По този път страната може да получава до 16 милиона кубични метра газ на ден, което ще осигури и потребностите на приднестровския регион, предаде БТА. По последна информация, потвърдена от Газпром, средната годишна цена на вноса на газ в Молдова ще бъде 173-175 долара за 1000 куб. метра. Към това обаче трябва да се прибави цената за пренос на газ от румънската граница до Молдова през територията на Украйна. Тази стойност още не е утвърдена, изтъкна Чебан. През първата половина на тази година републиката е внесла синьо гориво от Русия по 235 долара за 1000 куб. метра.", "date": "2019.12.17", "title": "Молдова: \"Турски поток\" е основна алтернатива за доставките на газ"}
{"url": "https://www.24chasa.bg/novini/article/7986271", "text": "Русия още от съветско време има военноморска база в Тартус - единствената нейна такава база в чужбина. През 2017 г. Москва подписа договор с правителството на Асад, с което наемът на базата бе продължен с 49 г. Договорът позволява на Русия да държи там до 11 военни съда, включително и кораби с ядрени енергийни установки на борда. По време на срещата си с Асад Борисов отбеляза, че Москва е помогнала за възстановяването на завода за торове в Хомс и планира да вложи 200 млн. долара за увеличаване на капацитета му. Той каза също, че Русия ще изпрати 100 000 тона зърно като хуманитарна помощ за Сирия. Доставките ще започнат още този месец.", "date": "2019.12.17", "title": "Русия замисля серия от големи икономически проекти в Сирия"}
{"url": "https://www.24chasa.bg/novini/article/7986272", "text": "Около 23,4 процента от албанското население са застрашени от бедност, показва проучване на статистическия институт ИНСТАТ, публикувано в понеделник, съобщава информационният сайт \"Албениън дейли нюз\", цитиран от БТА. Проучването се базира на концепция за относителна бедност, вземаща предвид доходите, с които разполага домакинството, броя на членовете му и други фактори. През 2018 г. прагът на бедността в Албания е изчислен на 160 742 леки (1314 евро) на домакинство, а в риск от бедност са били 671 000 души. През 2017 г. прагът е бил 145 017 леки /1186 евро/, а застрашените от бедност - 681 000 души. Това показва, че общото ниво на разполагаемите доходи на домакинствата се е повишило, а броят на хората в риск от бедност е намалял с 1,5 процента. Въпреки положителните тенденции рискът от бедност в Албания остава на трето място в Европа. Само сърбите и румънците имат по-високо ниво на относителна бедност.", "date": "2019.12.17", "title": "23,4 процента от албанците са застрашени от бедност"}
{"url": "https://www.24chasa.bg/novini/article/7986265", "text": "Сиамските близнаци от Перу Едгар и Доминик се прибраха вкъщи в навечерието на Коледните празници. Те бяха успешно разделени след 18-часова операция, провела се през септември. Майката на едногодишните бебета определи случващото се като чудото на Рождество, защото първоначално лекарите не давали шансове за успешно възстановяване след процедурата. Двете деца са се родили сраснати в долната част на телата им – от таза до корема. Техният случай е изключително рядък - веднъж на 200 хил. новородени, предаде  В операцията по разделянето им са участвали повече от 40 медици, сред които педиатри, хирурзи, рентгенолози, анестезиолози и уролози. При интервенцията е било изключително важно да не се засегнат нервните връзки на всяко дете и да останат обездвижени. По думите на лекарите най-трудно било отделянето на пикочните и храносмилателните пътища, които били общи за двете деца. „Този успех е истинско чудо, което се дължи на всички медици, които участваха в операцията. Усмивката на родителите няма цена”, каза д-р Луиз Апаза. Когато пораснат близнаците ще трябва да претърпят поне още една операция. Засега обаче майка им Ксиомара Моралез е щастлива, че те са при нея. Тя споделя, че те са дошли на бял свят за миналата Коледа, но от тогава не са излизали от болницата. През 2013 г. перуански доктори разделиха успешно друга двойка сиамски близнаци, свързани в областта на корема. Статистиката показва, че при над 50% от случаите децата не успяват да оцелеят по време на раждането, а около 35% живеят едва няколко дни. Сиамските близнаци, които успяват да стигнат до зряла възраст след операция по разделяне са единици.", "date": "2019.12.17", "title": "Сиамски близнаци се прибират у дома след успешна операция по разделяне (Видео)"}
{"url": "https://www.24chasa.bg/novini/article/7986323", "text": "Като бивш разследващ журналист, Елена Йончева, евродепутат от Групата на социалистите и демократите в ЕП, не можа да скрие емоциите си. „Корупцията убива! И убива не само в Малта. Тя убива върховенството на закона, демокрацията и икономиката, но също така убива надеждите и живота на хората!“, заяви Йончева, цитирана от офиса на евродепутатката. Евродепутатът добави още, че това, което се случи в Малта, е огромна трагедия и трябва да се гарантира, че справедливостта ще възтържествува и Дафне Галиция няма да бъде забравена. В същото време обаче, трябва да се осъзнае, че много журналисти в Европа са редовно заплашвани и цензурирани от хора с власт. Депутатът отбеляза още, че в България индексът на свободата на медиите е най-ниският в ЕС, истински медиен плурализъм почти липсва, корупцията е на всички нива, а доверието в институциите е много ниско. „Мисля, че е крайно време да спрем с политическите игри и да започнем да действаме. Не можем да се преструваме, че трагедията в Малта е изолиран национален проблем. Не е достатъчно само да осъдим убийството на журналистката Дафне Галиция с резолюция. Нуждаем се от напълно изграден европейски механизъм, който ще ни позволи да идентифицираме недостатъците в системата, преди да станем свидетели на следващата трагедия“, категорично заяви Елена Йончева. И настоятелно призова Комисията да не се крие зад полумерки, а да предложи конкретни решения. И това трябва да се направи сега.", "date": "2019.12.17", "title": "Елена Йончева към Европейската комисия: Да спрем с политическите игри и да започнем да действаме!"}
{"url": "https://www.24chasa.bg/novini/article/7986355", "text": "Лондонска маркетингова агенция е предложила на своите сътрудници да преминат на гъвкав работен график във връзка с възможни празнични махмурлуци, съобщи Би Би Си. Добродушната работодателка е предложила на служителите си освен плаващ график и неограничен брой платени дни отпуск за изтрезняване. Шефката разрешила на подчинените да си вземат и \"махмурлийски почивки\" и да работят през тези дни от домовете си. Мениджърката предприела необичайната стъпка, за да спести на служителите си да я лъжат и по този начин и двете страни да изпадат в неудобна ситуация, предаде БТА. Маркетинговата агенция, почитаща махмурлука, се намира в град Болтън в Западна Англия. Нейната основателка Клеър Кромптън държи по този начин да не изпусне своите млади и талантливи сътрудници. Те ще могат предварително да си запазят ден за отсъствие поради махмурлук, ако знаят кога точно ще се запият с приятели. Препилите служители ще могат да работят от дома си по пижами. Клеър Кромптън е уверена ,че така се създава по-добра връзка между ръководството и подчинените. Последните също са стимулирани да посещават корпоративните мероприятия, без да се притесняват, че на другия ден няма да са във форма.", "date": "2019.12.17", "title": "Британска агенция въвежда гъвкав график заради празничните махмурлуци"}
{"url": "https://www.24chasa.bg/novini/article/7986373", "text": "Министерството на правосъдието изгради централизирана информационна система за изпълнителните производства. Чрез електронната платформа ще могат да се правят дистанционно справки за образуване, движение и приключване на изпълнителните дела от всяка точка в страната и чужбина. Това стана ясно днес на заключителната конференция по проект „Повишаване гаранциите за справедлив процес в изпълнителните производства чрез изграждане на информационна система“, който се финансира от ЕС чрез Европейския социален фонд. С въвеждането на електронната платформата взискателите, длъжниците и техните пълномощници ще могат да се осведомяват във всеки един момент за всички входящи и изходящи документи по техните дела, за наложените възбрани и запори, предприети действия по публична продан и т.н., уточни ръководителят на проекта Жана Шаранкова. До информацията ще имат достъп и инспекторите от Инспектората на министъра на правосъдието по Закона за съдебната власт. Те ще могат да правят справки на основание разпореждане или издадена заповед от министъра на правосъдието за извършване на проверка по конкретни дела. Възможност за достъп, във връзка с постъпили жалби и сигнали по конкретни производства, ще имат и представители на Съвета на Камарата на Частните съдебни изпълнители. Очаква се през следващата година да се предприемат мерки централизирана информационна система да започне да работи пилотно. Предстои да бъде изработена и нормативна промяна, с която ще се въведе задължение за частните и държавни съдебни изпълнители да качват в платформата ежедневно всички входящи и изходящи документи от образуване до приключване на изпълнителните производства.", "date": "2019.12.17", "title": "Страните по изпълнителни производства\nще правят справки онлайн за делата си"}
{"url": "https://www.24chasa.bg/novini/article/7986396", "text": "Американската инвестиционна банка \"Голдман Сакс\" (Goldman Sachs) обяви днес плановете да инвестира 750 млрд. долара през следващото десетилетие в борбата срещу климатичните промени, предаде ДПА. Компанията уточни на сайта си, че сумата ще бъде предназначена за финансиране, инвестиране и консултативна дейност в девет области, свързани с климатичния преход и социално ориентирания растеж за социално незащитени хора. Предвижда се финансиране на усилията в областта на чистата енергия, устойчивия растеж, достъпното образование и производството на храна, съобщава \" \". Има не само спешна нужда да се действа, а също така сериозна бизнес и инвестиционна обосновка това да се направи, посочи главният изпълнителен директор на \"Голдман Сакс\" Дейвид Соломон в статия, публикувана във в. \"Файненшъл таймс\" в събота.", "date": "2019.12.17", "title": "\"Голдман Сакс\" инвестира 750 млрд. долара за борбата с климатичните промени"}
{"url": "https://www.24chasa.bg/novini/article/7986448", "text": "Папа Франциск отмени ватиканските правила за секретност, уреждащи случаите на сексуално насилие. Този ход ще позволи на католическата църква да предаде на гражданските власти документи, свързани със случаи на сексуално насилие, съобщи Си Ен Ен, позовавайки се на Ватикана. Клоновете на църквата правят това в много страни, но практиката не е универсална, предава  . Премахването на това, което се нарича “папска тайна”, също ще позволи на жертвите да бъдат информирани за резултата по своите дела във Ватикана. Специалната декларация на папата, наречена Рескрипт, не променя правилата за поверителност около подаване на сигнали за сексуално насилие или процеси във Ватикана срещу предполагаеми насилници. Декларацията идва на 83-ия рожден ден на папа Франциск.", "date": "2019.12.17", "title": "Папа Франциск отмени ватиканските правила за секретност"}
{"url": "https://www.24chasa.bg/novini/article/7986505", "text": "Министерството на търговията на САЩ завършва набор от правила за ограничаване на износа на високотехнологични стоки - най-вероятно за страни като Китай. Мандатът за изработване на тези правила беше даден от закон през 2018-а година, който има за цел да предпази т.нар. \"чувствителни технологии\" от ръцете на конкурентни сили. Търговският департамент приключва проектозакони по пет правила, които обхващат износа на технологии, стоки, свързани с квантови изчисления и 3-D технологии за печат, съобщава агенция Ройтерс, която разполага с документа. Споменатият документ обаче не уточнява за кои държави ще се прилагат тези правила, предаде  . Според този доклад правилата за износ ще бъдат представени на международните организации за одобрение, така че да могат да бъдат прилагани и в чужбина, а не само от Съединените щати. Това ще създаде условия за равнопоставеност за американските компании зад граница, но също така ще отнеме много повече време за преглед и влизане в сила, което вероятно ще стане най-рано до средата на 2021 година.", "date": "2019.12.17", "title": "САЩ затягат износа на високотехнологични стоки"}
{"url": "https://www.24chasa.bg/novini/article/7986500", "text": "Състав на Районния съд в Хасково настани във възпитателно училище - интернат за 2 години 13-годишно момче от хасковското село Александрово, обвинено в съучастие в убийство на 61-годишен мъж от селото, съобщиха от съда,  цитирани от БТА. Споде съдебното решение Дончо К. ще изтърпи мярката в ВУИ \"Ангел Узунов\" - Ракитово, като тя може да бъде протестирана или обжалвана пред Хасковския окръжен съд. . За убийството бе задържан и оставен с мярка за неотклонение \"задържане под стража\" и 14-годишен братовчед на малолетния.", "date": "2019.12.17", "title": "Пратиха в интернат за 2 г. малолетния, обвинен за убийството в Александрово"}
{"url": "https://www.24chasa.bg/novini/article/7986503", "text": "Арестант почина в затвора в Бобов дол, съобщиха от прокуратурата в Кюстендил. Инцидентът е станал днес около обяд. 42-годишният мъж е бил в работилницата на затвора, където е наблюдавал работата на други лишени от свобода. Прилошало му е и е припаднал. Веднага е извикан медицински екип, но мъжът, който е от София, е починал. По предварителни данни причината за смъртта е заболяване. От прокуратурата са категорични, че случаят е станал пред очите на много хора, не е имало някакво насилие или друга намеса на човек. Починалият не е излежавал присъда, а е бил задържан по дело на прокуратура от друг съдебен район. ", "date": "2019.12.17", "title": "Арестант почина в затвора в Бобов дол, най-вероятно бил болен"}
{"url": "https://www.24chasa.bg/novini/article/7986471", "text": "Жриците на любовта проведоха за 12-ти път в Скопие поход с искане за повече права, равно третиране пред закона и съблюдаване правото им на свободен избор, предаде  . Участничките в „Марша на червените чадъри” настояват за промяна в законодателството, което третира сексуалните труженици като престъпници, съобщи МИА. След 12 г. стигмата, дискриминацията и насилието върху сексуалните труженички все още съществуват, а институциите и обществеността продължават да бъдат „глухи и слепи” за искания ни, казват жриците на любовта. „Защо трябва да работим в страх, че може да бъдем малтретирани, и игнорирани от обществото? Защо ни търсите, а не ни признавате? Ние сме избрали тази професия като най-добра възможност да си изкарваме прехраната и никой не бива да отнема правото ни на свободен живот”, заяви една от участничките в похода. Според анализ на неправителствени организации през 2018 г. са регистрирани 100 случая на насилие върху жриците на любовта. Броят на такива случаи през 2019 г. е по-малък, но това не се дължи на положителни промени, а на липсата на смелост и доверие в институциите. В 34 от случаите насилието е извършено в жилищата на труженичките, което означава, че те не са защитени дори в собствените си домове. Документирани са случаи на насилие върху транссексуални жени, които се сблъскват допълнително с насилие на основата на омраза по полов признак. Маршът е организиран от гражданска инициатива за защита, популяризиране и насърчаване на правата на сексуалните труженици СТАР-СТАР в рамките на кампанията за отбелязване на 17 декември - международния ден за прекратяване на насилието срещу представителите на най-древната професия.", "date": "2019.12.17", "title": "Проститутките в Скопие искат повече права"}
{"url": "https://www.24chasa.bg/novini/article/7985445", "text": "В страните от ЕС вече има над 10 000 пивоварни, сочат най-новите данни, публикувани от Пивоварите на Европа (Brewers of Europe). В същото време през последните пет години производството и консумацията на бира на стария континент бележат непрекъснат ръст и увеличаване на добавената стойност на бранша, съобщават от Съюза на пивоварите у нас, предава  . Според Годишния статистически доклад на европейската бирена организация, много от ключовите икономически показатели отчитат траен растеж. За първи път от 10 години насам обемите на производството на бира общо в страните от ЕС надхвърлят 400 милиона хектолитра. В същото време Полша вече е вторият по големина пивопроизводител в ЕС, измествайки Великобритания. По същия показател, България се намира в златната среда на класацията, нареждайки се веднага след Дания и изпреварвайки държави като Хърватия и Словакия. От друга страна, потреблението на бира през последните 2 години е нараснало във всяка от страните, членки на ЕС на фона на невероятното разнообразие от над 50 000 марки и асортименти пиво. Заради по-здравословния начин на живот, все пoвече потребители се насочват към слабоалкохолни и натурални напитки и респективно - към бирената категория. Консумацията на нискоалкохолни и безалкохолни бири също нараства с всяка година. „Подобни са тенденциите и у нас. Провежданите ежегодни независими проучвания за бирената категория показват, че 30% от българите считат, че при умерена консумация бирата е част от здравословния начин на живот, а според 35% - че е подходящото за тях питие. Ето защо, повече от всякога браншът полага усилия да отговори на очакванията на потребителите с устойчиво производство, иновация в продуктите, пълна прозрачност за съставките, хранителните вещества и калориите на почти 100% на всички произвеждани в страната бири.“ отбеляза Ивана Радомирова, изпълнителен директор на Съюза на пивоварите в България. Вече повече от десетилетие статистическите доклади за бирата показват стабилно развитие на категорията като важна потребителска и експортна за ЕС стока със съществен принос към европейската икономика. Износът общо надхвърля 90 милиона хектолитра, а вносът е 55 милиона хектолитра. През 2018 г. приходите от акцизи от продажбите на бира в страните от ЕС възлизат на 11.4 милиарда евро. За същия период директната работна заетост надхвърля 140 000 души, докато 5 години по-рано работещите в бранша са били 125 000 души. С най-висока работна заетост се отличават пивоварите в Германия – 27 561 души и във Великобритания – 17 200. През 2018 г. обемът на бирения пазар в ЕС е 371 милиона хектолитри. По този показател неотклонно първенството е на Германия, следвана от Великобритания и Испания, докато България запазва 13 позиция. По отношение на консумацията на пиво на глава от населението в ЕС, страната ни се нарежда на 10-то място, а в първата тройка отново са Чехия, Австрия и Германия с изпити над 100 л. бира на глава от населението. По данни на СПБ, средно претеглена честотата на потребление на бира у нас обичайно е 8-9 пъти месечно. За 2019 г. проучванията показват, че 70% от българите над 18 г. консумират бира минимум веднъж в месеца, а 52% - поне веднъж седмично. Най-активните консуматори са на възраст от 30 до 49 години. През 2019 г. най-често са слагали на трапезата си пиво в Русе – 12 пъти месечно, в Монтана - 11 пъти в месеца, а в Бургас и Плевен – 10 пъти. Статистиката показва, че бирената категория е във възход, както в Европа като цяло, така и в отделните държави и пазари - без значение колко големи или малки са те. През м. март 2020 г. в Брюксел се очаква и 10-тият Гала форум на Пивоварите на Европа ,,Бирата служи на Европа”, на който традиционно присъстват представители на официалните институции на ЕС, журналисти, членове на Бирения клуб на Европейския парламент, общественици и експерти. На юбилейното събитие в пълни детайли ще бъдат представени най-актуалните резултати за икономическия принос на пивоварния бранш за последните 3 години, подкрепени с данни и анализи за всяка страна на ЕС, включително България", "date": "2019.12.17", "title": "България е на 10-о място по консумация на бира в ЕС"}
{"url": "https://www.24chasa.bg/novini/article/7983001", "text": "27-годишната финландка Ерика Хутунен успя да открие българския си баща Лазар Антонов 9 г. след като започна да го търси. Таткото се разплака от щастие, че най-после може да прегърне момичето, с което опитва да се свърже от 27 г. Най-неочаквано Ерика откри в Пловдив и 81-годишната си баба, чичо и братовчедка, както и по-малък брат във Франция, за които не подозираше. Намирането cтана c pешаващата намеса на програмата за cъбиpане на pазделени роднини на финландската телевизия Find My Family (“Намери моето семейство”) и “24 часа”. “Не можете да си представите какво означава това за мен. Опитвах да намеря баща си повече от 9 г., откакто научих за него. Пробвах какво ли не, писах на много хора с това име, които открих, само вие успяхте”, казва през сълзи младата жена. Още по-щастлив е барабанистът Лазар Антонов, който от години живее в Северна Франция: “Няма и ден в последните 27 г., в който да не съм мислел за дъщеря си. В началото пращах във Финландия малки подаръчета за всеки рожден ден, но те се връщаха. Явно майка й отказваше да ги приеме и да й ги предаде”, споделя горчивия си опит таткото. Българо- финландската сага започва преди повече от 27 години, а на 31 май се ражда малкото момиченце Йеника. Месеци преди това българинът Лазар Антонов, който работи като музикант недалеч от Хелзинки, се е запознава с майка й. Двамата остават известно време заедно. Жената обаче има други планове. Съобщава на Лазар, че е загубила бебето, което носи, и се омъжва за друг. Години по-късно българинът разбира съвсем случайно, че момиченцето се е родило. Вярва, че Йеника е негово дете, и започва да опитва всичко, за да докаже бащинството си. Даже подава иск в съд във Финландия, с който настоява магистратите да го признаят за неин баща Съдът обаче заключава, че баща на детето е онзи, за когото майката се е омъжила преди раждането. “След много опити да се свържа с дъщеря си видях, че е безсмислено, и се отказах. Цялото ми семейство в Пловдив, всичките ми приятели и познати знаят, че имам дъщеря във Финландия и през годините съм правил всичко възможно да я намеря. Винаги съм се надявал, че рано или късно това ще стане и истината ще излезе на бял свят. Не знаех как точно ще се случи, но бях сигурен! И в най-смелите си мечти обаче не съм си представял, че тя ще ме потърси”, казва мъжът. Дъщеря му живяла в пълно неведение за истинския си баща до 18-ата си година От малка и казвали, че е финландка. Никой не споменавал, че в жилите й тече и българска кръв. За детството си казва, че е могло да бъде и по-щастливо. Отношенията с родителите й не били гладки. “Имах трудно детство, чувствах се пренебрегвата и неразбрана. Още като бях малка, имах усещането за напрежение между мен и съпруга на майка”, разказва младата жена. Един ден в шкаф в дома им в малко градче недалеч от Хелзинки случайно попада на документ, който разкрива, че мъж на име Лазар Антонов с адрес в българския град Пловдив е посочен като неин баща, а съпругът на майка й - само като съпруг. Разбира, че бащата искал да бъде част от живота й, борил се е за нея, искал е да получи бащинство, не си е тръгнал просто така, но майка й се омъжила за финландец, преди да роди, и той автоматично бил вписан като баща на момичето. Тийнейджърката била толкова стъписана, че не знаела какво да прави. Първото, което й хрумнало, било да вземе тайно документа, да го копира скришно и да го върне на мястото му. Така и направила. В следващите 9 години той става най-ценният къс хартия, който притежава и с който не се разделя никога. С него без знанието на майка си и съпруга й смелото момиче решава да разбере истината за себе си и започва търсенето на предполагаемия си баща в България. Пробва какво ли не. Попада на различни страници в интернет, чуди се дали баща й не си е сменил името, търси прилика, пита се що за човек е - добър ли е, лош ли е… Първоначално пази информацията за себе си и не я споделя с майка си. Но след като майка и вижда, че е звъняла на непознати телефонни номера, започва да я разпитва и научава, че момичето знае истината. Отказва обаче да й разкаже повече. Скоро след това момичето решава да напусне семейството си и да заживее само. Преди няколко години спира контакта с майка си и прави първите решителни крачки за изясняване на своята идентичност. Първо решава да смени името си, защото не иска да има нищо общо с миналото. “Чакам решението на съда”, казва момичето, което още преди това започва да нарича себе си Ерика. Втората стъпка е да си направи тест за доказване на потекло При него се сканират повече от 100 участъка от индивидуалното ДНК, за да се определи биогеографското процентно съотношение - т.е. каква част от гените, които човек носи, са унаследени от четирите основополагащи групи от населението на земята. Когато получава резултатите, съмненията и се потвърждават. Тестът показва, че в жилите й тече не само финска, но и голям процент балканска, включително гръцка кръв. Да, родът ни по бащина линия идва от Гърция, казват по-късно при срещата българските роднини. Когато се сдобива с безценния сертификат за потекло, Ерика решава да предприеме още по-смела стъпка - да се обърне към финландското предаване за откриване на близки Find My Family. Те пък, от своя страна, потърсиха популярната рубрика на “24 часа”, която издирва хора по цял свят. Първото пътуване на Ерика до родината на баща й е пълно с неизвестни. Вече знае със сигурност, че преди време той е искал да бъде част от живота й, но понеже не е успял, се е отказал. Сега се чуди дали след толкова много години това не се е променило, дали той не я е забравил, с какво се занимава, има ли семейство, как ще я приеме. Изпълнена е обаче с надежда. Вече е научила 2-3 думи на български и дори той да я отхвърли, иска да го види и да му каже съкровената дума “татко” Иска да му каже още, че знае за опитите му да бъде неин баща и че не му се сърди, че не е успял да направи нищо повече. Планира, ако всичко мине добре, да поставят ново начало. Не иска да чака още години, за да започне на чисто. Но ако той вече не иска тя де е част от живота му, ще го разбере. Минути след като каца в София, Ерика пътува към с. Голям чардак, на около 30 км от Пловдив. Там в избирателните списъци фигурира човек със същото име като този, когото търси. Това й дава надежда, че ще го намери. Селото не е голямо - все някой може да го познава. По пътя е удивена колко красива е родината на баща й. Споделя, че е тук за първи път, но има чувството, че се завръща у дома. Надява се това да не е последният път, в който идва. Намирането на Лазар се оказва истинско предизвикателство. Макар че мъж с такова име е регистриран в избирателните списъци, никой в селото, в което живеят около 700 души, не е чувал за него. “Роден съм тук преди 72 години, тук живея, откакто се помня, не познавам такъв човек”, отсича местен, който е седнал на раздумка до партизанския паметник в центъра на селото. В желанието да помогне той звъни на кмета, но и той не познава Лазар. Когато Ерика е почти отчаяна, мъж на средна възраст съобщава, че името на търсения мъж му звучи познато. Човекът, за когото си мисли, живее от години във Франция и има брат, който е адвокат в Пловдив. С нова надежда Ерика се отправя към града под тепетата. Юристът Димитър Антонов е повече от изненадан. Потвърждава, че брат му Лазар живее във Франция, но отказва да даде повече информация, преди да знае причините. Когато разбира, че момиче от Финландия издирва баща си със същите имена, леко повдига завесата - цялото семейство на Лазар знае за съществуването на финландска дъщеря и от години се вълнува дали ще успее да я открие. В мига, в който научава това, Ерика не издържа на напрежението и припада. Когато идва на себе си, е щастива, че само след няколко часа ще се запознае с чичо си. В главата й има толкова много въпроси и се надява, че той ще може да й отговори. Когато разбира, че е бивш съдия и прокурор, малко се притеснява. Чуди се дали ще издържи “теста”. Когато се срещат, той наистина й задава много въпроси. Тя се опасява дали това няма да затрудни срещата с баща й. Страхува се, че всеки следващ въпрос може да доведе до заключение, че срещата е невъзможна. Успокоява се, когато разбира, че многото въпроси са нормални - българското семейство на Лазар е живяло в неизвестност толкова много години. Постепенно ледовете се стопяват. Сълзи пълнят очите на момичето, когато разказва на чичо си за тъжното си детство. Споделя как преди 9 години е разбрала, че баща и е българин и е започнала да го издирва Когато му показва резултатите от теста за потекло, първоначалните му тревоги се стопяват - повече от 50% от гените на момичето са балкански, а историята е съвсем същата като тази, която знае от брат си. Когато Ерика споделя с чичо си притеснението, че след толкова много време баща и може да е опитал да я забрави, той я успокоява, че даже напротив - през последните години я споменавал все повече и все по-често заявявал, че ще си върне дъщерята. Чичото е подготвил и изненада - запознава я с баба й Ванча и с дъщеря си. “Лазар ми казваше, че има дъщеря, но понякога се съмнявах в думите му, защото никога не ми показа снимки. Сега се уверявам, че е истина”, казва майката на Лазар и не може да се нарадва на внучката си. Ерика се запознава и с братовчедка си, даже намира физическа прилика между двете. Трогната е от топлотата, с която я приемат. А когато баба й споделя, че баща й често е говорил за нея, Ерика е истински щастлива и няма търпение да го види. Братовчедка й показва видео на таткото в Youtube. Eрика е шокирана - вече го е гледала, когато опитвала да търси баща си. Най-после разбира защо той не идва на тази първа среща - защото от години живее във Франция. Минути по-късно чичото на Ерика звъни на брат си. Сълзи рукват от очите на момичето, когато чува за първи път гласа на човека, когото издирва от години. Първите думи, които чува отсреща, са: “Най-после да те открия!” Момичето разглежда снимки, гледа клипове на групата, в която татко й е барабанист, и намира толкова общи черти помежду им - и тя се занимава с изкуство, понякога работи като диджей, започва да мечтае да направят някой творчески проект заедно. И таткото не е на себе си от радост. “Тази история разтърси живота ми. Искам по най-бързия начин да видя детето си и да го прегърна”, вълнува се мъжът. Ден по-късно Ерика отлита за Париж. Оттам до Кайен, Северна Фанция, където живее и работи баща й, са около 3-4 часа с влак. По пътя споделя, че България ще и липсва. Щастлива е, че семейството й не я е забравило, че са мислели и говорили за нея през годините. Още по-щастлива е, че съвсем скоро най-после ще се срещне с баща си. Осъзнава, че и за него това е бил дълъг и труден период, в който е знаел, че има дъщеря, но не може да я вижда. Когато най-после потъва в прегръдките му, е щастлива и не иска да го пусне Разбира, че и тя му е липсвала, въпреки че той не го изразява с думи. Таткото показва картичките, подаръците и снимките, които пращал за рождените й дни. Писал е красиви думи, които не са стигнали до нея. Сега най-после са в ръцете й и когато й домъчнее, ще може да ги погледне и те да й напомнят за него. Двамата не могат да се нарадват един на друг. Разбират, че ще мине време, докато се опознаят. Баща й я успокоява, че имат цялото време на света. Дава й да разбере, че той и цялото семейство искат връзката им да продължи. Ерика обаче трябва да тръгва за Финландия. Планът бил да остане един ден, но гостуването продължава повече от два. Ерика споделя, че планира да започне работа, да печели пари, с които ще може да пътува и да се вижда по-често с баща си. Въпреки разстоянието смята, че вече има стимул да живее живота си пълноценно. Чувства, че е намерила частица от себе си, която е смятала за изгубена. Дни по-късно изненадите не спират. Момичето получава първо писмо от брат си, за когото не е подозирала.", "date": "2019.12.17", "title": "Финландка намери българския си баща и брат във Франция"}
{"url": "https://www.24chasa.bg/novini/article/7985502", "text": "Рама е изпратил искането в парламента, предава БТА. Сайтът припомня, че земетресението на 26 ноември отне живота на 51 души, а стотици бяха ранени. Премиерът обяви, че правителството ще възстанови разрушените домове, и поиска помощ от чужбина.", "date": "2019.12.17", "title": "Албанският премиер иска извънредното положение да продължи до март 2020 г."}
{"url": "https://www.24chasa.bg/novini/article/7985446", "text": "Александрина Георгиева и Лазар Лазаров разработили схема за източване на НОИ. Те прибирали парите от ужилените, а после се оправдавали с осигурителния институт, че не е решил казуса. Това пише  . Бившият военен Стефан Петров, който живее в САЩ, е един от падналите в капана на Александрина Георгиева и партньора й Лазар Лазаров. В ползвани от тях помещения бяха открити 169 пенсионни преписки, фалшиви печати, трудови книжки, бланки за удостоверения за пенсиониране. Срещу двамата, които са с постоянна мярка на неотклонение, и дъщерята на Александрина - Николина, която бе освободена под гаранция, се води досъдебно производство за документна измама в особено големи размери. По първоначални данни те са въртели схема за фалшифициране на трудов стаж, като са прибирали суми от 3 до 16 хил. лева с обещание да купят по законния начин недостигащи години. Освен че са искали за това многократно завишени суми спрямо действително необходимите, не са ги внасяли, а си ги присвоявали. Александрина е бивша служителка на ТП на НОИ и е осигурявала ментетата да бъдат приети без проблем в Осигурителния институт. Впоследствие фалшиви документи вероятно са били изнесени от НОИ, за да се прикрият следи. Както „Марица” писа в свое разследване още през февруари, липсата на преписките е установена през 2013 г., когато служителката вече не е била на работа. Най-вероятно обаче схемата е продължила да действа и след напускането й - не отвътре, а на входа на системата. Случайно попаднах в нея, разказва Стефан Петров. Той живее в САЩ от 11 години. През декември 2017-а мъжът си бил в Пловдив и използвал да иде на зъболекар, който пък се оказал в съседство с офиса на фирмата на Александрина на ул. „Йордан Йовков”. Като видял да пише „НАЙ консулт”, пловдивчанинът даже си помислил, че е към НОИ - още повече че е на гърба на ведомството. Заварил в консултантското бюро Александрина, Лазар и още една жена. Стефан търсел съвет как да постъпи, тъй като е работил като военен и в завод с вреди за здравето, има I и II категория труд, но не е навършил годините за пенсия. Знаел обаче, че с такъв стаж има право на ранно пенсиониране. Било му обяснено, че може да си купи законно необходимия стаж. Пратили го в НОИ да вземе справка точно какво къде е работил, за да се изчисли колко не достига. Стефан се върнал с разпечатката на следващия ден. „Според мен междувременно ми бяха направили постановка ?- дава си сметка той към днешна дата. - В офиса имаше още една млада жена. Тя каза, че също им е клиентка: „Брат ми е във вашето положение. Тия хора го оправиха, много доволен остана, много сме им благодарни”. Твърдяла, че и той бил военен. Даже и той в момента бил в САЩ. По думите на Стефан, Александрина продължила „обработването”, като твърдяла, че от януари законът се променя и вече няма да има възможност да се купува недостигащ стаж. Затова трябва да се действа бързо, за да се хване старото положение. Така Стефан броил 16 000 лв. от заработеното в САЩ, като очаквал така да си купи законно 4-5 г. стаж и да получи право на пенсия в България. В онзи момент не съм се усъмнил, спомня си той. Не направил сам проверка, нито се консултирал с някого от НОИ, само взел оттам справката. Видях, че нищо не се случва, връща лентата Стефан. От чужбина пращал имейли, на които Лазар му отвръщал, че всичко е задействано, но се бави в ТП на НОИ, където в момента правели ревизия на стажа му. „Мина половин година и разбрах, че нещо не е наред. Започнах да настоявам: „Не знам какво правите. Пратете ми входящия номер на преписката в НОИ, за да изискам отговор оттам”. Те спряха да отговарят и да вдигат телефона”, описва мъжът. Бил с вързани ръце отвъд океана. Чак при следващия отпуск в България миналото лято Стефан Петров отишъл в Икономическа полиция и разказал всичко. Дал разписката за платената сума, на която, по думите му, подпис сложил лично Лазар. Гурбетчията обаче е сред малцината, които имат такъв документ. Междувременно ходил и в офиса. Идваха и други хора, които търсеха обяснение - ставаше като митинг, разказва Стефан. Вече няколко пъти е дал показания. По думите му, Лазар отричал да се познават, но експертиза доказала, че подписът на разписката е негов. Дългата кореспонденция по мейла пък показва кога се е изнервил и почнал да става груб и безцеремонен със завлечения мъж. В момента Стефан е в неведение какво се случва по неговия казус. Възможно е тепърва да се окаже, че не може да се пенсионира, защото е предоставил оригиналните документи и трудовата книжка на Александрина и Лазар, както и генерално пълномощно да го представляват пред НОИ. Впоследствие те върнали някои документи на негови познати у нас. При следващото завръщане в България през лятото Стефан ще узнае дали не е затънал и с липсващи книжа. Вече съм прежалил парите. Искам само справедливост и виновните да влязат в затвора. Кой знае колко възрастни хора са се поболели заради тях. Макар да съм зад граница от толкова години, гледам телевизия, имам роднини и приятели в България. Виждам с какво живеят пенсионерите. Да взимаш пари от тях и да ги мамиш, е безскрупулна работа, казва Стефан.", "date": "2019.12.17", "title": "Александрина и Лазар от схемата с НОИ ужилили с 16 бона бивш военен, живеещ в САЩ"}
{"url": "https://www.24chasa.bg/novini/article/7985529", "text": "Над 50 са образуваните дела за измами с телкове в страната, съобщи директорът на главна дирекция \"Национална полиция\" главен комисар Христо Терзийки в отговор на въпрос дали МВР ще влезе в болниците. Проверки на всички заведения бяха   след среща в Министерски съвет с протестиращите медицински сестри.  \"Проверки в болниците има от близо 2 години\", каза вътрешният министър Младен Маринов. Той напомни, че след анализ е било проверено къде има най-много пенсии с телкове. Проверка е показала, че това е Силистра. \"Както си спомняте, там бе задържана група за измами с инвалидни пенсии\", добави Маринов.  Той допълни, че всички нередности, които се установят, ще се докладват в прокуратурата, ако са престъпление или в съответните институции за налагане на административни санкции.", "date": "2019.12.17", "title": "Над 50 дела за измами с телкове в страната"}
{"url": "https://www.24chasa.bg/novini/article/7985497", "text": "Граничният полицай Бисер Чаушев, заловил 456 мигранти, заедно със служебното си куче Хас, стана \"Полицай на годината\". Той бе отличен за работата си в гранично полицейско управление в Момчилград.  Това е първият случай на граничар, който взима големия приз \"Полицай на годината\". Колективната награда отиде при сектор \"Измами\" на ГД \"Национална полиция\". Те разбиха три групи за телефонни измами във Ветово, Левски и Горна Оряховица.  На церемонията бе отличен и главният прокурор Сотир Цацаров, който бе награден за заслуги към МВР и оказаното съдействие при различни операции. ", "date": "2019.12.17", "title": "Граничар с куче, хванал 456 мигранти, е полицай на годината"}
{"url": "https://www.24chasa.bg/novini/article/7985552", "text": "От януари до средата на декември от Турция в Европейския съюз са влезли нелегално 70 хиляди мигранти, което е с 46% повече, отколкото за същия период на 2018 г. От тях в Гърция са влезли над 67 хиляди, а в България – под 200 души, пише \"Ди Велт\", цитиран от  . От началото на тази година съществено е нараснал броят на мигрантите, които са потърсили убежище и нов дом от Турция в държавите от ЕС, пише германското издание “Ди Велт”. Като цяло в ЕС за 11 месеца и половина нелегално са влезли 70 002 души. От тях 67 741 мигранти са пристигнали в Гърция, 197 – в България, 1803 – в Италия и 261 в Кипър, пише изданието, позовавайки се на доклад на Еврокомисията, с който разполага. В сравнение със същия период на 2018 г. броят на незаконните влизания от територията на Турция е скочил с 46%, алармират от Брюксел. Междувременно броят на мигрантите, добрали се до гръцките острови, през декември е надхвърлил границата от 40 хиляди. Местата за настаняване са значително по-малко – 8530, се казва в доклада. Мнозинството от подалите молба за убежище в Гърция са пристигнали от Афганистан /30%/, следвани от сирийците /14%/, пакистанците /9,5%/, иракчаните /8%/ и турците /5%/. Освен това в документа се отбелязва, че гръцката брегова охрана обвинява турските власти, че не спират лодките с мигранти, които напускат турските пристанища. В споразумението с Брюксел Анкара се задължава да охранява границите на страната, така че нелегални мигранти да нямат възможност да влизат в ЕС. В замяна на този ангажимент Турция получи 6 милиарда евро за настаняването на 3,6 милиона бежанци и мигранти.", "date": "2019.12.17", "title": "“Ди Велт”: От Турция в Гърция са влезли над 67 000 мигранти, в България – под 200"}
{"url": "https://www.24chasa.bg/novini/article/7985575", "text": "Само една телефоннна измама е регистрана в страната от 18 октомври до днес. Това стана ясно на церемонията \"Полицай на годината\". На тази дата беше разбита и арестувана група от Ветово, специализирани в подобни престъпления. Единствената, регистрана от тази дата насам, е била по друга схема - не за съдействие на полицията при хващане на телефонни измамници, а за пари за операция за роднина, пострадал в катастрофа. Измамата е била за 1200 лв., но за щастие парите обаче са спасени. Извършителите се издирват.                                                                                                                                                                                                                                                                                                                       ", "date": "2019.12.17", "title": "Само една телефонна измама от 18 октомври, парите обаче спасени"}
{"url": "https://www.24chasa.bg/novini/article/7985519", "text": "Руският президент Владимир Путин ще обсъди следващия месец с турския президент Реджеп Тайип Ердоган план на Турция да окаже военна подкрепа на международно признатото правителство на Либия, съобщиха ТАСС и Ройтерс, позовавайки се на Кремъл. \"В хода на предстоящите контакти (на двамата президенти) както по телефона, така и лице в лице вероятно темата за Либия ще бъде обсъдена\", заяви говорителят на Кремъл Дмитрий Песков. Путин е очакван на 8 януари в Турция, където ще бъде пуснат в експлоатация газопроводът \"Турски поток\", предава БТА. Песков посочи също, че Русия подкрепя всички международни усилия и действия на отделни държави, насочени към преодоляване на кризата в Либия. Телевизия Ал Арабия съобщи, че Турция е изпратила в либийската столица специални части за охрана на членове на либийското правителство на националното съгласие на Файез ел Сарадж. Анкара е доставила в страната също и военна техника, посочва още телевизията.", "date": "2019.12.17", "title": "Путин ще обсъди с Ердоган през януари либийската криза"}
{"url": "https://www.24chasa.bg/novini/article/7985610", "text": "До 2 години Столичната община ще предоставя тройно повече е-услуги на гражданите и бизнеса. В момента те са 50, а целта е да станат над 150. Това предвижда стратегията за дигитална трансформация, която бе представена от столичния кмет Йорданка Фандъкова, новия зам.-кмет по дигитализация, иновации и икономическо развитие, който предстои да стъпи в длъжност, Владимир Данаилов и председателя на СОС Елен Герджиков. “Увеличаването на е-услугите ще позволи да намалим времето, което сега гражданите и бизнеса прекарват по гишетата. За София средно губим по 5 дни годишно в обикаляне по институции, за да получим някаква услуга. Целта е да намалим това време до 1 ден годишно, а в бъдеще и до 0 - тоест да може софиянци да получават услуги от общината през телефона или компютъра си”, обясни Данаилов. Сред услугите, които предстои да се дигитализират той посочи удостоверение за семейно положение и строителни разрешителни. Заедно с ЕИБ вече се подготвят 14 проекта, които да ускорят дигитализацията на София. Сред тях са отваряне на данните, което ще позволи например в определен час сутрин общината да знае колко човека пътуват от дадена спирка и да прати достатъчен брой автобуси. Отварянето на данните ще позволи на различни софийски компании да разработят различни приложения, свързани с топлоснабдяване, транспорт и сметосъбиране, които да улесняват хората. Друг проект предвижда единен начин на плащане и една тарифа за различни видове пътувания - градски транспорт, автомобили за споделено пътуване и е-тротинетки. Още от 1 януари вече няма да е нужно да се ходи в общината, за да се декларира покупка или продажба на имоти. Данните вече ще се обменят онлайн между общината и Агенцията по вписванията, каза Фандъкова. Тя подчерта, че дигитализирането на общината, използването на иновации за решаване на градските проблеми и работата с IT сектора са приоритет. Първите задачи, които е поставила на Данаилов като зам.-кмет, са приемане на стратегията и модернизиране на съществуващите 50 е-услуги и разширяването им.", "date": "2019.12.17", "title": "До 2 години София ще предоставя над 150 е-услуги"}
{"url": "https://www.24chasa.bg/novini/article/7985606", "text": "Изстрелването на ракетата \"Союз\" с европейския орбитален телескоп \"Хеопс\" за изследване на екзопланети, предвидено за вторник, беше отложено поне с един ден, съобщиха световните агенции, цитирани от БТА. Ракетата трябваше да стартира от космодрума Куру във Френска Гвиана и да изведе в орбита също и четири други спътника. Преди началото на автоматичната процедура по подготовка на изстрелването се е появил червен код за прекъсване в горната степен на системата на ракетата-носител. Заради софтуерния проблем и за да не бъдат поети рискове, стартът е бил отложен. \"Това е комплексна мисия и не пожелахме да рискуваме\", заяви научният ръководител на Европейската космическа агенция /ЕКА/ Гюнтер Хасингер. Европейското космическо ведомство възнамерява с изстрелването на първия по рода си телескоп не за търсене, а за детайлно изучаване на стотици от около 4000-те хиляди открити досега екзопланети. Наречен \"Хеопс\" (CHEOPS - Characterising Exoplanet Satellite), 300-килограмовият апарат е на стойност 50 милиона евро. Телескопът трябва да бъде позициониран на около 700 километра над Земята, като основният му инструмент ще бъде насочен към нощната страна на планетата, за да не пречи слънчевата светлина на гледката му към космоса.О Оборудван с една камера, \"Хеопс\" ще се взира в звездите, около които вече е известно, че орбитират екзопланети. Чрез транзитния метод астрономите ще се опитат да определят големината и да изследват атмосферите им, получавайки важна информация за формирането и еволюцията на разнообразни светове извън Слънчевата система. По време на мисията си \"Хеопс\" ще изучава между 300 и 500 екзопланети. Астрономите откриват първата екзопланета преди около три десетилетия с помощта на наземни телескопи. От тогава е даден старт на няколко мисии, чиято цел е да откриват повече нови светове, сред които на \"пенсионирания\" миналата година космически телескоп \"Кеплер\" и на изстреляния през април 2018 г. TESS (Transiting Exoplanet Survey Satellite).", "date": "2019.12.17", "title": "Отложиха изстрелването на телескопа \"Хеопс\"\nот космодрума в Куру"}
{"url": "https://www.24chasa.bg/novini/article/7985613", "text": "Министър-председателят Бойко Борисов се срещна с посланика на Франция Флоранс Робин. Фокус на разговора им беше разширяването на двустранното сътрудничество в различни сфери, като акцент беше поставен в областта на образованието и науката. Премиерът Борисов подчерта, че ключов приоритет в управлението на правителството е образованието. Той припомни, че тази тема е част и от ресора на българския еврокомисар Мария Габриел и допълни, че правителството работи активно за въвеждането на дуалното образование в българските училища, което да отговаря на нуждите на пазара на труда. Министър-председателят Бойко Борисов и френският посланик Флоранс Робин разговаряха за реализирането на конкретни двустранни проекти в образованието и науката, както и за сътрудничеството по актуални теми от европейския дневен ред.", "date": "2019.12.17", "title": "Борисов говори с посланика на Франция за общи проекти в образованието и науката"}
{"url": "https://www.24chasa.bg/novini/article/7985611", "text": "Британската лира загуби 0,7 процента от стойността си, след като станаха ясно плановете на Борис Джонсън за кратък преходен период след раздялата с ЕС, пише Ройтерс. Валутата спадна до 1.3236 долара за една лира, след като в петък достигна до най-високите нива от година и половина. Причината за спада са публикуваните от британската преса планове на премиера Борис Джонсън, за които съобщават Таймс и Файненшъл Таймс. Джонсън възнамерява да внесе в парламента закон, който поставя като краен срок на преходния период след Брекзит 31 декември 2020. Всяко удължаване на този срок ще бъде направено незаконно, което означава, че ще бъде създаден голям натиск, защото Великобритания ще трябва да договори търговските си отношения с Европейския съюз за по-малко от година, предаде  . След като Великобритания напусне ЕС на 31 януари 2020, страната няма да е член на Общността само на хартия, защото влиза в сила преходният период, при който действат досегашните правила, докато не бъде подписан търговски договор между Лондон и Брюксел. Ако бъде приет закон, че този преходен период не може да продължи след 31 декември 2020 г., ще означава, че търговския договор трябва да бъде изработен и подписан за 11 месеца. В момента за това са отделени почти 3 години. Главният преговарящ на ЕС Мишел Барние предупреди, че 11 месеца не са достатъчни за изработването на подробно търговско споразумение.", "date": "2019.12.17", "title": "Британската лира се обезцени с 0,7% заради новата идея на Джонсън"}
{"url": "https://www.24chasa.bg/novini/article/7985684", "text": "Европейската комисия изрази днес готовност да задейства срещу Малта чл. 7 от договора за ЕС, с което страната може да остане без глас в европейските институции. Комисията разполага с множество средства за въздействие и ще прецени кое от тях да използва при необходимост, заяви еврокомисарят по правосъдието Дидие Рейндерс пред Европейския парламент в Страсбург при обсъждането на въпроса с върховенството на закона в Малта и убийството на журналиста Дафне Галиция. По неговите думи разследването на убийството е постигнало известен напредък след намесата на Европол. Държавите в ЕС държат правомощията при предоставянето на гражданство, но трябва да се съобразяват с правото на ЕС. Отделни страни не трябва да облагодетелстват опасни инвеститори с предоставянето на паспорти. Държавите носят отговорност за защитата на журналистите, добави Рейндерс. Ако ще говорим за върховенство на закона по света, то трябва да съществува в ЕС. Време е да обвържем осигуряването на средства от бюджета на ЕС с прилагането на общите ценности, заяви еврокомисарят. Утре ЕП ще приеме третата резолюция в последните две години, посветена на върховенството на закона в Малта, където правителството се очаква да подаде оставка през януари. Процедура по чл. 7 досега бе заведена срещу Полша и Унгари", "date": "2019.12.17", "title": "Малта може да остане без глас в европейските институции"}
{"url": "https://www.24chasa.bg/novini/article/7984950", "text": "Китай изстреля 52-ия и 53-ия сателит от своята навигационна система „Бейдоу\". Те са последните два в средна околоземна орбита от спътниковата плеяда „Бейдоу-3\". Двата сателита бяха изстреляни от центъра Сичан в провинция Съчуан с ракетата носител „Юанджън-1\". С това приключиха плановете за изстрелването на 24 сателита за „Бейдоу\" за тази година, каза главният архитект на навигационната система Ян Чанфън, съобщава  Първият сателит за „Бейдоу-3\" бе пуснат на 5 ноември 2017 г., след което бяха извършени още 18 успешни мисии и изстреляни в планирана орбита 30 сателита, което постави национален рекорд за най-висока честота на успеваемост, каза Ян. След тестването на двата сателита и пускането им в експлоатация ще бъде завършена основната спътникова плеяда на навигационната система, добави още главният ѝ архитект.", "date": "2019.12.17", "title": "Китай изстреля последните два сателита на серията „Бейдоу-3\""}
{"url": "https://www.24chasa.bg/novini/article/7985284", "text": " Красивата Чарлийз Терон е изключително силна жена не само на големия екран, но и извън него, защото на 16-годишна възраст тя преживява истински кошмар - майка ѝ Герда убива баща ѝ пред очите ѝ при самозащита. Въпреки случилото се, блондинката намира начин да продължи напред и не позволява на събитията да повлияят на живота и бъдещето ѝ, пише  Актрисата дълго време пази истината за смъртта на своя родител в тайна, казвайки на всички, че той е починал в автомобилна катастрофа. За първи път тя проговори открито за трагичната вечер в началото на тази година. Тогава Терон обясни, че чрез пълното отрицание за станалото, се е опитвала да избяга от образа на жертва. Сега, в интервю за NPR, 44-годишната звезда разкри повече подробности за обстоятелствата, довели до злощастния край на Чарлс Терон през 1991 г. \"Баща ми беше болен човек... Откакто се помня, той бе алкохолик. Ситуацията бе наистина безнадеждна и семейството ми не можеше да излезе от нея. Средата, в която израснах, бе нездравословна. Всичко това ни беляза по някакъв начин завинаги. Разбира се, иска ми се събитията през онази нощ да бяха различни, да не се бе стигало дотам... Но, за съжаление, това става, когато не изкорените проблема отрано\", споделя носителката на \"Оскар\". Тя разказа, че Чарлс се прибрал у дома след поредния дълъг запой и обстоятелствата поели по най-лошия курс. \"Той бе толкова пиян, че едва стоеше на краката си. Влезе в къщата с пистолет. Ние с майка ми затискахме с телата си вратата на стаята ми, защото той се опитваше да влезе. И двете се бяхме облегнали на нея от вътрешната ѝ страна. Тогава той стреля три пъти по вратата... Истинско чудо е, че куршумите не ни уцелиха\", каза Чарлийз. Впоследствие Герда успява някак да отнеме оръжието от съпруга си и да го застреля. \"Беше при самозащита\", категорична е актрисата. \"Не ме е срам да говоря за това, защото смятам, че колкото повече обсъждаме тези проблеми, толкова повече съзнаваме, че не сме сами в тях\", завършва тя. През октомври миналата година, на събитието Elle\"s 2018 Women in Hollywood, тя каза, че именно майка ѝ я е направила силна. \"Късметлийка съм, защото имам страхотна майка, която винаги ми е вдъхвала увереност и смелост. Тя е моето вдъхновение. През годините неведнъж ме е мотивирала, карайки ме да осъзная, че макар и да съм изправена пред най-тежките обстоятелства, винаги имам два варианта - или да плувам, или да се удавя. Тя не искаше да позволявам на тежките ситуации в живота да ме определят\", заяви тогава тя.", "date": "2019.12.17", "title": "Как майката на Чарлийз Терон убива баща й?"}
{"url": "https://www.24chasa.bg/novini/article/7984669", "text": "Учебник по социология за гимназията в Македония предизвика бурни реакции в социалните мрежи, пише в. \"Слободен печат\", цитиран от БТА. Въпросният учебник твърди, че жената трябва да бъде затворена у дома, за да бъде защитена от множество комуникации, конфликти и ангажименти. Така се намалява и възможността жените да извършват закононарушения, пише в учебника. Вестникът посочва, че учебникът се използва от 17 години и е написана от университетски преподаватели. Спорното съдържание предизвика остри критики сред обществеността и преди три години, когато във Фейсбук се появиха извадки от него, в които се твърди, че \"по-висшите слоеве на обществото карат децата си да завършат елитни училища, макар че могат да им намерят работа и без да са завършили някакво особено образование\".", "date": "2019.12.17", "title": "Учебник по социология в Македония: Жената трябва да бъде затворена у дома"}
{"url": "https://www.24chasa.bg/novini/article/7984685", "text": "Опозиционната партия ВМРО-ДПМНЕ в Македония иска правителството да обяви извънредно положение заради замърсяването на въздуха, съобщава в. \"Нова Македония\", цитиран от БТА. \"Невъзможно е да се живее в Скопие. Това не е мъгла, това не е само мръсен въздух, това е газова камера\", заяви говорителят на партията Наум Стоилковски, като призова правителството в координация с градските власти да предприемат извънредни мерки в училищата и институциите. Той подчерта, че ако не се вземат спешни мерки, това ще означава \"умишлена небрежност и излагане на опасност на жителите на Скопие\". Стоилковски каза, че от всички измервателни станции работи само една, а в момента нивото на фините прахови частици е повече от два пъти над нормата. \"Това е геноцид над населението в Скопие\", каза още Стоилковски. Меркел към жителите на Балканите: Елате да живеете и работите в Германия. Под това заглавие македонският вестник \"Вечер\" съобщава какво предвижда новият германски закон за приемане на квалифицирани чуждестранни работници, който ще влезе в сила от 1 март 2020 г. и има за цел да открие възможности за работници от страни извън Европейския съюз да живеят и работят в Германия. \"Вечер\" посочва, че в момента в Германия има 1,3 милиона свободни работни места и там работят над 2 милиона граждани на страни от ЕС. \"Но това не е достатъчно и затова трябва да търсим квалифицирани работници извън ЕС. Без достатъчно експерти нито една икономика не може да оцелее\", предупреди германският канцлер Ангела Меркел във видеосъобщение, посветено на новия закон.", "date": "2019.12.17", "title": "Опозицията в Македония: В Скопие е невъзможно, това не е мъгла, а газова камера"}
{"url": "https://www.24chasa.bg/novini/article/7984689", "text": "Австралийската полиция помогна на 12-годишно момче, което било принудено да шофира пикапа на брат си, за да избяга от горските пожари в страната, предаде Би Би Си. Люк Стърок бил оставен у дома в градчето Могубмер край Пърт. Брат му и баща му се писали доброволци, за да гасят горските пожари в района. Те инструктирали момчето, ако огънят приближи къщата, да избяга до едно портокалово дърво на 4 километра от дома им. Вятърът обърнал пламъците и дома на Люк се оказал заплашен. Момчето взело семейното куче и подкарало пикапа на брат си, за да се измъкне от огъня.Около час по-късно, пожарникари видели малкия шофьор и го спрели, пише  . \"Проблемът му беше, че не знаеше къде да отиде, защото трудно се ориентираше в този дим. Типично фермерско момче, доста е умен\", казва Крейг Спенсър от местната пожарна служба. Пожарникарите оставили момчето на полицаите, които го събрали с баща му. \"Научихме го да шофира още като беше на 7 години, за всеки случай. Направил е каквото трябва\", казва бащата на момчето Айвън Стърок. Полицаите призоваха семействата в района да имат план за действие в случай, че домовете им са заплашени от пожарите.", "date": "2019.12.17", "title": "Дете подкара пикапа на брат си, за да избяга от пожарите в Австралия"}
{"url": "https://www.24chasa.bg/novini/article/7984711", "text": "Парламентарните избори в Сърбия ще се състоят най-вероятно на 19 или 26 април, пише белградският вестник \"Блиц\", позовавайки се на източник от ръководството на управляващата Сръбска прогресивна партия /СПП/. На 29 декември СПП ще свика заседание на Главния комитет на партията, на който членовете ще се произнесат за датата на редовните парламентарни избори, които трябва да се състоят тази пролет. Ще бъдат анализирани досегашните резултати и плановете за бъдещата дейност. Ще бъдат представени и около 20 нови лица, млади членове на партията, които досега са били на обучение и с постиженията си са заслужили да поемат по- голяма отговорност. \"Всички те ще бъдат в листите или за републиканския парламент, или за местните общински съвети. Това ще бъде начин да се покаже, че партията цени работата им\", казва източникът на \"Блиц\", цитиран от БТА. За посещение на папа Франциск в Черна гора, което обяви за догодина черногорският премиер Душко Маркович след посещението си във Ватикана, ключово е одобрението на Сръбската православна църква /СПЦ/ като преобладаваща религиозна общност, пише \"Вечерне новости\". Вестникът посочва, че дипломатическа практика на Римокатолическата църква като задължително условие за посещение на папата в някоя страна е да получи \"зелена светлина\" от преобладаващата религиозна общност. \"Светият престол никога не е искал такъв вид съгласие. Канонът подразбира толкова важен въпрос, ако изобщо бъде поставен, да бъде разгледан на най-високо ниво и по нето, освен черногорско-приморския митрополит, трябва да се произнесат /сръбският/ патриарх Павле и Светият синод на СПЦ\", казва събеседник на \"Новости\" от черногорско-приморската митрополия. Според неназовани източници, цитирани от белградския всекидневник, с пласирането на тези вести властите в Подгорица се опитват да потиснат много по-деликатна тема - \"приемането на узурпаторския закон за свободата на вероизповеданието, срещу който се обяви лично папата\" и с който може да бъде отнето имуществото на СПЦ в Черна гора, църкви и манастири. Лидерът на косовското движение Самоопределение Албин Курти заяви, че ще се срещне с представители на Сръбска листа и ще разговаря с тях за изпълнение на конституционното задължение, което предвижда сърбите да получат министерства, съобщават сръбските вестници. \"До деня на потвърждение на изборните резултати се надявахме, че /в парламента/ може да влезе сърбин, който да не е от Сръбската листа. Моят проблем със Сръбската листа не е защото е сръбска\", каза Курти, който многократно е заявявал, че Сръбска листа е дългата ръка на Белград. Все пак той добави, че конституционното задължение не бива да се бърка с политическа коалиция. \"Нямаме задължение да управляваме в политическа коалиция със Сръбската листа\", каза Курти. Сръбската листа спечели всичките десет места, резервирани за сръбската общност, на предсрочните парламентарни избори през октомври в Косово.", "date": "2019.12.17", "title": "Изборите в Сърбия -  на 19 или 26 април"}
{"url": "https://www.24chasa.bg/novini/article/7984726", "text": "Монблан и Матерхорн са два от най-известните планински върхове в Алпите. Изследователите обаче твърдят, че климатичните промени коренно ги изменят и нараства опасността от срутване на скали и преместване на ледници, предаде БТА. На местата, където обикновено спирахме за почивка, вече не може да се стои дълго време заради опасността от падащи скали, разказва Ян Бютел, планински водач и изследовател във Федералния технологичен институт в Цюрих. Според него планината винаги се е променяла, но без съмнение сега се срутват все по-големи скали. Една от причините за раздробяването на скалите е топенето на вечните ледове. Има тенденция към затопляне във вечните ледове, най-вече от 2010 година, заяви експертката от института за изследване на снега и лавините в Давос Жанет Ньоцли. През лятото най-горните слоеве на вечните ледове се топят и според Ньоцли има ясна тенденция това топене да става все по-голямо. Като допълнение към топенето на вечните ледове или пермафроста, както ги наричат учените, топенето на снега води до просмукване на вода в пукнатините, а това създава огромен натиск и може да причини мащабно раздробяване на скалите. От италианската страна на Монблан, на границата с Франция, местните жители са обезпокоени, защото в резултат на глобалното затопляне великолепният ледник Планпенсьо се движи по-бързо към долината. Върху ледника беше инсталиран радар, който да следи движението на ледените маси всеки ден. Някои изследователи обаче твърдят, че рискът от тонове лед, които се плъзгат надолу и затрупват жителите, е силно преувеличен. Според климатолога Масимилиано Фацини от университета във Ферара няма риск за Вал Фере дори, ако 250 000 кубически метра лед се плъзнат надолу. Според него жителите и туристите не са застрашени.", "date": "2019.12.17", "title": "Експерти: Климатичните промени правят Алпите по-опасни"}
{"url": "https://www.24chasa.bg/novini/article/7984758", "text": "49 журналисти са били убити тази година, съобщи международната организация \"Репортери без граници\", цитирана от ДПА и Франс прес. Броят на убитите журналисти е значително по-малък от този през миналата година, когато те бяха 90. Тази година са били убити 36 професионални журналисти, десетима журналисти любители и трима сътрудници на медии. Повече от половината са убити в мирни райони, а над 60 процента са станали жертва на умишлени нападения. Нито един не е убит в чужбина. Повече от половината са убити в пет страни: Сирия (10), Мексико (10), Афганистан (5), Пакистан (4) и Сомалия (3), посочва БТА. Четиринадесет журналисти са убити в Латинска Америка, която е станала също толкова опасна за тях, колкото и Близкият изток. Според \"Репортери без граници\" в момента по света в затвора се намират 389 журналисти. Повече от половината лишени от свобода журналисти се намират в затворите на три страни: Китай (120), Египет (34) и Саудитска Арабия (32), става ясно от годишния доклад на организацията. В Египет и Саудитска Арабия повечето задържани са вкарани в затвора без да са били осъдени или да им е било повдигнато обвинение. До декември са били отвлечени 157 журналисти, основно в Сирия (30), Йемен (15), Ирак (11) и Украйна (1).", "date": "2019.12.17", "title": "\"Репортери без граници\": 49 журналисти са убити през 2019 г."}
{"url": "https://www.24chasa.bg/novini/article/7984756", "text": "Единият от пострадалите на строителната площадка, предвидена за депо за радиоактивни отпадъци край АЕЦ \"Козлодуй\", ще бъде опериран, предаде  .  Единият от пострадалите беше освободен за домашно лечение, а другият остава в болница за операция, но е без опасност за живота. Все още няма никакъв достъп до строителната площадка. Цивилни лица и журналисти не се допускат. На площадката влизат само служители. След инцидента дейностите на площадката са спрени. „Основна грижа на обекта е на надзора. Има и консултант по безопасност. За да се разреши строителство на обекта, се изготвя план за безопасност. Нашият персонал основно има грижата да контролира какви материали се влагат и как се изпълнява проекта, за да може в бъдеще хранилището да изпълнява функциите си на защитна бариера. Идеята е да намерим коренната причина, за да не се повтаря такова нещо”, заяви заместник изпълнителният директор на фирмата - възложител Георги Разложки. Случаят е изключително сложен и ще бъде поет от Националната следствена служба под наблюдението на Окръжна прокуратура – Враца. Оказва се, че става въпрос за огромни, 5-метрови метални конструкции, които са на сноб и се спускат от кран. Къде точно е причината – дали в недоброто укрепване на крана, дали е човешка грешка, това тепърва ще става ясно. Тези метални конструкции се пускат в голяма дупка около метър и половина, два. В момента на спускането в дупката е имало двама души, отстрани също е имало двама. Нещо се случва, тези метални конструкции падат, убиват двамата вътре, а двамата отстрани биват ранени. Това е неофициална информация. В момента се води разследване.", "date": "2019.12.17", "title": "Оперират един от пострадалите работници край АЕЦ \"Козлодуй\""}
{"url": "https://www.24chasa.bg/novini/article/7984788", "text": "Черногорският сеизмологичен институт е регистрирал тази сутрин в 4.14 часа местно време земетресение с магнитуд 3,7 и епицентър на 20 километра северно от албанския град Дуръс, предадоха Танюг и БТА. Огнището на земетресението е било на дълбочина 10 километра. Трус с такава сила не може да предизвика материални щети, но Албания още се възстановява от катастрофалното земетресение на 26 ноември, при което загинаха 51 души, бяха повредени над 11 хиляди сгради и около 13 000 души останаха без покрив.", "date": "2019.12.17", "title": "Ново земетресение в Албания"}
{"url": "https://www.24chasa.bg/novini/article/7984786", "text": "\"Турски войници в Либия. Отиваме на помощ на Сарадж\", пише турският в. \"Тюркие\" тази сутрин, като информира, че в турския парламент през следващите дни влиза меморандумът за военно сътрудничество, подписан между Анкара и либийското правителство на националното съгласие на Файез ел Сарадж. Споразумението, прието вчера в комисията по външни работи на турския парламент, подготвя правната база за изпращането на турски войници в Либия, отбелязва изданието. След като бъде прието в Меджлиса, то ще трябва да получи одобрението на президента Реджеп Тайип Ердоган. Когато и това стане, Анкара ще може да изпрати свои военни в Либия, в случай че такова искане постъпи от страна на законния лидер на страната Файез ел Сарадж, пише изданието, цитирано от БТА. \"Тюркие\" напомня, че правителството на Сарадж е изправено пред настъплението на войските на военния лидер Халифа Хафтар към Триполи. Вестникът окачествява Хафтар като \"превратаджия марионетка\" и твърди, че въжетата, с които той е дърпан, са в ръцете на САЩ и Русия. \"Америка и Русия подкрепят превратаджията в Либия както подкрепят и главатарите на СЗН\", пише вестникът, визирайки Силите за защита на народа (СЗН), смятани от Анкара за терористична организация. Според изданието в \"мрачното си минало\" Хафтар е получил военно обучение в Русия, работил е в Египет за известно време, а по времето на Кадафи е бил взет за пленник в Чад. Спасен е бил с операция на ЦРУ и изпратен в САЩ, където е станал политически бежанец. С падането на Кадафи от власт, е било осигурено завръщането му в Либия като \"марионетка\", пише вестникът. Темата е сред водещите и във в. \"Йени шафак\", който посочва, че Обединените арабски емирства, подкрепящи Хафтар, засилват дейностите си за дестабилизиране на Либия. Безпилотни самолети на ОАЕ бомбардирали военно училище в Мисрата, но били отблъснати от ответен огън. Освен това в нарушение на оръжейното ембарго на ООН емирствата продали на Хафтар боен кораб, купен от Ирландия. ОАЕ лобирали пред американски сенатори също за налагането на санкции срещу Турция, пише още вестникът. В писмо с дата 7 ноември до сенаторите по електронната поща, до което има публичен достъп, ОАЕ заявяват, че подкрепят налагането на санкции на Турция, както се предвижда в резолюция, приета от Камарата на представителите през октомври. Според \"Дирилиш постасъ\" с действията си в Източното Средиземноморие Турция разкъсва споразумението Сайкс-Пико от 1916 г. /тайно споразумение между Великобритания и Франция за разделяне на зони на влияние между двете страни на арабските владения на Османската империя след края на Първата световна война/. \"Израелски бойни кораби бяха прогонени от силите на нашия флот, когато се опитаха да влязат в района на (извършвани от Турция) сондажи. Изпратен от Израел боен кораб във водите край СКТР (признатата единствено от Анкара Севернокипърска турска република, бел.ред.) както дойде, така и си отиде. Разполагането на безпилотни самолети със и без въоръжение в (Северен) Кипър пък разгневи още повече Израел, Гърция и кипърските гърци\", отбелязва изданието.", "date": "2019.12.17", "title": "Турция планира военна база в Либия"}
{"url": "https://www.24chasa.bg/novini/article/7984792", "text": "Специализираният наказателен съд наложи една година лишаване от свобода с тригодишен изпитателен срок на 78-годишната жена, която през ноември 2018 г. (тогава на 77 години) бе обвинена от Специализирана прокуратура за участие в организирана престъпна група за разпространение на наркотици в столичния жк „Люлин“. Това съобщиха от прокуратурата.  Четири години „Лишаване от свобода“ определи съдът за внука й, който бе обвинен като ръководител на групата. Той вече е приведен в Софийския затвор, след като съдът не измени мярката му за неотклонение „Задържане под стража“. Ако присъдата му бъде потвърдена от горните съдебни инстанции, той ще трябва да остане зад решетките общо 6 години. Ще изтърпи ефективо и 2-годишна предходна условна присъда за разпространение на наркотици, след като в рамките на изпитателния срок извършил ново престъпление. В затвора вече са и другите двама подсъдими по делото. Още преди внасянето на обвинителния акт в съда (на 16 април 2019 г.), те се признаха за виновни и поискаха споразумение с прокуратурата, като приеха да изтърпят 3-годишни ефективни присъди. Четиримата наркоразпространители бяха задържани на 1 ноември 2018 г. при съвместни действия по разследването на ГДБОП и Специализираната прокуратура. У всеки от от бяха намерени и иззети различни количества наркотици. Най-възрастната жена, привличана до момента към наказателна отговорност за наркоразпространение, сама разфасовала марихуана на дози, когато внукът й отсъствал, и я продавала в дома си на клиенти след уговорка по телефона, доказа съдебното дирене. При неутрализиране на групата, малко преди разследващите да влязат в жилището й, от прозореца на обитаваната от нея стая бил изхвърлен плик с близо четвърт килограм марихуана. Жената опитала да се освободи от друго количество в тоалетната чиния. По-лекото наказание, наложено й от съда, се дължи както на напредналата й възраст, така и на факта, че единствено тя от подсъдимите не е била осъждана. Към момента тя е с мярка за неотклонение „Подписка“. Определените от Специализирания наказателен съд наказания на 78-годишната жена и внука й не са окончателни и могат да бъдат обжалвани и протестирани пред Апелативния специализиран наказателен съд.", "date": "2019.12.17", "title": "Осъдиха 78-годишна баба и внукa й за участие в наркогрупа"}
{"url": "https://www.24chasa.bg/novini/article/7984890", "text": " 2020 ще бъде най-натовареният месец с 23 работни дни. Най-свободен за трудещите се пък се очертава да бъде месец май, когато работните дни са само 18. Годината, която посрещаме, е високосна и има 366 дни - 250 от тях са работни, т.е. ни очакват 2000 работни часа. 16 дни са официални празници, за които и ще почиваме допълнително. Традиционно неработен е  , който през 2020 г. се пада в сряда.  пък ще има цели пет уикенда заради допълнителния 29-ти ден, през втория месец обаче няма празници, заради които да има извънредно почивни дни. През   неработен ще бъде само един ден - 3 март. Националният празник на България следващата година се пада във вторник. През   ще почиваме два допълнителни дни около Великден. Празникът ще бъде на 17,18,19 и 20 април. Така заедно със събота и неделя, почивни ще бъдат още петък и понеделник. Два дълги уикенда с по три почивни дни ще има за работещите през месец  . Месецът ще започне с три почивни дни, тъй като 1 май - Ден на труда, се пада в петък. Последният уикенд на месец май също ще бъде от три почивни дни. Тъй като 24 май - Ден на славянската писменост, е в неделя, неработен ще бъде следващия ден - 25 май, понеделник. Само един почивен ден обаче ще има за Гергьовден, защото 6 май през 2020-а е в сряда, коментира  . През летните месеци   няма допълнителни почивни дни.   обаче ще започне с по-дълга почивка. 6 септември - Ден на Съединението, е в неделя, заради което почивен ще бъде и следващия ден - 7 септември, понеделник. Неработен ще бъде и 22 септември - Ден на независимостта, вторник. През   няма допълнителни почивни дни. За коледните празници през   обаче пък ще се радваме на цели пет неработни дни - между 24 до 28 декември. Нова година - 1 януари, се пада в петък. Така официално първият работен ден през 2021 г. ще бъде чак на 4 януари, понеделник.", "date": "2019.12.17", "title": "Високосна година: Колко и как ще почиваме през 2020-а?"}
{"url": "https://www.24chasa.bg/novini/article/7984901", "text": "Американската компания \"Спейс екс\" осъществи управляемо кацане на първата степен на ракетата-носител \"Фалкон-9\" на морската си платформа след изстрелването, но операцията по прехващането на носовия обтекател завърши неуспешно, предаде ТАСС, цитирана от БТА.  Компанията на Илон Мъск пусна в Туитър запис, на който се вижда кацането на първата степен на ракетата-носител \"Фалкон-9\" на специалната дистанционно управляема платформа в Атлантическия океан край бреговете на Флорида. Тази степен вече беше използвана двукратно при предишни стартове. Компанията възнамеряваше да прехване и двата елемента на главния обтекател на ракетата. Те трябваше да се приземят с парашути на гигантски мрежи, опънати на специално оборудвани морски съдове. Но елементите паднаха във водата. Сътрудниците на \"Спейс екс\" възнамеряват да се доберат до тях, за да ги използват при бъдещи изстрелвания. Ракетата-носител \"Фалкон-9\" беше използвана за изстрелването от космодрума в Кейп Канаверал в щата Флорида на спътника за свръзка JCSAT-1S/Kacific1. Апаратът, произведен от американската компания \"Боинг\", ще бъде използван от от оператори за свръзка от Япония и Сингапур.", "date": "2019.12.17", "title": "\"Спейс екс\" успя да приземи първата степен на ракетата \"Фалкон\" на морската си платформа"}
{"url": "https://www.24chasa.bg/novini/article/7984911", "text": "Добивът на природен газ в Китай през 2019 г. е достигнал 173,3 милиарда кубични метра, стана ясно по време на състоялата се вчера в Пекин годишна национална конференция по въпросите на енергетиката. Данните показват, че за трета поредна година годишният добив на газ нараства с над 10 милиарда кубични метра. Новите доказани резерви от природен газ през 2019 г. са достигнали 1,4 трилиона кубични метра или с 68% повече от предходната година, информира  През 2020 г. Китай ще увеличи добива на газ, като същевременно ще продължи да работи за разширяване изграждането на системи за производство, доставка, съхранение и продажби на синьото гориво, бе посочено също на конференцията.", "date": "2019.12.17", "title": "Добивът на природен газ в Китай през 2019 г. надхвърли 170 млрд. кубични метра"}
{"url": "https://www.24chasa.bg/novini/article/7984951", "text": "Проф. Ангел Димитров, съпредседател на Съвместната мултидисциплинарна експертна комисия по историческите и образователни въпроси на България и Северна Македония, обясни пред  как се е стигнало до това, което днес съседите ни от Северна Македония наричат официален македонски език. \"Истината е, че през 44-45 г. две комисии се събират, за да реконструират въз основа на 2-3 от местните говори нова езикова конструкция. Измисля се нова писмена система, която заимства много от сръбските букви. Целта на тази комисия е да разграничи езика от литературния български език. Някои от членовете на комисията се съпротивляват. /.../ Така се създава това, което се нарича днешният македонски език\", посочи проф. Ангел Димитров. Той каза, че комисията не се занимава с езиковите въпроси. И добави, че не трябва да се вглеждаме в такива конкретни случки, защото напоследък се напластява едно излишно напрежение между двете държави. Трябва по-скоро да се запитаме какви са причините за това. \"Много често се забравя, че освободената енергия при разпада на комунистическата система беше насочена не само към бъдещето, но и в известен смисъл към миналото. /.../ Няма никакво желание у нашите колеги да излязат от тази рамка, която е идеологическа и политическа и беше създадена през 44 година и оттогава досега не се променя. Работата на комисията е била едностранно прекратена от колегите им от Северна Македония\", обясни проф. Димитров. \"Беше едностранно прекратена работата на комисията с аргумент, че трябва да се съобразяват с предстоящите предсрочни избори, които са след 4 месеца. Те просто отказват да се срещаме повече и да разговаряме. Остава един въпрос дали през май ще се възстанови работата на комисията\", посочи още специалистът. \"За нас също този аргумент е изненадващ, защото винаги досега колегите твърдяха, че работят без политически натиск, че всичко около тях е спокойно. И сега се оказва, че работата на комисията е вътрешнополитически проблем за нашата млада съседка\", каза още той.", "date": "2019.12.17", "title": "Проф. Ангел Димитров: Напластява се излишно напрежение между София и Скопие"}
{"url": "https://www.24chasa.bg/novini/article/7984946", "text": "Сдружението на австралиеца Джок Полфрийман нае офис в София, докато чака Върховният съд да се произнесе по казуса с предсрочното му освобождаване. Гражданското сдружение ще се занимава със защита на правата на затворниците в България, предаде  . Преди десетина дни Полфрийман се срещна с министъра на правосъдието Данаил Кирилов – един от големите противници на решението австралиецът да бъде освободен предсрочно. „ . Да обясня, че ние не сме срещу министерството, не сме против републиката, напротив. Ние искаме спазване на българските закони в местата за лишаване от свобода и министерството и правителството няма какво да губят от контакта с нашето сдружение и със затворниците”, каза Полфрийман. „Данаил Кирилов обеща, че ще има редовни срещи с представители на сдружението. Че сдружението ще работи с министерството на правосъдието. Много неправителствени организации работят с министерството на правосъдието и с други министерства – това е нормално. Това е нашата цел – да се даде гласност на другата гледна точка. Не знам кога ще бъде следващата ни среща, но се договорихме за месечни срещи. Идеята беше да има месечна среща между представители на сдружението и министерството на правосъдието. Това казах на министъра – аз съм видял потенциал в българските затвори да променят живота на нарушителите, на престъпниците. Видял съм с мои очи и съм живял с тези хора. Обсъждали сме как са живели преди затвора, грешките, които са правели. Но най-важното нещо за тези хора е да намерят причина за промяна за добро”, казва още Полфрийман. Вече над два месеца няма решение на Върховния касационен съд дали ще отмени предсрочното освобождаване на австралиеца в затвора.", "date": "2019.12.17", "title": "Полфрийман: Българските затвори могат да променят престъпниците"}
{"url": "https://www.24chasa.bg/novini/article/7984969", "text": "Двама мъже на 24 и 28 г. са арестувани само ден, след като са откраднали 16 000 лева в игрална зала в Карлово, съобщиха от полицията. Сигналът за грабежа е получен рано сутринта вчера. Служител на частна охранителна фирма разказал, че двама маскирани са нахлули в помощението, заплашили са крупието и са прибрали крупната сума.  Криминална полиция веднага е започнала работа по случая и обирджиите са заловени. У тях е намерена по-голямата част от пачките. ", "date": "2019.12.17", "title": "Арестуваха двама, задигнали 16 000 лева от казино"}
{"url": "https://www.24chasa.bg/novini/article/7985007", "text": "Едни от най-големите технологични компании са обвинени за смъртта на деца в Демократична република Конго. Според първото по рода си дело „Тесла“, „Епъл“, „Майкрософт“, „Дел“ и компанията майка на „Гугъл“ – „Алфабет“ са съучастници в смъртта на деца от 14 семейства, които са били принудени да работят в мина за кобалт, предаде  . От делото става ясно, че децата са били принудени да работят в кобалтови мини в страната. Кобалтът е метал, който се използва в технологичната индустрия за производство на различни устройства, включително компютри и телефони. Металът се използва за направата на литиеви батерии, като повече от половината кобалт в световен мащаб се добива именно в Конго. Това е първото дело, в което технологични гиганти са обвинени заедно за източника на кобалт, който използват в производството си. На предоставените към делото снимки се вижда, че част от децата са обезобразени или им липсват различни крайници в следствие на тежкия труд. Шест от 14-те деца са загинали при срутване на тунели в кобалтовите мини, а всички останали са получили необратими наранявания. „Тези компании – най-богатите в света, които произвеждат различни джаджи – са позволили деца да бъдат осакатявани и убивани, за да се сдобият с евтиния кобалт, от който имат нужда“, коментира адвокат Теренс Колингсуърт, представляващ семействата. Според документите по делото децата, някои от които шестгодишни, са били принудени от семействата си да работят в кобалтовите мини заради изключителната бедност в страната. Мините са собственост на британската компания „Гленкор“, която в миналото е била многократно обвинявана в използване на детски труд. Някои от тях са получавали заплащане от 1,50 долара на ден, работейки шест дни в седмицата. Все още няма коментар от технологичните гиганти по темата.", "date": "2019.12.17", "title": "Обвиниха \"Тесла\", \"Епъл\" и \"Майкрософт\" за смъртта на деца в Конго (Видео)"}
{"url": "https://www.24chasa.bg/novini/article/7985003", "text": "Председателят на Народното събрание Цвета Караянчева връчи голямата награда „Студент на годината“ на Иван Маринов. Това съобщиха от пресцентъра на парламента.  Иван Маринов е студент в Техническия университет в София, специалност „Топлоенергетика и ядрена енергетика“. Цвета Караянчева пожела на победителя успешна реализация, защото индустрията на България се нуждае от подготвени инженери. Знанията ни дават възможности да се усъвършенстваме, да бъдем конкурентни и да вървим напред, подчерта Цвета Караянчева и призова присъстващите млади хора винаги да се съизмерват с най-добрите, с най-знаещите и с най-можещите.   Сред присъстващите на церемонията бяха председателят на Комисията по образованието и науката Милена Дамянова, народни представители, представители на изпълнителната власт, експерти и общественици. Събитието се проведе под патронажа на министъра на образованието Красимир Вълчев и бе организирано от Националното представителство на студентските съвети. На церемонията бяха връчени награди в 15 категории, сред които докторант на годината, както и студент с българско гражданство, обучаващ се извън пределите на страната.", "date": "2019.12.17", "title": "Цвета Караянчева връчи наградата \"Студент на годината\" на Иван Маринов (Снимки)"}
{"url": "https://www.24chasa.bg/novini/article/7985070", "text": "Турция е отправила предложение към Израел, което може да извади от строя проекта за Източносредиземноморския газопровод (East Med), пише турският в. \"Джумхуриет\", позовавайки се на Анадолската агенция. Новината е била разпространена от израелското държавно радио. Според сведенията Тел Авив е получил от Анкара предложение за пренос на природен газ към Европа през територията на Турция, посочва БТА. \"Докато продължава борбата си за господство в Източното Средиземноморие, Анкара е предприела атака за изваждане от играта на проекта EastMed\", отбелязва турският вестник, имайки предвид създалото се в региона напрежение около сондажите за въглеводороди и подписаното между Турция и Либия споразумение за разграничаване на морските пространства. Източносредиземноморският газопровод е съвместен проект на Гърция, Израел, Италия и Кипър, по който Израел планира от 2025 г. да доставя газ в Европа. Тръбата, дълга 2100 км, следва да доставя газ от находищата край бреговете на Израел до Италия, като се минава през Кипър и Гърция. Готовността на Турция да реализира преноса на газ през свои земи е била предадена на високопоставен представител на министерството на енергетиката на Израел, уточнява \"Джумхуриет\".", "date": "2019.12.17", "title": "Турция предлага на Израел да пренася газ към Европа"}
{"url": "https://www.24chasa.bg/novini/article/7985072", "text": "Водата в Перник, където бе въведен режим, няма да поскъпва въпреки внесеното предложение в КЕВР за увеличение на цената с над 3% от 1 януари. В момента кубик струва 2,20 лв. От МРРБ като принципал на дружеството има становище, че новият прокурист Камен Каменов, който вече е вписан, има право да не въвежда новите тарифи, дори те да бъдат приети от регулатора, научи \"24 часа\" от високопоставени източници в министерството. От МРРБ настояват вместо увеличение на цената, дружеството да предприеме мерки по събиране на задълженията. Неплатените суми за ползвана вода в Перник са 5 млн. лева, от които 4 млн. лв. са дългове на битови абонати. Новите цени на водата от 1 януари ще бъдат разглеждани в КЕВР днес. Според предварителните предложение на ВиК дружествата поскъпване ще има в цялата страна. В областите Видин, Русе, Монтана, Силистра, Ямбол, Шумен, Варна, Враца, Добрич, Бургас, Ловеч и Разград кубик ще е над 3 лева, ако предложенията бъдат одобрени без корекции. Най-голямо поскъпване е предвидено за Кърджали - с над 9%, а най-малко в Пловдив - само 0,1 на сто. Най-скъпа ще е водата в Шумен - 3,52 лв. за куб. метър, а в Добрич и Силистра ще е близо 3,45 лв. За София предложената нова цена е 2,75 лв., което прави увеличение от близо 7%.", "date": "2019.12.17", "title": "Замразяват цената на водата в Перник"}
{"url": "https://www.24chasa.bg/novini/article/7985076", "text": "\"Уважаеми медицински сестри, отново ви излъгаха. - Това написа председателят на БСП Корнелия Нинова във фейсбук. - Помните ли онези 50 милиона за заплати, които след това се оказаха шест и накрая нито един лев не стигна до вас? Потънаха в увеличената цена на клиничните пътеки. И този път Борисов ви обеща още от същото. Така ще бъде, докато болниците са търговски дружества. И какво стана - влязохте с искане за реформа, излязохте с решение за проверки. Че има злоупотреби, има. Ще пошумят месец-два и след това отново постарому. Изиграха ви. Защото Борисов не иска да промени модела. Той му е удобен. Освен, че ви изиграха, ви разделиха и настроиха едни срещу други с лекарите. А вие знаете, че едни без други не можете, когато влезете в операционната. Сигурно има лекари, които получават 12000 лв. заплата. Но защо не му казахте колко лекари в провинцията получават по 2000 лв. А в колко райони на страната? Хората умират без медицинска помощ просто защото няма никакъв лекар. Десет години управление на ГЕРБ гледаме една и съща пиеса - ако има протестиращи, премиерът ги приема милозливо. Обещава неща, които знае, че няма да изпълни. За по-сигурно внася раздор и разделение между една група българи и друга група българи и ги оставя взаимно да се изтощават. А пациентите ще почакат. Докога така с некомпетентност, манипулации, разделение и омраза? Уважаеми българи, не се поддавайте на това. И не се примирявайте. И изисквайте вашите пари за вашето здраве. Не бъдете просто публика на поредната пиеска.\" Това написа още във фейсбук Корнелия Нинова.", "date": "2019.12.17", "title": "Корнелия Нинова: Уважаеми медицински сестри, отново ви излъгаха"}
{"url": "https://www.24chasa.bg/novini/article/7985075", "text": "Вицепремиерът и министър на външните работи Екатерина Захариева разговаря с външния министър на Република Корея Канг Кьонг-хуа в Мадрид в рамките на 14-ата среща на министрите на външните работи на Форума „Азия-Европа“(АСЕМ), съобщиха от пресцентъра на МВнР. “България приема Република Корея за приоритетен партньор в региона на Азия и желае да развива активни политически и икономически отношения. Нашата първа двустранна среща днес е отлична възможност да обмислим как да надградим резултатите от визитата на нашия премиер Бойко Борисов в Сеул през септември тази година”, каза вицепремиерът Захариева. На фона на динамичния политически диалог между двете държави през последните години би трябвало да работим за задълбочаване на търговско-икономическите връзки и привличане на южнокорейски инвестиции в България, заяви още външният ни министър. Република Корея е 11-ата по големина икономика в света. “Много съм радостна да се видим. Беше чест за нас да приемем премиера Борисов и да подпишем редица документи. Очакваме сега конкретен интерес към вашата страна да проявят нашите компании, които имаха шанса да се запознаят от първо лице с възможностите за инвестиции в България”, каза министър Канг Кьонг-хуа. Захариева подкрепи усилията, които Република Корея полага за намиране на решение по дипломатически път на проблемите на Корейския полуостров. Външният ни министър поднови поканата за посещение в България на президента Мун Дже-ин, отправена от предишния и от настоящия български президент и потвърдена от премиера Борисов при визитата му в Сеул. Корейски президент никога не е посещавал България. Негова визита би била знакова догодина, когато отбелязваме три десетилетия от установяването на дипломатически отношения.", "date": "2019.12.17", "title": "Захариева: Считаме Република Корея за приоритетен партньор в Азия"}
{"url": "https://www.24chasa.bg/novini/article/7985107", "text": "Държавата изнесе нова порция идеи за пътна безопасност. Те включват и промяна в учебните планове. Предложенията бяха обсъдени от министри и представители на бранша на кръгла маса в НДК. Една от идеите е увеличаване на часовете за кормуване – кандидат-шофьорите да имат учебни часове в тъмната част от денонощието, както и на оживен булевард. Друго предложение предвижда учениците в 7 клас да държат изпит по пътна безопасност. \"Пълна малоумщина. За да стане изпит, трябва първо пътната безопасност да стане предмет. Това към този момент е абсолютно невъзможно. Ние искаме да стане предмет, от години водим разговори с министъра на образованието\", коментира пред   Богдан Милчев от Института за пътна безопасност. \"Това е поредната абсолютна некомпетентност на администрацията. (...) Събраха се над 1000 подписа от автошколи, които не са съгласни с тези промени. Те се притесниха и решиха, че трябва да намерят повод да отменят цялата тази заповед. Преди това им беше обяснено, че не е необходимо да увеличават часовете, а да се промени изпитът\", добави той. Директорът на 119 СУ в София Диян Стаматов също не приема идеята за полагане на изпит по пътна безопасност: \"Всякакви абсурди са възможни. Това е един от тези абсурди. Според мен този предмет е абсолютно излишен. В момента в учебните програми на всички ученици от 1 до 12 клас има предложени такива теми за пътна безопасност и те функционират на много места много ефективно. Но изпит след 7 клас за пътна безопасност е просто абсурдно и излишно. До голяма степен няма смисъл да се полага изпит как човек да бъде пешеходец. Това е нещо от т. нар. най-елементарни компетентности, които човек трябва да има от детската градина през целия си живот\", посочи Стаматов.", "date": "2019.12.17", "title": "Експерти се обявиха против идеята да има изпит по пътна безопасност в 7 клас"}
{"url": "https://www.24chasa.bg/novini/article/7985071", "text": "Поредна кражба на обувки регистрираха полицаите в Благоевградско. Криминалистите от Първо РУ-Благоевград работят по получен сигнал за изчезнали вещи от вила в близкото до града с. Българчево. Постройката била необитаема от 1 юли. Едва на 16 декември стопаните отишли там и установили липсата на около 40 чифта дамски обувки и пералня от къщата. По случая е образуван заявителски материал. Преди дни от стълбищна площадка на блок в Благоевград изчезнаха близо 30 чифта обувки.", "date": "2019.12.17", "title": "Пак кражба на обувки в Благоевградско"}
{"url": "https://www.24chasa.bg/novini/article/7985192", "text": "Бившият военен ръководител на Пакистан Первез Мушараф бе осъден днес на смърт за държавна измяна заради суспендирането на конституцията през 2007 г., съобщиха ДПА и БТА. Специален съд в столицата Исламабад с трима съдии обяви решението след продължило няколко години дело срещу Мушараф, управлявал Пакистан от 1999 до 2008 г. Мушараф, който живее в изгнание в Дубай, свали от власт тогавашния премиер Наваз Шариф с безкръвен военен преврат през 1999 г. Той се прочу на международната сцена с присъединяването на Пакистан към водената от САЩ война срещу тероризма в Афганистан. Мушараф суспендира конституцията през 2007 г., за да направи чистка в съдебната власт, за да не позволи тя да се намесва в неговото управление.", "date": "2019.12.17", "title": "Осъдиха на смърт бившия премиер на Пакистан Первез Мушараф"}
{"url": "https://www.24chasa.bg/novini/article/7985197", "text": "Европейският парламент обсъди днес въпроса с върховенството на закона в Малта и разследването на . В изказванията си евродепутатите призоваха за оттеглянето на премиера Джоузеф Мускат, чиито приближени наскоро бяха уличени във връзки с убийството, съобщава БТА. Европейската комисия посочи, че гибелта на Галиция буди тревога за цяла Европа, както и че журналистите трябва да бъдат защитени, защото иначе демокрацията е под заплаха. Малта има нужда от напълно независима прокуратура, властите многократно са изразявали готовност да направят необходимите промени, но все още напредък няма. Всеки европейски гражданин заслужава справедливост, добави комисията. Групата на Европейската народна партия (ЕНП) призова за незабавното оттегляне на премиера Мускат. Всеки ден, в който той още е на власт, е обида; истината ще излезе и справедливостта ще възтържествува. Правителството в Малта тъне в морална разруха, добави групата на ЕНП. Социалистите и демократите, към чиито редици принадлежи Мускат, посочиха, че Малта днес е символ на корупцията, а в обществото се шири недоверие. Обща е отговорността това да се промени и да не се повтаря никъде в ЕС, доверието на хората в законността и демокрацията трябва да се върне, призоваха социалистите. Групата \"Обнови Европа\" заяви, че случаят в Малта е свързан с тежки престъпници, готови да убиват и които не се впечатляват от наказателните процедури на ЕК. Най-тревожна е връзката между престъпниците и кабинета на премиера Мускат. Въпросът не е само правен, става дума за поемането на политическа отговорност. Ако сега не вземем мерки, болестта ще се разпространи, добавиха либералите. Зелените допълниха, че корупцията е достигнала върха на държавата в Малта. Важно е ЕК да използва всички достъпни лостове, за да постигне промяна, посочиха от тази политическа сила и отбелязаха, че досега комисията е пропуснала възможността да въздейства на корупцията в Малта, свързана с продажбата на паспорти, обществените поръчки, разрешителните за строеж. Групата \"Идентичност и демокрация\" посочи, че Галиция е пишела приживе за продажбата на т. нар. \"златни визи\". Журналистите не трябва да плащат за работата си с живота си, заявиха от тази политическа сила. Европейските консерватори и реформатори (ЕКР) отбелязаха, че свободните медии пазят свободата на обществото и държат очите му отворени. Галиция загина, защото си вършеше работата. Още няма справедливост - за семейството й и за медиите, посочиха от ЕКР. Групата на Европейската обединена левица настоя за незабавната оставка на малтийското правителство и призова ЕНП да прояви същото отношение към погазването на законността, когато се обсъжда дейността на правителствата от нейното политическо семейство. Малта не е единственото място, където има престъпления, корупция и данъчни убежища, не е единствената страна, която продава визи. Малта е проявление, а не причината, има нещо гнило в ЕС и трябва да го поправим, добави тази политическа сила. ЕП ще приеме утре третата резолюция в последните две години, посветена на върховенството на закона в Малта. Преди дни премиерът Мускат обяви, че ще подаде оставка през януари.", "date": "2019.12.17", "title": "Европарламентът: Управлението в Малта трябва да се смени"}
{"url": "https://www.24chasa.bg/novini/article/7985232", "text": "Държавен вестник обнародва указа за освобождаването на Сотир Цацаров като главен прокурор. Решението на президента е публикувано в днешния брой на официалното издание на Република България. \"На основание чл. 129, ал. 2 от Конституцията на Република България във връзка с чл. 175, ал. 5 от Закона за съдебната власт ПОСТАНОВЯВАМ: Освобождавам Сотир Стефанов Цацаров от длъжността главен прокурор на Република България. Издаден в София на 13 декември 2019 г.\". На 12 декември с 20 гласа „за” единодушно пленумът на Висшия съдебен съвет гласува оставката на Сотир Цацаров като главен прокурор. Той беше избран от Народното събрание за председател на Антикорупционната комисия.", "date": "2019.12.17", "title": "Обнародван е указът за освобождаване на Цацаров като главен прокурор"}
{"url": "https://www.24chasa.bg/novini/article/7985264", "text": "Над 1200 парфюма и тоалетни води със съмнения, че са произведени в нарушение на права върху интелектуалната собственост, задържаха митническите служители на ГКПП Капитан Андреево, съобщиха от Агенция \"Митници\". Стоката е била открита при проверка на лек автомобил с турска регистрация, управляван от български гражданин. Пред митническите служители пасажерът в колата, също български гражданин, заявил, че е закупил ароматите от Турция. Той обаче отрекъл да знае, че са имитация на световноизвестни марки. Открити са били 1212 парфюма и тоалетни води с логото на 15 различни известни марки, чиито представители са били информирани за случая. От началото на декември митническите служители на пункта Капитан Андреево са задържали при 18 случая близо 5500 артикула, по-голяма част от които парфюми и тоалетни води, сочи статистиката на митниците.", "date": "2019.12.17", "title": "Над 1200 контрабандни парфюми са задържани на \"Капитан Андреево\""}
{"url": "https://www.24chasa.bg/novini/article/7983981", "text": "Отдаването на жилища на краткосрочен наем се разраства все повече, но как да се облага? Европа търси модел. А у нас поне досега не беше ясно дали тази индустрия изобщо плаща нещо. Последното засега предложение на шефката на бюджетната комисия в парламента Менда Стоянова е за патентен данък. Първоначалната идея бе тези жилища да се категоризират, но срещна бурен отпор и бе заменена с вписването в регистър. Сега мярка. Защото това е налог, който се плаща и от физически лица, без те да са задължени да регистрират фирма. Размерът му се определя от местните власти, като Законът за местните данъци и такси определя само горна и долна граница. Освен това патентният данък се плаща на четири равни вноски през годината и всичко, което физическото лице изкарва над платената сума, остава в негова полза. По данни от “AirBnB” (най-разпространената дигитална платформа за тази дейност) в България чрез нея под наем се дават малко над 10 хиляди жилища, като 80% от тях са самостоятелни апартаменти, останалото са стаи. където средната заетост е 56% (към момента), средният приход от един имот към септември е бил 465 евро. Много предлагане има в развитите в туристическо отношение градове като Варна, Бургас, Велико Търново и доста малки черноморски градове. Но дали и колко влизат приходи в хазната от тази дейност? НАП не може да даде такива данни, тъй като данъците, плащани върху доходи от наеми у нас, не се разделят на краткросрочен и дългосрочен наем. В данъчните декларации, които попълват хазяите, няма такава графа. От миналата година НАП получени чрез дигитални платформи, чието управление е изцяло в чужбина. В такива случаи е необходимо наемодателят да е регистриран по Закона за ДДС, независимо дали е натрупан оборот от 50 хил. лв. В случая с 20% се облагат само комисионите, които собственикът на имота дължи на платформата за посредничеството по намиране на наемател. AirBnB например удържа 3% от стойността на нощувките за посредничеството. И собственикът на имота – физическо лице, трябва да начисли върху тази сума 20% ДДС и да го внесе в бюджета. Това не го освобождава от задължението да си плати данък върху дохода от наема под формата на 10% от прихода, намален с 10% нормативно признати разходи, какъвто би трябвало да плащат всички наемодатели в България. Собственикът на една от най-големите фирми посредници в тази област – Борис Павлов, казва, че всички български наемодатели, които ползват AirBnB, плащат надлежно данъците си. НАП също няма как да каже колко ДДС е влязъл в бюджета от 20-те процента върху трите процента комисиона от AirBnB. Говорителят на ведомството Росен Бъчваров каза пред “24 часа”, че ДДС се плаща върху всички комисиони, които чужди фирми удържат на български физически лица, без значение за какво става въпрос, тоест няма как да се знае каква част от тези пари са от AirBnB или друга такава платформа. Освен това правилото действа от началото на 2019 г., т.е. евентуална разбивка би могло да има през 2020 г. Тази неяснота обаче някак си не попречи на Валери Симеонов и Менда Стоянова да настояват първоначално дейността по краткосрочно отдаване под наем да се таксува като туристическа услуга, а Симеонов дори да твърди, че сега тези наемодатели изобщо нищо не плащали. Проблемът е там, че в България доходът, получен от туристическа услуга, също се облага с 10% данък върху брутния размер на дохода, намален с 10% нормативно признати разходи, но само когато наемодателят не е търговец. А според Търговския закон не са търговци лицата, извършващи хотелиерски услуги чрез предоставяне на стаи в обитаваните от тях жилища. Или ако например възрастна жена обитава тристайно жилище и дава през AirBnB една от стаите, тя ще трябва да плати като данък 10% от стойността на полученото. Ако обаче не живее в този апартамент, какъвто е по-масовият случай при AirBnB, трябва да се облага като търговец за получения доход от туристически услуги, въпреки че формално може и да не е регистриран като такъв. С други думи, да води счетоводство, да формира резултат и най-вече - да декларира и плаща 15% данък върху печалбата от дейността си, както са задължени едноличните търговци. 15% все пак е повече от 10% и възниква въпросът как така, ако някои хора сега не си плащат нещо, Освен това приравняването на отдаването на апартаменти под наем в жилищни сгради с хотелиерството въвежда нови изисквания, които за платформите за жилища под наем звучат архаично. Собственикът например трябва да сложи табела до входа с имената на управителя и телефон за контакт, да постави на видно място ценоразпис, да има телевизор и стационарен телефон, табло с брошури, да чисти всеки ден и да сложи на вратата виненочервена табела със златни звезди – между една и три, които му е присъдила общината. Това са напразни усилия - самите платформи слагат рейтинги на апартаментите си на базата на потребителски отзиви, а цената така или иначе се вижда на сайта и се плаща онлайн. Затова патентният данък изглежда по-уместен. Регламентацията на краткросрочните наеми другаде по света се прави в зависимост от конкретните нужди. Във Венеция например могат и да решат изобщо да забранят на местните граждани да дават под наем каквото и да било, защото се задъхват от туристи. Но в България случаят не е такъв. Тук тези дигитални платформи разцъфтяха паралелно с наплива на нискотарифните авиокомпании, които докараха видимо много туристи в София и другите големи градове. От Асоциацията на българските туроператори и туристически агенти посочиха, че въпросът с плащането на туристическа такса е решен на много места в ЕС на местно ниво. Много градове са се договорили директно с AirBnB и платформата добавя автоматично към цената на нощувките и туристическата такса, като превежда парите на съответната община. Икономистът Георги Ангелов предложи във фейсбук НАП да поиска от AirBnB веднъж годишно да ѝ предоставя информация за броя нощувки и за реализираните приходи. Когато знаят за този обмен на данни, хората, които ползват AirBnB като наемодатели, няма да имат стимул да укриват доходи - ще си плащат данъка доброволно. Колкото до екзотичната идея да се спира достъпът до сайтове, в случай че на тях се появят обяви за апартаменти, които не са категоризирани или регистрирани, това е просто изхвърляне. Ако български съд реши да спре достъпа до фейсбук само защото в някоя от милионите групи на социалната мрежа някой предлага нещо нелегално, България със сигурност ще влезе в световните новини.", "date": "2019.12.17", "title": "Кметове, а не Валери Симеонов да решават как AirBnB да плаща. Така е по-справедливо"}
{"url": "https://www.24chasa.bg/novini/article/7985316", "text": "Напускането на Европейския съюз не е единственото нещо, за което британският министър-председател Борис Джонсън трябва да се притеснява. Внушителната изборна победа на консерваторите миналата седмица може да позволи на Джонсън да изпълни предизборното си обещание \"да осъществи Брекзит\", но може и да застраши бъдещето на Обединеното кралство на Англия, Шотландия, Уелс и Северна Ирландия. Шотландия и Северна Ирландия не гласуваха за Брекзит, не приветстваха убедителната изборна победа на консерваторите и сега може да са напът да се отделят от Лондон. В победната си реч в деня след вота Джонсън каза, че изборните резултати са доказали, че напускането на ЕС е \"безспорно, необоримо и неопровержимо решение на британския народ\". Може обаче да се спори, че не е така. Това е волята на англичаните, които са 56 милиона от общо 66 милиона жители на Обединеното кралство. На референдума за британското членство в ЕС през 2016 г. Англия и много по-малкият Уелс гласуваха за напускане на блока. Но не и Шотландия и Северна Ирландия. На изборите в четвъртък Консервативната партия спечели 365 места в Камарата на общините, от които 345 бяха от избирателни райони в Англия и само 20 от останалите области в страната. В Шотландия 48 от 59 места бяха спечелени от Шотландската национална партия (ШНП), която се противопоставя на Брекзит и иска Шотландия да бъде независима от Обединеното кралство. Лидерката на ШНП Никола Стърджън каза, че категоричната победа на нейната формация е показала, че \"бъдещето, което иска мнозинството в Шотландия, е различно от това, избрано от останалата част от Обединеното кралство\". ШНП от десетилетия води кампания за независимост на Шотландия и почти успя през 2014 г., когато бе произведен референдум за отцепване от Обединеното кралство. Тогава 55 на сто от избирателите гласуваха за оставане, а 45 процента - за напускане. По онова време се смяташе, че резултатът от референдума ще бъде валиден за едно поколение напред. ШНП обаче твърди, че Брекзит е променил всичко, защото Шотландия сега е изправена пред това да бъде извадена от ЕС против волята си. Стърджън каза в петък, че Джонсън няма какъвто и да било мандат да изкара Шотландия от ЕС\" и че Шотландия трябва да може да реши бъдещето си с нов референдум за независимост. Джонсън заявява твърдо, че няма да одобри референдум по време на сегашния мандат на парламента, който би трябвало да продължи до 2024 година. Британският премиер каза на шотландската лидерка в петък, че \"резултатът от референдума през 2014 г. е бил убедителен и трябва да бъде спазен\", съобщиха от \"Даунинг стрийт\" 10. Вестник \"Скотсман\" обобщи в събота сблъсъка със снимка на първа страница, на която Стърджън и Джонсън са изправени лице в лице един срещу друг. Заглавието гласи \"Две разгромни победи. Един челен сблъсък\". \"Това, което виждаме сега, се приближава много до перфектна буря\", каза историкът Том Дивайн, почетен професор в Единбургския университет. Той заяви, че Обединеното кралство е изправено пред \"безпрецедентна конституционна криза\", тъй като отказът на Джонсън да одобри организирането на референдум подхранва един засилващ се импулс за независимост на Шотландия. Положението е безизходно и от политическа, и от юридическа гледна точка. Лондон може просто да не зачете резултата, както направи испанското правителство, когато Каталуния организира неразрешено гласуване за независимост през 2017 г. Стърджън \"заяви, че не иска референдум като каталунския. Тя иска да го направи както си му е редът\", каза базираният в Единбург анализатор Марк Дифли. Няма ясен правен път за втори референдум, ако Джонсън откаже да даде разрешение, но Стърджън може да окаже политически и морален натиск. Дифли заяви, че изразителната победа на ШНП позволява на първата министърка на Шотландия да твърди, че произвеждането на нов референдум е \"волята на народа\". Стърджън каза, че тази седмица ще пледира за прехвърляне на правомощия от Лондон към Единбург, за да може да бъде организиран законен референдум. Дивайн заяви, че правителствата в Единбург и Лондон \"са на напълно безкомпромисни позиции\" и че това само ще влоши кризата. \"Колкото по-дълго Джонсън отказва да отстъпи по въпроса с референдума, толкова по-силен ще става стремежът към независимост в Шотландия\", каза той. \"Отказвайки да отстъпи, Джонсън по ирония на съдбата допринася за проявата на все по-войнствен национализъм\". Северна Ирландия също има своите политически партии и структури, делящи се до голяма степен на британски юнионисти и ирландски националисти. Там също хората изпитват усещането, че са хвърлени на произвола на съдбата от Брекзит и политическите пластове се разместват. За пръв път миналата седмица Северна Ирландия избра повече депутати, искащи обединяване с Ирландия, отколкото такива, желаещи оставане в Обединеното кралство. Остров Ирландия, през който минава единствената сухопътна граница на Обединеното кралство с Европейския съюз, се оказа най-трънливият въпрос в преговорите за Брекзит. Митнически проверки или други пречки по невидимата в момента граница между Северна Ирландия и членуващата в ЕС Република Ирландия ще подкопаят както местната икономика, така и мирния процес в Северна Ирландия. Сделката по развода между Джонсън и Европейския съюз цели да се избегне твърда граница на острова. Затова Северна Ирландия ще продължи да спазва правилата на ЕС, което означава, че ще се правят проверки на стоки, преминаващи между Северна Ирландия и останалата част от Обединеното кралство. \"Щом поставите граница между Северна Ирландия и останалата част от Обединеното кралство, Северна Ирландия ще стане част от обединена Ирландия по икономически причини\", каза пред Би Би Си Джонатан Пауъл, който помогна за договарянето на мирното споразумение от 1998 г. за Северна Ирландия. \"Това ще засили тенденцията към обединена Ирландия и по политически причини. \"Мисля, че има голям шанс да видим обединена Ирландия до 10 години\". В Шотландия Дивайн също смята, че дните на Съюза са преброени. \"Всичко може да стане\", каза той. \"Мисля обаче, че е по-вероятно през следващите 20 до 30 години Обединеното кралство да престане да съществува\", добави той. (От БТА)", "date": "2019.12.17", "title": "Победата на Джонсън може и да осъществи\nБрекзит, но крие опасност от разпадане\nна Обединеното кралство"}
{"url": "https://www.24chasa.bg/novini/article/7985348", "text": "Бившият президент на СССР Михаил Горбачов счита, че чрез излизането от системата от договори за съкращаване и контрол на ядрените въоръжения САЩ се стремят към едностранно военно превъзходство, но, според него, тази цел е опасна и недостижима. Това заяви той в интервю пред японския вестник Asahi, предаде ТАСС. „Причината САЩ да се оттеглят от договорите - каза Горбачов, се крие в желанието им да се освободят от всякакви ограничения във военната сфера и за абсолютно военно превъзходство. В съвременния свят обаче хегемонията на една сила е невъзможна ... Ако има нестабилност в сферата на обезпечаването на сигурността, то в резултат от нова надпревара във въоръжаването цялата световна политика ще се потопи в анархия и непредсказуемост. Това ще навреди на сигурността на всички страни, включително и на САЩ“. Според Горбачов Русия и Съединените щати трябва да възобновят диалога по въпросите на ядрените оръжия и да се насочат към свят без ядрени оръжия, пише  . По-рано бившият президент на СССР в интервю за Си Ен Ен изрази надеждата си за запазването на Договора за ликвидация на ракетите със среден и малък обсег (ДРСМО) между Руската Федерация и САЩ. Действието му бе прекратено на 2 август по инициатива на Вашингтон. Бъдещето на Договора за мерки за по-нататъшно намаляване и ограничаване на стратегическите нападателни оръжия остава неясно. Действието му изтича през февруари 2021 г., но продължаването на документа остава под въпрос поради позицията на САЩ.", "date": "2019.12.17", "title": "Михаил Горбачов обвини САЩ в стремеж към военно превъзходство"}
{"url": "https://www.24chasa.bg/novini/article/7985370", "text": "От 1 януари 2020 г. се предвижда увеличение на цените на ВиК услугите в почти цялата страна с между 0,1 и 9,26 процента. Доклад, който беше разгледан днес на открито заседание в Комисията за енергийно и водно регулиране /КЕВР/ показва, че Кърджали е градът, в който се планира най-голямо поскъпване на ВиК услугите - с 9,26 на сто. Най-малко се предвижда да се повишат цените на ВиК услугите в Пловдив - с 0,1 процента. За София-град се планира увеличение с 6,64 процента, предаде БТА.  Увеличението, предвидено за Перник, където в момента има проблем с водоснабдяването, е от 3,29 на сто в сравнение с цените на ВиК услугите тази година. За друг район, където често има проблеми по ВиК мрежата - Шумен, се предвижда увеличение с 3,71 на сто. За областите Кърджали, Видин, Габрово и Смолян увеличението на цените на ВиК услугите е между 6 и 9 процента в сравнение с 2019 г. За Силистра и Добрич предложеното увеличение е съответно 4,27 и 2,75 процента, се посочва в доклада на КЕВР. За област Разград цените на ВиК услугите ще бъдат намалени. Според доклада на КЕВР предложението е за 3,65 лв./куб. м, но тъй като това е над социално поносимата цена е 3,42 лв./ куб. м, цените на ВиК услугите в Разград от 1 януари 2020 г. ще бъде 3,42 лв./ куб. метър. Четири области - Хасково, Търговище, Кюстендил и Пазарджик, са без приети бизнес-планове и за тях няма предстоящо увеличение на цените. Окончателното решение за цените на ВиК услугите от 1 януари 2020 г. ще бъде прието на закрито заседание на КЕВР на 23 декември, съобщи председателят на КЕВР Иван Иванов.", "date": "2019.12.17", "title": "От 1 януари цената на водата се вдига между 0,1 и 9,26%"}
{"url": "https://www.24chasa.bg/novini/article/7985382", "text": "Кости, принадлежащи на жена, бяха открити при реставрация под мраморния под на византийски храм в Света гора, съобщава \"Катимерини\", цитиран от БТА. Повечето кости, открити под храма, които принадлежат на поне седем души, са на мъже. Три костни фрагмента обаче са по-малки и деликатни и след антропологическо изследване е установено, че са женски. Останките са били пренесени на мястото, където са открити, с голямо старание от първоначален гроб. За да бъде установен произходът им, манастирът Пантократор, където се намира храмът, е поискал костите да бъдат датирани по радиовъглеродния метод. Архитектът Федон Хадзиандониу, който ръководи реставрацията, казва, че това е първият случай, в който на Света гора се открива погребение на жена. В монашеската република още от Средновековието е забранено да влизат жени. Единствено в много редки случаи, при пиратски нападения или други нашествия, монасите са приемали временно жени в манастирите. Съществува и легенда за един сръбски крал, който завел жена си на Света гора. Там тя била непрекъснато носена, за да не стъпва кракът й на атонска земя. В помещенията, където влизала, са били постилани килими със същата цел.", "date": "2019.12.17", "title": "Първо женско погребение e открито в Света гора"}
{"url": "https://www.24chasa.bg/novini/article/7984933", "text": "Вчера в румънската столица Букурещ бе открит клон на „Банк ъф Чайна\". Той е първият на китайска финансова институция в балканската страна. На церемонията присъства председателят на Сената Теодор Мелешкану, който заяви, че откриването на банковия клон ще разшири възможностите за бизнес между Китай и Румъния, давайки по този начин принос за цялостното развитие на двустранните отношения. „Откриването на клон на „Банк ъф Чайна\" в Букурещ представлява важен момент за нашите страни на фона на 70-годишната им непрекъсната история и 15-та годишнина от установяването на всеобхватно стратегическо партньорство\", посочи той, цитиран от  Според Мелешкану, Румъния желае да се ангажира и участва по-активно в проектите за регионална свързаност между Европа и Китай. „Искаме Платформата за свързаност между Китай и ЕС и стратегията за европейска свързаност да бъдат полезни за Румъния, като в същото време засилваме синергията между тях, форматът „17+1\" и инициативата „Един пояс, един път\", добави той. Главният секретар на румънското правителство Антонел Танасе заяви, че клонът на „Банк ъф Чайна\" ще даде нова добавена стойност към румънската финансова институция и изрази увереност, че банката ще стане неин дългосрочен партньор, който ще допринася ефективно за реализирането на целите за икономическо и финансово развитие на двете страни. Председателят на борда на директорите на „Банк ъф Чайна\" Лиу Лиенгъ посочи, че Централна и Източна Европа е важен пазар за неговата институция, добавяйки, че се надява клонът в Букурещ да допринесе за подобряване на възможностите за предоставяне финансови услуги за региона.", "date": "2019.12.17", "title": "„Банк ъф Чайна\" отвори клон в Румъния"}
{"url": "https://www.24chasa.bg/novini/article/7985693", "text": "На 17 декември 2014 г. Вашингтон и Хавана изненадаха света, като обявиха историческо сближаване след половин век вражда. Пет години по-късно идилията е нарушена и тегне опасност от нов разрив. Те са като \"двойка, в която цари неразбирателство\", изразява съжаление 34-годишната Одаидис Маранте, докато пресича мястото, известно като Площада на въздишките. То се намира близо до американското посолство и там кубинците обикновено чакат отговора на молбите си за виза. Мястото сега е пусто, тъй като консулските услуги бяха спрени. Двете страни \"винаги търсят претекст да се скарат излишно\", добавя тя. Отношенията паднаха \"на много ниско ниво\", признава в интервю за АФП Карлос Фернандес де Косио, директор на отдела в кубинското външно министерство, отговарящ за САЩ. Но \"може да се влошат още\", предупреждава той и обвинява северноамериканската съседка, която прилага ембарго от 1962 г., че иска \"да скъса съществуващите връзки\" и да \"затвори посолствата\", които бяха отново отворени през лятото на 2015 г. Според Кари Филипети, отговаряща за Куба и Венецуела служителка на Държавния департамент на САЩ, \"е трудно да си представим, че отношенията ще се подобрят значително, освен ако кубинското правителство не предприеме конкретни мерки за даване на глас на дисидентите, спазване на правата на народа и спиране на злонамерените дейности в региона\". \"Нарушаването на правата на човека на кастристкия режим ще му струва скъпо и нашите санкции целят да постигнат този ефект\", отговори тя писмено на въпроси на АФП. През последните месеци санкциите не спират: забрана за американски круизни кораби да спират в Куба, ограничаване на сумите, които кубинци могат да пращат от чужбина на близките си на острова, сурови глоби за кораби, транспортиращи венецуелски петрол в Куба. . . \"Мислене от времето на Студената война\" Твърде далеч назад остана като че ли времето, когато Барак Обама и Раул Кастро се появяваха заедно с усмивка пред медиите в Хавана. Смяната на стопанина на Белия дом със сигурност оказа влияние върху този обрат. Ръководителят на американския мозъчен тръст \"Междуамерикански диалог\" Майкъл Шифър отличава три мотива зад агресивната политика на Доналд Тръмп: Флорида, земя на кубински изгнаници, ухажвани от американските политици заради решаващата тежест, която може да имат техните гласове на изборите през 2020 г.; \"мислене от времето на Студената война\", насочено към взимане на реванш след 60 години социализъм в Куба; подкрепата на острова за Венецуела на Николас Мадуро. Но \"кубинците също носят отговорност, тъй като пропуснаха да реализират възможностите, които им предостави протегнатата от Обама ръка\". Най-консервативното ядро в правителството не позволи твърде бърз напредък, казва той: \"Те втвърдиха позицията си, затвориха се още повече, станаха по-репресивни, защото се почувстваха застрашени.\" Това втвърдяване продължава. Във вторник миналата седмица, Международния ден за правата на човека, десетина кубински независими журналисти и активисти казаха, че са получили забрана от полицията да излизат от вкъщи. Несъмнено тази мярка е целяла да се избегне каквато и да било мобилизация на тази символна дата. \"Не само враждебната политика на Тръмп доведе до по-твърд отговор във вътрешнополитически план от страна на кубинското правителство. Процесът започна преди това\", смята Алина Лопес Ернандес, анализаторка и редакторка в онлайн медията \"Ховен Куба\". Вярно е обаче, че в комунистическата партия (единствената разрешена в Куба) \"са насърчавани по естествен начин консервативните тенденции и те се засилват, когато американското правителство действа по начина, по който го прави сега\". Да се постигне \"истинска промяна\" на острова, каквато желае Вашингтон, \"е трудно в това обсадно положение\". Лидер на Патриотичния съюз на Куба, той е смятан за обикновен \"престъпник\" от правителството, което го обвинява, че е ударил друг мъж. Той е \"политически затворник в голяма опасност\", твърди американската шарже д'афер в Хавана, Мара Текач, която го защитава все по-активно в социалните мрежи. Нейното поведение е окачествено като \"вмешателство\" от кубинския официоз \"Гранма\". Правителството отрича да има политически затворници в Куба и обвинява опозицията, че е финансирана от Вашингтон. Специалист по темата, политологът Естебан Моралес изразява увереност, че има ескалация на напрежението и целта е една: \"Тръмп ще поиска да скъса дипломатическите отношения.\" Дори и сега \"дипломатическите отношения са почти карикатурни, вече няма такива\". /От БТА/", "date": "2019.12.17", "title": "5 г. след историческото си помирение Куба и САЩ пак са скарани"}
{"url": "https://www.24chasa.bg/novini/article/7985725", "text": "Председателят на БСП Корнелия Нинова и народният представител Кристина Сидорова се срещнаха с кмета и с жители на габровското село Яворец, които им предоставиха подписка, съобщиха от пресцентъра на БСП. Поводът е недоволството на местните хора от плановете за разширяване на съществуващия цех за преработване на отпадъци. В заявеното намерение е посочено, че за целта ще се ползва питейна вода, а отпадната ще се излива в реката. Според хората това създава опасност както за качеството, така и за количеството на водата. Друг проблем за местните е, че самият цех, където и в момента има бали с боклук, се намира само на 340 метра от къщите. \"От красива държава, с чиста природа, ни превърнаха в бунище на чужди отпадъци. Не само тук, но и на други места в България се складират и преработват отпадъци. Управляващи, спрете да давате разрешения за това. Искаме чист въздух, вода и храна за българите”, категорична бе Нинова. Тя добави, че от левицата настояват и за пълен преглед на местата за преработване на отпадъци в цялата страна. По думите й сметищата в много общини са цъкащи екологични бомби, тъй като са препълнени, а строителството на нови клетки вече е закъсняло.", "date": "2019.12.17", "title": "Нинова: Кабинетът да не мълчи за боклука. Изискваме незабавни мерки"}
{"url": "https://www.24chasa.bg/novini/article/7934014", "text": " телефон, таблет или компютър. Всеки може да чете електронния вестник \"24 часа\" чрез стандартен браузър, както и да прелиства страниците му - почти като на хартия. Гласувайте в анкетата: ", "date": "2019.12.17", "title": "Как лесно да четем вестник \"24 часа\" на телефона и компютъра си"}
{"url": "https://www.24chasa.bg/novini/article/7985768", "text": "В Шесто РУ е задържан 19- годишен младеж, пътник в автомобил, ударил шофьор на автобус от градски транспорт, съобщиха от пресцентъра на МВР. Снощи около 21.20 часа в полицията е постъпил сигнал за спречкване между двамата. По първоначални данни свадата започнала след леко пътнотранспортно произшествие между автобуса и лекия автомобил. Младежът е задържан в Шесто РУ, а по случая е образувано бързо производство.", "date": "2019.12.17", "title": "Арестуваха 19-годишен, ударил шофьор на автобус в столицата"}
{"url": "https://www.24chasa.bg/novini/article/7985828", "text": "Неотдавна директорът на Китайската медийна група Шън Хайсюн в интервю за италианската медия „TGCOM24\" отговори на въпроси свързани с медийната реформа, китайската икономика, търговията между Китай и САЩ, както и хонконгския въпрос, съобщава \" \". Той каза: „Като национално радио и телевизия, Китайската медийна група отразява гласа на партията и правителството, затова знаем, че сме много важни. В областта на новите медии влиянието на програмите ни расте непрекъснато. Едновременно с това чувстваме, че трябва да повишим доверието към нас и репутацията си. Ние вярваме, че няма маловажни събития. Всяка наша програма, дори и всяка дума на водещите ни, трябва да поставят реалните факти на първо място. Ние трябва да сме отговорни за това, което казваме. Второ, необходимо е да се обърне внимание на реалната ситуация в Китай, което е по-благоприятно за решаването на проблемите и те не трябва да се разрастват\", каза Шън Хайсюн. Относно забавянето на икономически растеж на Китай, той каза, че според него китайската икономика все още се развива \"изключително добре\". Очаква се ръстът на БВП на Китай да бъде около 6,1% тази година, на САЩ около 2,4%, на Япония - 0.9%, на членките на БРИКС - 1%, а на ЕС – 1%, и от тук проличава, че икономическото развитие на Китай все още е много бързо, подчерта Шън Хайсюн.", "date": "2019.12.17", "title": "Шън Хайсюн даде интервю за италианската медия \"TGCOM24\""}
{"url": "https://www.24chasa.bg/novini/article/7985879", "text": "Известният журналист Марио Трифонов е бил открит мъртъв в дома му в София на 14 декември, съобщиха негови приятели. Причините за кончината на 52-годишния мъж не са известни, но близките му споделят, че последните месеци са били трудни за него, тъй като е бил уволнен и е търсел работа, предава  . Във фейсбук профила му приятели споделят, че мускулите не го държали, трудно ходел, понесъл тежко смъртта на кучето си преди седмица. От постовете се разбира, че сам е посегнал на живота си.  Марио Трифонов е роден на 18 ноември 1967 година в София. Филолог по образование. С журналистика започва да се занимава през 1995 г. Работил е в телевизиите \"Триада\", \"Евроком\" и \"7 дни\", в радиата \"Хит 7\", \"Атлантик\" и NET. Бил е главен редактор на списанията BEAUTY, \"Всичко за жената\", Mr. BiG и на сайта fashioninside.bg. Работил е и като административен директор на списанията FHM и Madame Figaro. Автор е на женския роман \"Най-добрата в играта\". От юли 2014 година е главен редактор на inlife.bg. Списва собствения си блог със закачаливото име „Шантиклер“ – дума, която се ражда през 30-те години на миналия век в Русе и е била използвана като шеговито намигване към всяка модна новост.  \"Научи ни преди всичко за ценните неща в живота - за добротата в отношенията, обичта и уважението към всеки един, без значение кой къде се намира на йерархалната стълбичка. Благодарим ти за всичко, Марио и ни прости, ако не сме били на висотата, на която ти самият беше! Това е нещо, което се учи цял живот и се постига трудно. Светъл път към звездите и дано се срещнем отново, в някой друг живот...\", написаха бившите му колеги от \"In Life\".", "date": "2019.12.17", "title": "Журналистът Марио Трифонов е бил открит мъртъв в дома си"}
{"url": "https://www.24chasa.bg/novini/article/7985942", "text": "Европейският парламент не можа да определи в днешното първо гласуване следващия омбудсман на ЕС, съобщи БТА. Предвижда се утре гласуването да продължи с втори и трети кръг, като в последното гласуване ще се състезават само двамата кандидати, получили най-много гласове. Кандидатите за поста са петима, като в днешното първо гласуване най-много гласове получи досегашният омбудсман Емили О'Райли. За преизбирането на О'Райли днес не достигнаха 55 гласа.", "date": "2019.12.17", "title": "ЕП не успя да избере новия омбудсман на ЕС в първото гласуване"}
{"url": "https://www.24chasa.bg/novini/article/7985938", "text": "Бившият министър -председател на България Жан Виденов е сред мераклиите да живеят далеч от големия град и да се засели в селото, прочуло се като пловдивския Бевърли Хилс - Марково, съобщава  Това стана ясно след една от сесиите в община \"Родопи\". На нея бе внесено предложение за издаване на разрешение за изработването на проект за ПУП от Жан Виденов за поземлен имот, намиращ се в местността \"Чонето\" в с. Марково. Теренът представлява земеделска земя, чийто статут предстои да бъде променен. От 74 точки включени в дневния ред на общинските съветници се оказа, че 13 от тях са с искане за издаване на разрешение за изработване на проект за ПУП-ПРЗ и ПП в землището на село Марково.", "date": "2019.12.17", "title": "Жан Виденов иска да живее в Марково, прочуло се като пловдивския Бевърли Хилс"}
{"url": "https://www.24chasa.bg/novini/article/7985935", "text": "Всички тук сме евродепутати и всички сме с различен произход. Не може колеги да бъдат посочвани заради произхода им. Призовете г-н Джамбазки да спазва реда, настоя съпредседателят от групата на Зелените Филип Ламбертс. Към неговите думи се присъедини председателят на групата на социалистите и демократите Ираче Гарсия, която заяви, че ЕП е на всички европейци. Правилата тук трябва да бъдат спазвани, думите към евродепутатите Карима Дели и Исмаил Ертуг са напълно неприемливи. В ЕП не може да се правят расистки изказвания, това е напълно недопустимо, добави тя. Джамбазки бе цитиран в български медии с думите, че председателят на парламентарната транспортна комисия Карима Дели е \"французойката от алжирски произход\", а един от авторите на променените правила за международните пътни превози Исмаил Ертуг - \"германец от турски произход\". Коментарът на Джамбазки бе свързан с усилията на двамата му колеги, довели до неокончателното одобрение на промени в ущърб на българските превозвачи.", "date": "2019.12.17", "title": "ЕП проверява реч на Джамбазки, коментирал произхода на евродепутати"}
{"url": "https://www.24chasa.bg/novini/article/7986012", "text": "Кампанията \"Бъди войник\" продължава, тя даде резултатите си, защото тази година ще е втората, в която се приключва с положителен баланс - постъпилите в армията ще са повече от тези, които са я напуснали. Това каза министърът на отбраната Красимир Каракачанов, който заедно със заместник-началника на отбраната генерал-лейтенант Димитър Илиев, награди на церемония в Централния военен клуб днес структурите, участвали в информационната кампания на МО \"Бъди войник\", която популяризира военната професия, и приключи за тази година, съобщиха от пресцентъра на министерството на отбраната. Отбелязването на първата годишнина от кампанията \"Бъди войник\" не е краят, това беше само началото, каза Каракачанов, който благодари на всички структури от МО, които се включиха в нея. Каракачанов посочи, че идеята на кампанията е да покаже на обществото, че след \"поне две десетилетия опити армията да бъде вкарана в забвение\", нещата се променят. Амбицията ни беше да покажем на обществото хората, благодарение на които българският гражданин може да живее спокойно, каза министърът на отбраната, като добави, че е било повишено самочувствието и на военнослужещите. Каракачанов отбеляза, че само с тази кампания няма да бъде преодолян натрупаният през годините проблем с липсващите кадри във въоръжените сили, и изтъкна и други мерки като увеличаването в три поредни години на доходите на военнослужещите, модернизационните проекти, средствата за ремонти и поддръжка на техниката, за подобряване на материалната база. Кампанията е успешна, най-вече в това, че показахме на българското общество желанието ни да бъдем с него и да служим в негов интерес, каза заместник-началникът на отбраната генерал-лейтенант Димитър Илиев. Пред журналисти Каракачанов и Илиев посочиха, че най-голям интерес има към някои от позициите във Военновъздушните сили и в Сухопътните войски. Във ВВС дори са успели да наберат кандидати за всички обявени места. Добре се движели нещата и в СВ. За медии пари не са давани, каза Каракачанов. За стойността на другите разходи, които са бюджетни, ще се прави разчет. Най-големият разход е за участието на Националната гвардейска част във всяко от отделните събития - около 107 000 лева за цялата година. Кампанията \"Бъди войник\" беше обявена през октомври 2018 г. в София с киноспектакъл в НДК. Тази година проявите започнаха през февруари и завършиха през ноември във Велико Търново. В 31 града на страната бяха организирани информационни борси за запознаване с условията на военната служба. Кампанията вероятно ще продължи по по-различен начин, в началото на идната година концепцията за нея ще бъде обсъдена и приета.", "date": "2019.12.17", "title": "Каракачанов: За втора година постъпилите в армията са повече от напусналите"}
{"url": "https://www.24chasa.bg/novini/article/7985995", "text": "Хазартните босове Боян и Цветомир Найденови и баща им Стефан Найденов продължават да са в полезрението на европейските медии. Една от най-големите и авторитетни медии в Румъния – Libertatea.ro, е поредното издание, което излезе с материал, посветен на течащото в няколко европейски държави разследване на хазартната марка Efbet. В своя материал колегите от Румъния пишат, че тримата българи – Стефан, Боян и Цветомир Найденови, които са собственици на регистрираната в Малта хазартна марка Efbet, (Brobet Limited Reg.No: C 40842, Villa Ichang, No.16, TriqMons.Alfredo Mifsud, Ta’Xbiex XBX1063, Malta), са разследвани за пране на пари, неплащане на данъци в изключително високи размери и връзки с престъпни лица и дейности в няколко европейски държави. Libertatea.ro пише, че на 4 октомври 2019 година агенти на ДАНС и Специализираната българска прокуратура са направили изненадващо нахлуване и претърсване в офисите на Efbet. В публикацията се разяснява, че акцията на българските специализирани служби се е състояла в централния офис на Efbet на бул. „Джеймс Баучер“ 20 в кв. „Лозенец“, като успоредно са били проверени и други локации, свързани със собствениците на компанията – Стефан Найденов и синовете му Боян и Цветомир Найденови. В публикацията се казва още, че тримата Найденови са съдружници в още десетки други дружества, които притежават лиценз за хазартна дейност. Румънците разказват за това, как агентите на ДАНС са реагирали след дълго разследван сигнал за серия нарушения на Закона за хазарта и Закона за ограничаване на плащанията в брой от страна на компанията. Колегите от северната ни съседка пишат още в материала си, че българското контраразузнаването било сезирано от партньорски служби от Европа, според които сигнали собствениците на Еfbet били забъркани в сериозни схеми за пране на пари. Те уточняват, че Боян и Цветомир Найденови са обект на проверка за укриване на данъци и ощетяване на българската държавата със стотици милиони левове. Libertatea.ro се спира и на агентурното минало на бащата на хазартните босове, като подчертава, че Стефан Найденов е кадър на бившата комунистическа Държавна сигурност в България и бизнес дейността му отдавна е обект на наблюдение от много специални служби от цяла Европа. Румънската медия акцентира и върху това, че Боян и Цветомир Найденови имат лиценз за хазартна дейност и в Румъния с марката Еfbet. В материала си Libertatea.ro се позовава на публикации, посветени на разследването на Еfbet от няколко различни медии от Италия и Великобритания, като специално цитира и „24 часа“ по темата.", "date": "2019.12.17", "title": "Libertatea.ro: Разследват Efbet в България и още няколко европейски държави!"}
{"url": "https://www.24chasa.bg/novini/article/7985992", "text": "Пренебрегване на мерките за безопасност са довели до тежкия инцидент при строителството на националното хранилище за радиоактивни отпадъци на площадката \"Радиана\" между Козлодуй и с. Хърлец, при който в понеделник сутринта загинаха на място двама работници, а други двама бяха ранени. Това са първоначалните заключения както на експертите от врачанската трудова инспекция, така и на специалистите от ДП \"Радиоактивни отпадъци\", които са възложител на строителството на хранилището недалеч от АЕЦ \"Козлодуй\". Изпълнителният директор на държавното предприятие инж. Дилян Петров каза, че е започнала проверка, която трябва да установи всички обстоятелствата, предизвикали тежката трудова злополука. И от неговите думи стана ясно, че при строителството на хранилището не са били спазвани мерките за безопасност на обекта. \"През последния месец и половина бяха извършени две проверки на строителната площадка след сигнали, че не се спазват някои мерките по безопасност на труда, каза Петров. - Предприехме мерки да не нарушават строгите правила при това специфично строителство, което изисква много внимание от страна на охраната на труда и на самите работници от фирмата изпълнител на обекта.\" Както научихме, сигналите са били предимно за това, че работниците на обекта не носят предпазните си каски, защитното облекло. При специфични дейности пък не са били използвани предписаните стоманени въжета и други задължителни приспособления за безопасна работа. Мерките за безопасност обаче явно отново не са били спазени и това е довело до трудовата злополука. Според първоначалните данни кран е спускал снопове от арматурно желязо, а загиналите на място работници са стояли точно под стрелата, докато ранените им колеги са били встрани. Още не е ясно дали работниците са носели задължителните предпазни каски. Тежките железни снопове по някаква причина падат от крана отведнъж и под тях загиват 63-годишен мъж от Мизия и 41-годишен работник от монтанското с. Горни Цибър. По-тежко е ранен друг 41-годишен работник, който веднага е бил откаран с линейка в университетската болница в Плевен. Приетият пострадал работник има счупване на двете бедра, има няколко фрактури на ребрата, но състоянието му вече е стабилно и животът му е вън от опасност, каза в понеделник вечерта лекуващия плевенски лекар д-р Ивайло Пълев. - Утре (днес - б.а.) планираме да бъде опериран, ако всичко е наред след консултациите и изследванията, които са му направени.\" Според зам.-директора на ДП РАО Георги Разложки вторият работник е пострадал по-леко и след като му била оказана медицинска помощ, бил освободен за домашно лечение. \"Основната грижа на за безопасната работа на обекта е на надзора, каза още инж. Разложки. - Има и консултант по безопасност. За да се разреши строителство на обекта, се изготвя план за безопасност. Нашият персонал основно има грижата да контролира какви материали се влагат и как се изпълнява проекта, за да може в бъдеще хранилището да изпълнява функциите си на защитна бариера.\" Според експертите случаят на площадката \"Радиана\" е изключително сложен и ще бъде поет от Националната следствена служба. Разследването пък ще се наблюдава от Окръжната прокуратура във Враца. След инцидента всички строителни работи бяха спрени докато не приключи разследването по случая и започналата проверка на трудовата инспекция. Вчера все още не бе разрешен достъпът до площадката \"Радиана\" за журналисти и вътре се допускаха само служители на държавното предприятие или дошлите на проверка по случая. На площадката на бъдещото ядрено хранилище пристигнаха спешно и група от ръководството на бургаската фирма \"Евробилд\", която е един от изпълнителите на обекта и е наела загиналите и пострадали работници. В немско-българския консорциум, който строи националното хранилище за радиоактивни отпадъци влизат както бургаското дружество, така и германското \"Нукем\". В консорциема влизат и българските фирми \"Юнг проект\", \"Корект\" и \"Булинвест\". Консорциумът носи отговорност за изграждането на многобариерното съоръжение на площадката \"Радиана\", чиито първи етап е стойност за близо 72 млн. евро и се финансира от международния фонд \"Козлодуй\". Хранилището е предвидено за нискоактивни отпадъци, които ще се погребват в траншеи, след като преди това бъдат здапечатани в стоманобетонни конструкции. На площадката няма да се съхранява отработено ядрено гориво, а ниско и средноактивни отпадъци, генерирани от бита, медицината, както и отпадъци, получени при извеждането на спрените първи четири блока на АЕЦ \"Козлодуй\".", "date": "2019.12.17", "title": "Пренебрегнати мерки за безопасен труд вероятно са довели до смъртта на двама работници"}
{"url": "https://www.24chasa.bg/novini/article/7985652", "text": "Китай пусна днес на вода втория си самолетоносач, съобщи държавната телевизия, цитирана от Франс прес и БТА. Официалното въвеждане на плавателния съд с име \"Шандун\" в състава на китайските въоръжени сили стана на церемония във военноморската база на южния остров Хайнан. В нея участва президентът Си Цзинпин. На церемонията присъстваха и около 5000 работници и представители на военноморските сили, които изпяха китайския химн при вдигането на националното знаме. След това Си Цзинпин си направи групова снимка с военните и цивилните, присъствали на церемонията в пристанището на град Саня, и ги призова да \"допринасят още повече за комунистическата партия и за китайския народ\". Китай имаше досега само един действащ самолетоносач, \"Ляонин\", построен в бившия СССР и купен от Украйна. Той бе приет на въоръжение през 2012 г. Изпитанията на втория китайски самолетоносач започнаха през 2017 г. Той е с конвенционални (а не с ядрени) двигатели и на него може да бъдат натоварени около 40 самолета, според експерти. Въвеждането на въоръжение на втория китайски самолетоносач, който е и първият изцяло китайска разработка, става в контекста на съперничество със САЩ в Азиатско-Тихоокеанския регион, отбелязва Франс прес. Китайската армия продължава да увеличава мощта си и вече е смятана за втората военна сила след американската. САЩ обаче разполагат с бюджет за отбрана, който е три пъти по-голям от този на Китай. С два самолетоносача Китай остава далеч от Съединените щати, които имат 11, но изпреварва страни като Русия, Франция, Великобритания и Индия, които имат по един. Въвеждането на въоръжение на втория китайски самолетоносач освен това идва в момент, когато Пекин с все по-твърд тон заявява териториалните си претенции в Южнокитайско море. Там Китай си оспорва острови с Виетнам, Филипините, Малайзия и Бруней. Всяка една от тези страни контролира няколко от тези острови.", "date": "2019.12.17", "title": "Китай пусна на вода втория си самолетоносач (Обновена)"}
{"url": "https://www.24chasa.bg/novini/article/7986112", "text": "Грета Тунберг се прибра в дома си в Швеция, предадоха ДПА и БТА. \"У дома\", написа в Туитър 16-годишната екоактивистка и постна снимка, на която се вижда как тя стои усмихната заедно с двете семейни кучета на крайбрежната ивица на Стокхолм. Грета пътешестваше в продължение на четири и половина месеца, за да насърчава хората по света за полагат повече усилия в борбата с климатичните промени. През този период шведската тийнейджърка говори на редица международни форуми, посветени на климата, включително в Швейцария, Мадрид и Торино. Младата активистка, която не пътува със самолет по екологични причини, прекоси на два пъти Атлантическия океан с плавателни съдове. В САЩ и Канада тя имаше срещи със свои последователи и говори на форуми за климата. Грета произнесе реч и на срещата на върха за климата, проведена в рамките на годишната сесия на Общото събрание на ООН в Ню Йорк.", "date": "2019.12.17", "title": "След повече от 4 месеца Грета Тунберг вече си е у дома"}
{"url": "https://www.24chasa.bg/novini/article/7986103", "text": "Турски съд издаде днес заповед за арест на германски депутат, чийто процес за обида на турския президент Реджеп Тайип Ердоган започна в Турция, предаде ДПА, позовавайки се на неговия адвокат. Мехмет Кълъч, 52-годишен германски гражданин от турски произход, беше депутат от групата на Зелените през 2009-13 г. Понастоящем адвокат в Хайделберг, Югозападна Германия, той остава политически активен. Кълъч бе обвинен за обида на президента заради интервю, което даде за турския новинарски сайт ABC (А Бе Дже) през 2017 г. В него той говори за военни престъпления и окачествява Ердоган като \"предател на отечеството\", според обвинителния акт. Интервюто е предимно за политиките на Ердоган в Сирия, информира БТА. Кълъч не присъстваше на съдебното заседание в Анкара. На него прокурорът е посочил, че обвиненията не се разглеждат като престъпление в Германия и е настоял Кълъч да се яви пред съда в Турция, каза адвокатът на подсъдимия. Това означава, че влезе ли в страната, Кълъч ще бъде задържан. Той обаче няма такива намерения, посочи адвокатът му, като добави, че ще обжалва съдебното решение, за да може клиентът му да даде показания по делото от Германия. Следващото заседание в процеса е насрочено за 26 февруари.", "date": "2019.12.17", "title": "Турски съд издаде заповед за арест на бивш германски депутат за обида на Ердоган"}
{"url": "https://www.24chasa.bg/novini/article/7986154", "text": "Европейският парламент одобри предложение на Европейската комисия за отпускане на макрофинансова помощ от 500 милиона евро на Йордания, предадoха ТАСС и БТА. През юли йорданските власти се обърнаха към Брюксел с молба да получат 500 млн. евро от фондовете на ЕС, за да се запази макроикономическата стабилност в страната и да се извършат реформи. Сумата би трябвало да бъде предоставена на три транша. В резолюция, приета днес от ЕП, се изтъква, че ЕС е поел ангажимент да оказва финансова подкрепа на страните в региона, засегнат от сирийския конфликт. ЕК напомни, че вследствие на военните действия в Сирия пострадаха търговските операции на Йордания, а освен това страната трябваше да приеме и около 1,3 милиона бежанци.", "date": "2019.12.17", "title": "ЕС отпуска финансова помощ от 500 милиона евро на Йордания"}
{"url": "https://www.24chasa.bg/novini/article/7985900", "text": "На 15 декември директорът на Китайската медийна група Шън Хайсюн в интервю за италианската медия „TGCOM24\" на въпрос дали съобщенията на китайските и западни медии за Хонконг са реални и обективни, той заяви, че част от западните медии умишлено „държат страна\", съобщава \" \".  Шън Хайсюн каза, че относно въпроса за Хонконг според него много западни медии подкрепят демонстрантите в съобщенията си. Например, когато младите хонконгци нападат полицията и гражданите, те не снимат, но когато полицията им отговоря с удари, те снимат и казват, че полицаите атакуват студентите. В Хонконг върховенството е на закона. Как е възможно полицаи да нападат студенти? Всъщност младежите са тези, които нарушават закона. В момента ситуацията в Хонконг постепенно се успокоява. В този процес централното правителство категорично следва основния принцип „една държава, две системи\".", "date": "2019.12.17", "title": "Шън Хайсюн: Западните медии умишлено \"държат страна\" в съобщенията за ситуацията в Хонконг"}
{"url": "https://www.24chasa.bg/novini/article/7986184", "text": "Правителството на Украйна въвежда санкции за предприятия, които се намират в украинските територии, неподвластни на Киев, и които си сътрудничат с военнопромишления комплекс на Русия. Постановлението е от 27 ноември и е публикувано на сайта на правителството. „Да се одобрят и внесат в срок от един месец за разглеждане от Съвета за национална безопасност и отбрана на Украйна предложенията за прилагане със срок от три години на персонални, специални, икономически и други ограничителни мерки (санкции) спрямо юридическите лица, които доставят материали, оборудване и услуги на предприятия от военнопромишления комплекс на Руската федерация, разположени на временно окупираната територия на Украйна”, пише в документа, цитиран от ТАСС и  В постановлението се посочва, че след въвеждане на санкциите външното министерство на Украйна следва да информира компетентните органи на ЕС, Съединените американски щати и на други държави с цел въвеждане на аналогични действия от тяхна страна.", "date": "2019.12.17", "title": "Украйна въвежда санкции за предприятия, работещи с военнопромишления комплекс на Русия"}
{"url": "https://www.24chasa.bg/novini/article/7986533", "text": "През 2017 година цезарово сечение при раждането на едно или повече бебета е било извършено най-малко 1,4 милиона пъти в рамките на целия Европейски съюз, показват данни на Евростат. Според европейската статистика се наблюдават големи процентни различия при ражданията с цезарово сечение в отделните държавни членки на ЕС, като България е в челната тройна по отношение на осъществени подобни операции, предаде  Цезаровото сечение е били прилагано най-често в Кипър, където цели 54,8% от всички живородни операции през 2017 година са били осъществени по този оперативен способ. Островната държава е последвана от Румъния с 44,1% и България, където цели 43,1% от всички живородни раждания през 2017 година са били осъществени посредством цезарово сечение. След нашата държава се нареждат Полша (с 39,3%) и Унгария (37,3%). На другия полюс е Финландия с едва 16,5% раждания чрез цезарово сечение, следвана от Швеция (16,6%), Естония (19,4%), Литва (също 19,4%) и Франция (19,7%). В абсолютни стойности през 2017-а година е имало 27 357 броя раждания в България чрез цезарово сечение - почти без промяна спрямо 27 476 броя през 2016-а година. Десети години по-рано (през 2007-а) обаче в нашата страна е имало 20 187 раждания чрез цезарово сечение, а в началото на новото хилядолетие (през 2000-а година) - едва 9 927 броя.", "date": "2019.12.17", "title": "България е трета в ЕС по най-висок процент на раждания чрез цезарово сечение"}
{"url": "https://www.24chasa.bg/novini/article/7986647", "text": "Откритата през 2012 г. Тайванска биобанка има за цел да разшири своята геномна база данни до 200 000 индивида до 2024 г., заяви главният ѝ изследовател Лий Те-чан. Биобанката е създадена от тайванската Академия Синика. До края на миналия месец тя е събрала генетичен материал от 120 000 здрави жители на острова на възраст между 30 и 70 години и е приключила с генотипирането на 100 000 от тях, заяви Лий на годишната сесия на Тайванското дружество за биосъхранение и биобанкиране, която се проведе в Тайпе, цитиран от  Освен проби от кръв и урина, биобанката е събрала и физически данни за участниците, например за теглото, височината, кръвното налягане и костната маса, както и здравна информация, включително за начина и средата на живот и наследствените болести. „До 2024 г. пробите в нашата база данни ще представляват около 1% от населението на Тайван\", каза Лий, добавяйки, че в момента около 64% от тях са от жени, затова биобанката ще се погрижи за изравняването на половите разлики. Биобаката е събрала и генетичен материал от около 4000 пациента с хронични заболявания като рак и Алцхаймер. Очаква се техният брой да се увеличи до 100 000.", "date": "2019.12.17", "title": "Тайванската биобанка ще разшири геномната си база данни до 200 000 индивида до 2024 г."}
{"url": "https://www.24chasa.bg/novini/article/7986673", "text": "Заместник-министър председателят по икономическата и демографската политика Марияна Николова посети два центъра за настаняване от семеен тип за деца и младежи с увреждания в София. Тя разговаря с персонала и се запозна с дейностите и условията, в които се полагат грижи за децата със специални нужди. „Центровете от семеен тип в България вече разполагат с необходимата материална база и са обезпечени с всичко, с което да покрият битовите нужди на своите обитатели. Единственото, което ние като общество трябва да дадем, е човешко отношение, топлина и съпричастност“ сподели вицепремиерът при разговора с персонала. Това съобщиха от правителствената информационна служба.  По-късно заместник министър-председателят Николова посети домовете за стари хора в столичните квартали „Надежда“ и „Зона Б 5“.", "date": "2019.12.17", "title": "Вицепремиерът Николова посети центрове за деца с увреждания и домове за възрастни хора в София"}
{"url": "https://www.24chasa.bg/novini/article/7986667", "text": "Половин милион перални машини Hotpoint и Indesit ще бъдат изтеглени от употреба поради потенциална опасност от пожар, заяви производителят им „Whirlpool“, цитиран от  Около 519 000 от машините, продадени във Великобритания между октомври 2014 г. и февруари 2018 г., могат да бъдат засегнати от повреда в системата за заключване на вратата, която може да доведе до прегряване и запалване, съобщава Скай Нюз. Собствениците, закупили уреди Hotpoint или Indesit по време на този период, се призовават да се свържат с „Whirlpool“, за да разберат дали са засегнати - и трябва незабавно да ги изключат от мрежата и да спрат да ги използват. Новината идва само месеци, след като „Whirlpool“ изтегли подобен брой сушилни поради друга опасност от пожар, вследствие на това, че пухът от дрехите да достига до нагревателни елементи.", "date": "2019.12.17", "title": "Половин милион перални Hotpoint и Indesit изтеглени от пазара"}
{"url": "https://www.24chasa.bg/novini/article/7986717", "text": "Още утре по споразумение с областната администрация ще бъде подменена спирателната арматура в началото на главен клон от водопроводната мрежа за кв. „Изток“ след отклонението му за Промишлена зона. От бюджета на министерството са осигурени и 1 881 640 лв., с които ще се изгради временно аварийно съоръжение по трасето с. Чуйпетлово – с. Боснек – яз. „Студена“. Средствата ще бъдат предоставени на община Перник. В предложението й се предвижда изграждане на бетонен дънен праг за водовземане и разполагане на утаител и уредба за изпускане на задържани дънни наноси. Чрез премостването, което е съобразено с трасето на пътя Боснек – Чуйпетлово, р. Струма ще се захранва с допълнителни водни количества. С тези средства ще бъдат финансирани доставката на материали и изграждането, проектиране, комплексен доклад за оценка на съответствието на инвестиционните проекти, осъществяване на строителен и авторски надзор. В настоящата кризисна ситуация МРРБ ще финансира и мерки от аварийния план на инж. Атанас Русев. Те включват дейности за захранване на язовир „Студена“ от алтернативни или вече съществуващи водоизточници. Като следваща стъпка МРРБ ще осигури и финансиране на дейностите, предложени от проф. Костадин Щерев.", "date": "2019.12.17", "title": "МРРБ финансира с над 2 млн. лв. аварийни дейности в Перник"}
{"url": "https://www.24chasa.bg/novini/article/7986772", "text": "Равенството между жените и мъжете в България рязко е намаляло от 2006 г. насам – това показва ежегодният доклад на Световния икономически форум. Организацията, която всяка година събира политически и корпоративни лидери от цял свят в швейцарския курорт Давос, измерва неравенството, отчитайки икономическите възможности, образованието, здравето и политическото влияние на мъжете и жените. България е на 49- място от 153 страни в глобалната класация, докато през 2006 г. е била на 37-о. Единственият критерий, по който страната се справя по-добре сега, е икономическото участие на жените. Но по отношение на образователните постижения, здравеопазването и оцеляването и особено на политическото овластяване позициите ѝ са по-ниски, предава  . По отношение на икономическите възможности за жените България е на 52 място, по образователни постижения – на 85-о. 41 позиция страната има по отношение на здравеопазването и оцеляването, а 60-а – по политическо овластяване. В региона – Източна Европа и Централна Азия – Латвия е на първо място, следват я Албания и Молдова. България е на 10-о място от 26 държави и се намира между Полша и Румъния. На последно място в региона е Таджикистан. България обаче има три първи места – по отношение на жените като професионални и технически служители, достъпа им до университетско образование и продължителност на живота. На последно място в глобалната класация са Пакистан, Ирак и Йемен, а на първите – Исландия, Норвегия, Финландия, Швеция и Никарагуа. Два века и половина до икономическото равенство На жените ще бъдат необходими над два века и половина, за да постигнат същите икономически възможности като мъжете, ако неравенството между половете продължи да се затваря със сегашния бавен темп, гласи общата оценка на форума. Докладът тази година очертава все по-голямата необходимост от спешни действия, посочи основателят на форума Клаус Шваб, предупреждавайки, че цялостният икономически растеж и развитие няма да бъдат постигнати без участието на жените. В зората на второто десетилетие на XXI век изграждането на по-справедливи и по-отворени икономики трябва да бъде целта, която да си поставят световните, национални и бизнес лидери, допълни той. Общото неравенство между половете е намаляло с 1 процентен пункт до 31 процента тази година, като напредъкът в политическото представителство на жените е взел превес над отстъплението в икономическата сфера. Жените са напът да се радват на същите образователни възможности, като мъжете след едва 12 години, но за постигането на политическо равенство ще бъдат необходими 95 години, а за равенство в икономическите перспективи - 257 години, ако се запазят сегашните темпове на промени, прогнозират експертите.", "date": "2019.12.17", "title": "Неравенството между жените и мъжете в България рязко се увеличава"}
{"url": "https://www.24chasa.bg/novini/article/7986735", "text": "\"Ние правим скеле и по едно време големият син, който работи с мен, вика - слизайте долу, че умирам. Обърнах се - какво става?! Арматурата тръгна. Пада една след друга. Все едно картечница. Тя не беше закрепена изобщо. Но това е само по вина на техниците! Друго нищо не е, ако ще да ме изгонят от фирмата!\"Това разказа пред   един от работниците, станали преки свидетели на  Площадката, на която се случи трагедията, е в етап на изграждане, а по-голямата част от работниците са от село Долни Цибър. Всяка сутрин малък бял бус идвал, за да ги закара до работа. Един от пострадалите работници, който вече си е вкъщи, е в шок. 32-годишния Филип е баща на 3 деца, работел на строителната площадка с трудов договор, напълно законно, увери съпругата му. Опитал се да помогне на другите затиснати по време на инцидента. \"Представете си, 70 тона да паднат върху вас, в някакъв ров и вие се борите за живота си. Той е оцелял и е излязъл от там. Не може да се движи, не може да стане, нормални битови нужди няма как..\", твърди Изабела Славкова, съпруга на пострадалия Филип. Баща му Борислав Фоков допълва: \"Като говори, той само плаче... Той е вътре на легло От време на време се сеща за своите приятели и само плаче.\" Междувременно главният прокурор Сотир Цацаров е възложил на следователи от НСлС да извършат действия по разследването на причините за инцидента с двама загинали на територията на АЕЦ \"Козлодуй\", съобщиха от пресцентъра на прокуратурата. Вчера, около 10 ч., на строяща се площадка ДПРAO \"Рaдиaнa\" зa ниcкo и cрeднoaктивни рaдиoaктивни oтпaдъци, при извършване на cтрoитeлнo-мoнтaжни дейности починаха двaмa рaбoтници, а други двама бяха ранени, като единият е настанен за лечение в здравно заведение. От прокуратурата уточняват, че до момента е образувано досъдебно производство за причиняване на смърт поради незнание или немарливо изпълнение на занятие или на друга правно регламентирана дейност. То е под наблюдението на Окръжна прокуратура- Враца. Извършени са първоначалните действия по разследването - оглед на местопроизшествието, назначени са експертизи за установяване на причините за смъртта на двама работници и е иззета документация от значение за разследването.", "date": "2019.12.17", "title": "Очевидец на трагедията край Козлодуй: Арматурата въобще не беше закрепена"}
{"url": "https://www.24chasa.bg/novini/article/7986835", "text": "В навечерието на традиционните ваканционни пътувания за Коледа и Нова година, инспектори на Държавна агенция за метрологичен и технически надзор (ДАМТН) провериха 51 обекта, разпространяващи течни горива на територията на цялата страна. Екипи на Главна дирекция контрол на качеството на течните горива (ГД ККТГ) са извършили 48 планови проверки на бензиностанции. Изпълнена е и една проверка по сигнал, съобщиха от Агенцията. Съвместно с органите на МВР, Агенция Митници и НАП са проверени 2 бензиностанции. При инспекциите са взети 77 проби от течни горива. От тях 32 проби са на автомобилни бензини, 42 проби на гориво за дизелови двигатели, 3 проби на маркирано гориво за извънпътна техника и селскостопански машини, предава  . След изпитване в акредитирана лаборатория, за 6 от взетите проби са установени несъответствия с изискванията на Закона за чистотата на атмосферния въздух (ЗЧАВ) и Закона за енергията от възобновяеми източници (ЗЕВИ). При 4 от пробите е установено несъответствие на течните горива с изискванията за качество, съгласно изискванията на ЗЧАВ. Най-често срещаното отклонение от нормите, заложени в „Наредбата за изискванията за качеството на течните горива, условията, реда и начина за техния контрол“ (НИКТГУРНТК) при автомобилните бензини е по показател „дестилационни характеристики”. При горивото за дизелови двигатели е установено несъответствие за показател „пламна температура”. За останалите 2 проби е установено несъответствие с изискванията на ЗЕВИ за съдържание на биогориво в течно гориво. В резултат на тези проверки и във връзка с установените несъответствия, от началото на месец декември 2019 г. от пазара са изтеглени 13861 литра течни горива. От тях 3624 литра са автомобилен бензин, а 10237 литра са гориво за дизелови двигатели. На нарушителите са издадени 3 Наказателни постановления (НП) с наложени имуществени санкции в размер общо на 30 000 лв.", "date": "2019.12.17", "title": "Изтеглиха над 13 хил. литра некачествени горива от пазара"}
{"url": "https://www.24chasa.bg/novini/article/7986821", "text": "Единодушно с 9 гласа \"за\" прокурорската колегия на ВСС преназначи Сотир Цацаров за прокурор във Върховната касационна прокуратура (ВКП), считано от 17 декември. Това стана след молба, подадена от него в края на миналата седмица, каквото право той има преди да оглави антикорупционната комисия. Според Закона за съдебната власт след освобождаване от длъжността, досегашният обвинител №1 може да се върне на длъжността, заемана преди избора или на равна по степен. Той е избрал да е прокурор, а не да се върне като съдия в окръжния съд в Пловдив.  Когато встъпи официално като председател на КПКОНПИ стажът му там ше се  зачита за юридически. По-рано днес в \"Държавен вестник\" бе публикуван указа на президента за освобождаването на Цацаров като главен прокурор. Утре в 9,30 ч е официалната церемония за встъпването на Иван Гешев на поста. След това той за първи път ще председателства прокурорската колегия.", "date": "2019.12.17", "title": "Цацаров е преназначен за прокурор във ВКП"}
{"url": "https://www.24chasa.bg/novini/article/7986855", "text": "Генералният секретар на ООН Антониу Гутериш призова днес международната общност за по-справедливо решение на кризата с бежанците и разселените, предаде Франс прес. Гутериш отправи своя апел в Женева при откриването на първия Световен форум за бежанците. \"Време е да намерим по-справедливо решение на кризата с бежанците, като си поделим отговорностите\", каза генералният секретар на ООН. Той призова международната общност да прояви повече щедрост, за да поеме \"колективно отговорността\" за бежанците, предава БТА. \"Онези, които търсят спасение от войната и преследванията, са заплашвани от враждебна политическа среда\", каза Гутериш, цитиран от ДПА. \"Във време, в което правото на убежище е изложено на нападки, когато толкова много врати са затворени за бежанците и когато толкова много деца бежанци са задържани и отделени от своите семейства, ние трябва да утвърдим отново човешките права на бежанците\", призова той. \"Време е да се откажем от един модел на подкрепа, който често пъти означава, че животът на бежанците временно е спрял и това временно продължава десетилетия: те са изолирани в лагери, живеят ден за ден, без да могат да процъфтяват и да допринасят за обществото\", каза Гутериш. Генералният секретар на ООН допълни, че развиващи се страни и страни със средни доходи пораждат възхищение, като приемат голяма част от бежанците и обещават по-голяма подкрепа, съобщи АП. Форумът в Женева се провежда една година след приемането в Ню Йорк на Глобалния пакт за бежанците, припомня Франс прес. Той бе организиран съвместно от Коста Рика, Етиопия, Германия, Пакистан и Турция, посочва АП. Въпросът за споделянето на отговорностите за бежанците създава разделение между богатите и развиващите се страни, сред които Турция, чийто президент Реджеп Тайип Ердоган участва в срещата в качеството си на съорганизатор. Бедните и развиващите се страни, които приютяват 80 процента от бежанците в света, се чувстват сами пред тежестта на кризата, която създава затруднения за техните икономики и общества, отбелязва Франс прес. Пред делегатите на форума Ердоган призова за преселването на един милион сирийски бежанци в \"зона за сигурност\" в Северна Сирия, предаде Ройтерс. Връщането на бежанците в родината им трябва да става доброволно, но в много кратки срокове, посочи турският президент. Ердоган призова да бъде намерена \"формула, за да позволим на бежанците, пристигнали в Турция, да се върнат в родината си\". \"Жилища и училища може да бъдат построени в зона, в която около 371 хиляди сирийски бежанци вече са се върнали след турските военни операции за \"прочистване от терористични организации\", каза той. Ердоган визираше джихадистката групировка \"Ислямска държава\", действащата в Турция Кюрдска работническа партия (ПКК) и свързаните с нея сирийски кюрдски Сили за защита на народа (СЗН), отбелязва Ройтерс. Турският президент предложи също така приходите от сирийския петрол да може да бъдат използвани, за да се помогне за преместването на сирийците, които са в Турция, в зоната в Сирия. Никой не иска да харчи пари за бежанците, оплака се той, цитиран от АП. Турция е приела около 3,7 милиона сирийски бежанци. Турският президент непрестанно заплашва от години да отвори границите на страната си за тези хора към Европа, припомня АФП. Днес Ердоган отново разкритикува международната общност, като каза, че тъй като Турция не е получила помощите, които е очаквала, турците, които приемат най-много бежанци в света, са били принудени да се погрижат за собствената си сигурност. Казвайки това, той визираше турската военна операция в Северна Сирия. Ердоган посочи, че Турция е похарчила 40 милиарда долара за бежанците за девет години, и разкритикува ЕС, който бе предвидил да отпусне 6 милиарда евро, но не отпусна цялата сума. \"Все още чакаме да получим 3 милиарда евро, които ни бяха обещали\", каза той, цитиран от Ройтерс. Пред делегатите на форума върховният комисар на ООН за бежанците Филипо Гранди каза: \"Нашият свят е обхванат от вълнения и 25 милиона бежанци гледат към нас за намиране на решения.\"Бройката става доста по-висока, ако към нея се добавят и вътрешно разселените хора, добави той, цитиран от АП. И Гранди, и Ердоган подчертаха, че миналата година рекордните 71 милиона души по света са били принудени да се преместят от едно на друго място. Турският президент разкритикува страните, които са фиксирали много малки квоти за прием на бежанци. Гранди пък призова за широк алианс на правителства, институции, компании, хуманитарни групи, спортни организации и други с цел намиране на отговор на кризата с бежанците и разселените. Пред делегатите на форума германският външен министър Хайко Маас призова за по-справедливо разпределение на бежанците между страните по света, предаде ДПА. Само 20 процента от държавите имат желание да приемат бежанци и девет от 10-те страни, приемащи най-много бежанци в света, са с ниски и средни доходи, отбеляза той.", "date": "2019.12.17", "title": "Гутериш: Време е да намерим по-справедливо решение на кризата с бежанците"}
{"url": "https://www.24chasa.bg/novini/article/7986830", "text": "Президентите на Русия и Турция са обсъдили в телефонен разговор военния конфликт в Либия, съобщи пресслужбата на Кремъл, предадоха ТАСС и Асошиейтед прес. В съобщението се посочва, че руският президент Владимир Путин и турският президент Реджеп Тайип Ердоган са изразили готовност да съдействат за установяване на контакти между воюващите страни и са изразили подкрепа за посредническите усилия на ООН и Германия. Към настоящия момент в Либия паралелно съществуват две правителства: международно признатото правителство на националното съгласие на премиера Файез Сарадж в Триполи и временното правителство на Абдула Абдуррахман ат Тани, действащо в Източна Либия, поддържано от Либийската национална армия на маршал Халифа Хафтар, предава БТА. Хафтар обяви в четвъртък началото на \"финална битка\" за превземане на Триполи, което доведе до ожесточени сражения в южните покрайнини на града. Правителството на Сарадж е подкрепяно от Италия, Турция и Катар, докато армията на Хафтар се подкрепя от Франция и от някои арабски страни, включително Египет, ОАЕ и Саудитска Арабия. Русия поддържа контакти и с двете враждуващи страни в Либия, но правителството в Триполи отправи наскоро обвинение, че руски наемници се сражават заедно с Хафтар, което Москва отрече.", "date": "2019.12.17", "title": "Ердоган и Путин обсъдиха по телефона Либия"}
{"url": "https://www.24chasa.bg/novini/article/7986934", "text": "Китайският външен министър Ван И беше приет днес в Брюксел от новия председател на Европейския съвет Шарл Мишел във връзка с две предстоящи срещи на върха ЕС-Китай. Вчера Ван И се срещна по същия повод с ръководителя на европейската дипломация Жозеп Борел, предаде Франс прес. Европейският съюз и Китай искат да развият ново стратегическо партньорство през 2020 г., но двете страни трябва да преодолеят многобройните си политически и икономически различия, подчертаха днес европейските ръководители, предава БТА. Два форума на високо равнище ЕС-Китай са планирани през 2020 г., включително специална среща в град Лайпциг по време на германското ротационно председателство на ЕС през втората половина на годината. Шарл Мишел изтъкна необходимостта от насърчаване на свободната търговия и на инвестиции при зачитане на правилата за равнопоставеност и взаимност. Той подчерта също, че трябва да се предприемат действия за справяне с климатичните промени, каза за АФП неговият говорител. Засегнахме всички въпроси, дори тези, по които имаме противоречия, като ситуацията в Хонконг и в Синцзян, каза без повече уточнения Жозеп Борел. Европейски дипломати отбелязват, че на Китай се гледа едновременно като на противник, съперник и партньор. Европейците са разделени между опасенията и интереса от търговските възможности. Нашият стокообмен нахвърля значително 1 милиард евро средно на ден, напомни Борел.", "date": "2019.12.17", "title": "ЕС: Китай е едновременно като противник, съперник и партньор"}
{"url": "https://www.24chasa.bg/novini/article/7986792", "text": "Площадката за третиране на пластмасови отпадъци, която се намира на територията на село Яворец, община Габрово, област Габрово няма да разширява дейността си, съобщиха от пресцентъра на екоминистерството. На 16 декември 2019 г. операторът на площадката „ЛМ инсталации“ ЕООД е предоставил искане в РИОСВ – Велико Търново за прекратяване на започналата процедура по смисъла на Закона за опазване на околната среда ЗООС. На територията на селото има регистрирана площадка за третиране на пластмасови отпадъци. Дружеството притежава документ съгласно Закона за управление на отпадъците за третиране на пластмасови отпадъци. След третирането на отпадъците чрез сепариране и рециклиране получената фракция се предава съгласно сключени договори на дружества, които я използват като суровина в производствените си процеси. През 2019 г. от РИОСВ – Велико Търново са извършени 3 проверки, при които не са установени нарушения. Последната проверка е от 16.12.2019 г. Тогава е констатирано, че територията на площадката отговаря на нормативните изисквания, съгласно наредбата по чл. 43 от ЗУО – непропусклива повърхност, ограда, обозначение на отпадъците, които се приемат. Отпадъците на територията на площадката се съхраняват разделно.", "date": "2019.12.17", "title": "Площадката за преработване на отпадъци в Яворец няма да разширява дейността си"}
{"url": "https://www.24chasa.bg/novini/article/7987023", "text": "Българският лекарски съюз излезе с остра позиция относно провелата се вчера среща между премиера Бойко Борисов и протестиращите медицински сестри, съобщи  . От лекарската организация заявяват, че индиректно те са застанали срещу тях. „По време на срещата, съзнателно или не, се насади внушението, че лекарите са „лоши хора с големи заплати”. Внушение, внасящо допълнително напрежение в съсловието, задълбочаващо конфликта и противопоставянето между работещите в сектора”, пише в позицията им. От лекарското съсловие възразяват срещу твърдението, че „парите за здраве отиват в джобовете на лекарите“. Медицинските сестри протестират за по-достойни условия на труд, реформа в системата и нов модел на финансиране на болниците. Те настояват още да се изпълни заложеното заплащане в Колективните трудови договори в отрасъл здравеопазване – 950 лв. По време на разговора вчера е обсъдено увеличение на заплатите им, ако се намалят лекарските. Като са споменати суми от 12 хил. лв. месечно възнаграждение. „Цитираните по време на разговорите лекарски заплати са единици, нещо повече – немалка част от специалистите по здравни грижи у нас получават по-високо възнаграждение от исканото от тях (две минимални работни заплати). Заплатите на лекарите и специалистите по здравни грижи у нас зависят от приходите на болницата от клинични пътеки, т.е. от лекуваните в даденото лечебно заведение пациенти”, отговарят от БЛС. Съсловната организация допълва, че не са спирали да се борят за достойно заплащане в здравната система и посочва още, че са успели да извоюват в Националния рамков договор 2020-2022 да има осезаемо повишение на цените на клиничните пътеки. „БЛС многократно е заявявал, че не подкрепя лошите практики и злоупотребите, многократно е настоявал - има ли виновни те да бъдат наказвани с цялата строгост на закона. Всеки опит за обобщение и внушаване на групова вина е неправилен и опасен. Пътят на решаването на проблемите в системата обаче не е чрез спекулации, ултиматуми и лов на вещици”, пишат още от лекарската организация.", "date": "2019.12.17", "title": "Лекарският съюз с остра позиция срещу сестрите: Не сме лоши хора с големи заплати"}
{"url": "https://www.24chasa.bg/novini/article/7986961", "text": "Първото наметало, носено от актьора Кристофър Рийв във филма \"Супермен\", беше продадено на търг в Лос Анджелис за 193 750 долара, предаде Франс прес. Общо само шест червени наметала са били използвани при заснемането на лентата през 1979 година. Наддаванията бяха организирани от тръжната къща \"Джулиънс окшънс\", съобщи БТА. Сред 400-те продадени лота фигурираха костюми от \"Стар трек\", като този, носен от Патрик Стюарт в ролята на капитан Жан-Люк Пикар. Реквизитът намери купувач за 28 хиляди долара. А униформата на Ленард Нимой /Спок/, замина под чукчето за 20 хиляди долара. Комбинезонът, носен от Дан Акройд в \"Ловци на духове 2\" беше продаден за 32 хиляди долара. Лулата, с която пушеше хобитът Билбо /Иън Холм/във \"Властелинът на пръстените\" купувач на търга.", "date": "2019.12.17", "title": "Продадоха на търг  наметало на \"Супермен\" за близо 200 хил. долара (Видео)"}
{"url": "https://www.24chasa.bg/novini/article/7987089", "text": "Европейският парламент обсъди днес въпроса за корупцията и конфликта на интереси при харченето на средства от бюджета на ЕС. Европейската комисия не търпи измамите и злоупотребите със средства от ЕС, заяви еврокомисарят Йоханес Хан. По неговите думи комисията е взела мерки по случаите, при които високопоставени европейски политици са били уличени в злоупотреба с европейски средства. Повтарящите се нередности при бюджетните разходи невинаги са свързани с измама и умишлена злоупотреба, отбеляза Хан, предава БТА. По неговите думи ЕК възприема много сериозно всяко съмнение и го препраща към европейската служба за борба с измамите ОЛАФ, независимо откъде го е научила. Проверки ще бъдат извършени по преценка на ЕК и там, където е имало възможни злоупотреби, добави той. Групата на Европейската народна партия отбеляза, че участници във взимането на решенията за бюджета на ЕС имат пряк интерес от разпределението на средствата, защото имат фирми, обвързани с европейски програми. Подобни проблеми има не само в Чехия (където премиерът Андрей Бабиш е проверяван за злоупотреба със средства от ЕС - бел. кор.), но и в Словакия, Румъния, България и Малта - политиката е тясно свързана с корупция и европейски средства, посочи тази парламентарна сила. Групата на социалистите и демократите упрекна ЕК, че дълго стои бездейна при ясни улики за злоупотреби с европейски средства. ЕК трябва да направи невъзможен конфликтът на интереси и да се намесва, когато националните власти са неспособни да разследват, призоваха социалистите. Групата \"Обнови Европа\" призова да се изчакат заключенията от проверките срещу Бабиш. Въпросът не е само в ефективното използване на европейските средства, а за доверието на гражданите в ЕС. Необходими са ясни и общи правила, правилно преведени от всички държави в ЕС, допълниха либералите. Зелените заявиха, че европейският бюджет финансира олигарси - онези, които злоупотребяват със системата и преследват журналисти и неправителствени организации. Чехия не е единственият случай. Трябва да ускорим разследванията и да спрем плащанията от общия бюджет (за нарушителите). Олигарсите се самообслужват в определени области на ЕС и успяват да избегнат правосъдието, допълниха от тази парламентарна група. От групата \"Идентичност и демокрация\" изразиха мнение, че в конструкцията на ЕС има недостатъци, след като има злоупотреби, а милиарди евро се раздават само с очакването, че основната част ще бъде изхарчена правилно. Опасността в областта на земеделието и сближаването е очевидна. Да бъдем честни - борим се с последиците, а не с причините. Трябва да се спира финансирането, а правилата трябва да бъдат много опростени, призоваха от тази политическа група. Европейските консерватори и реформатори (ЕКР) посочиха, че наблюдението над разходите е обща отговорност на ЕК и на държавите в ЕС. Въпросът е как парите да стигат до онези, за които са предназначени, а не в джобовете на хора, които дори нямат нужда от тях. Външните инвеститори в земя трябва да бъдат обезкуражени, призоваха от ЕКР. Европейската обединена левица заяви, че парите на гражданите отиват там, където не им е мястото и това не е случайност, а целенасочен резултат.", "date": "2019.12.17", "title": "ЕП настоява за по-строг контрол при харченето на европейски средства"}
{"url": "https://www.24chasa.bg/novini/article/7987061", "text": "Трите деца на олигарха Николай Банев и жена му Евгения пристигнаха от Франция, за да се видят с родителите си за първи път след ареста им през октомври м.г. Те дойдоха с шофьор на семейството в спецсъда, но им бе забранено да присъстват на делото, тъй като са непълнолетни. Най-голямото момиче Теодора е на 14 г., а близнаците са на 10 г. Децата живеят с бавачка в малко селце до Ница и ходят на училище. Това е първата им среща с родителите от близо 14 месеца насам, тъй като Банев бил против да ги водят по арести и затвори. Свиждането стана с разрешение на съда в една от почивките по делото, което се води за данъчни престъпления и пране на пари. Процесът продължи днес с разпит на  4-ма свидетели. Трима са свързани с приватизирания завод “Полимери”. Четвъртият бе МВР служителят Емил Крумов, който е работел в сектор “Издирване” към националната полиция. В деня, в който Баневи били обявени за издирване, той се свързал с техен служител по телефона и след 14 минути бизнесменът му върнал обаждане. Казал, че е във Франция със семейството си и на 26 октомври се връща. Същият ден Банев е задържан, а на 6 декември м.г. е екстрадиран у нас. На днешното заседание той поиска да му разрешат да се оперира в МВР болница, а не в Правителствена, както бе решено на предното заседание, но съдът отказа. Сред свидетелите, разпитани днес, бе и Милена Шопова, която е работела във фирми на Баневи от 1997 г. до началото на 2013 г. Тя първо била помощник на главния счетоводител, впоследствие станала управител на една от фирмите и представител на изпълнителния директор на \"Полимери\". Прокурорите я засипаха с въпроси за фирмите и дейността им, но за повечето неща свидетелката нямаше спомен. \"Сигурно е имало сключени договри от мое име, но не мога конкретно да кажа какви\", каза Шопова.  Според защитата повечето въпроси могат да се изяснят по документи. ", "date": "2019.12.17", "title": "Баневи се видяха с 3-те си деца за първи път от 14 месеца"}
{"url": "https://www.24chasa.bg/novini/article/7987421", "text": "Предметът и формата на конституционния дебат, който стартира днес президентът Румен Радев има два компонента. Първият е фокус върху конституционния модел на прокуратурата - функциите, структурата на прокуратурата и разбира се статутът на главния прокурор. Но има и втори компонент, който ще засегне правата на гражданите чрез въвеждането на един институт, а именно Индивидуалната конституционна жалба. Това заяви в студиото на \"Още от деня\" по   професор Емилия Друмева, правен съветник на президента. По отношение на Индивидуалната конституционна жалба проф. Друмева заяви, че трябва да може отделния гражданин да се обърне пряко към конституционния съд, когато счита, че негови права, записани в Конституцията са нарушени от действия или акт на публичната власт. Считаме, че този институт има място в нашата Конституция и съответно развитие в законодателството, каза проф. Друмева. Въвеждането на този институт ще бъде съпроводен с много внимателни закондателни стъпки, с проучване на опита с други страни. Контролът не засяга съдебната власт, той е по отношение на актове на НС и на президента. Така че спрямо съдебната власт конституционният съд няма как да се превърне в последна инстанция. А за да не се \"задръства\" съда в жалби ще бъдат поставени ясни изисквания за допустимост на такива жалби. Гражданинът, който ще подаде такава жалба, трябва да е изчерпал целия правен път и да не е стигнал до справедливост, каза още правният съветник на президента. Проф. Друмева уточни, че днешното заседание е имало за цел да очертае формата, рамката на конституционния дебат, така че той да се фокусира върху определени проблеми и да бъде ефективен.", "date": "2019.12.17", "title": "Проф. Друмева: Конституционният дебат ще засегне и правата на гражданите"}
{"url": "https://www.24chasa.bg/novini/article/7987439", "text": "С дълбока скръб съобщаваме, че на 17 декември почина доц. д-р Мария Дееничина, дългогодишен преподавател във Факултета по журналистика и масова комуникация на Софийския университет. Това съобщиха от Академичния състав на ФЖМК-СУ.  Целият професионален живот на доц. д-р Мария Дееничина премина във Факултета по журналистика и масова комуникация, където извървя пътя от асистент до хабилитиран преподавател като защити докторска дисертация през 1994 г., специализира в Лондонския университет, Великобритания и Университета на Мисури, Колумбия, САЩ. Доц. д-р Мария Дееничина преподаваше „Съвременна българска журналистика” и „Малцинства и журналистика”. Автор е на фундаменталното изследване „Между фанфарите и заклинанията: Тоталитарният модел на българската журналистика 1956-1989 година“, на десетки студии и статии в реномирани български и международни научни издания по въпросите на журналистиката и медийното битие на правата на човека. Един от съставителите и редакторите на сборниците „От век на век, от слово към слово. Юбилеен сборник в чест на проф. дин Филип Панайотов” и „Българската журналистика 160 години. Минало-настояще-перспективи”. Мария Дееничина бе проникновен и задълбочен изследовател на медиите от близкото минало и съвременността, ерудиран и обичан преподавател на поколения студенти, незаменим научен ръководител и наставник на младите учени. Допринесе за развитието на ФЖМК като дългогодишен зам-декан и ръководител на множество проекти. За цялостния си принос бе удостоена с Почетен нагръден знак „Свети Климент Охридски“ – първа степен.", "date": "2019.12.17", "title": "Почина доц. д-р Мария Дееничина"}
{"url": "https://www.24chasa.bg/novini/article/7987409", "text": "В желание да удовлетвори Турция, ядосана от неотдавнашното признаване на арменския геноцид от американския Конгрес, правителството на Доналд Тръмп увери днес, че продължава да отказва да използва думата \"геноцид\", отхвърляна от Анкара, за определяне на това масовото избиване, предаде АФП, цитирана от БТА. Позицията на правителството не се е променила, заяви говорителката на Държавния департамент Морган Ортегас. Нашите позиции по въпроса са в съответствие с тези, изразени в последното съобщение на президента, публикувано през април, добави говорителката. През пролетта по време на възпоменание на масовото избиване на арменци през 1915 г. Доналд Тръмп нарече клането \"едно от най-големите масови зверства на ХХ век\", но се въздържа да използва термина \"геноцид\". Миналата седмица след гласуване в Сената, последвало гласуване в Камарата на представителите през октомври, американският Конгрес официално прие резолюция, признаваща арменския геноцид. Анкара изрази гнева си като повика американския посланик и като заяви, че този вот \"застрашава бъдещето на отношенията\" между двете страни. Арменският геноцид е признат от около 30 страни по света и от общността на учените по история. Предполага се, че между 1,2 и 1,5 милиона арменци са били убити по времето на Първата световна война от войските на Османската империя, която тогава е съюзник на Германия и Австро-Унгария, отбелязва Франс прес. Турция твърди, че става дума за гражданска война, в която са загинали между 300 000 и 500 000 арменци и още толкова турци, и категорично отхвърля тезата за геноцид.", "date": "2019.12.17", "title": "САЩ отказват да използват термина \"геноцид\" за избиването на арменци през 1915 г."}
{"url": "https://www.24chasa.bg/novini/article/7987311", "text": "На провелото се днес заседание на Комисията за финансов надзор бе решено, че се отнема лиценза за извършване на застраховане на „ЗК Юроамерикан“АД с ЕИК 124634117. Констатираните от КФН основания за отнемане на лиценза на „ЗК Юроамерикан“ АД са: По чл. 40, ал. 2, т. 2 от КЗ, тъй като застрахователят не е извършвал дейност за повече от шест месеца; По чл. 40, ал. 2, т. 4, във връзка с чл. 31, ал. 1, т. 7 и т. 8 от КЗ, поради това че застрахователят е престанал да отговоря на условията за издаване на лиценз, а именно престанал е да спазва изискванията във връзка със системата на управление по глава седма на КЗ и не е представил доказателства, че лицата, изпълняващи ключови функции отговарят на изискванията за квалификация и надеждност; Съгласно чл. 40, ал. 2, т. 8 от КЗ, поради това че застрахователят е извършил груби нарушения на КЗ. Въз основа на извършена проверка на място на дейността на застрахователя и в резултат от осъществявания дистанционен надзор спрямо застрахователя са направени следните констатации: 1. По първото основание: От периодично представяните в КФН от „ЗК Юроамерикан“ АД финансови справки и отчети, изискуеми съгласно чл. 126, ал. 1 от КЗ, е видно, че през периода януари – август 2018 г. застрахователят не отчита сключени застрахователни договори. В периода септември – декември 2018 г. дружеството е сключило общо 9 застрахователни договора. От извършената проверка е видно, че в периода от януари до август 2019 г., „ЗК Юроамерикан“ АД отново не е сключвало застрахователни договори, нито е завеждало претенции по действащи застраховки, съответно не е изплащало и застрахователни обезщетения. На 01.09.2019 г. застрахователят е сключил три броя застрахователни договори, които обаче са сключени с лица, които са акционери на „ЗК Юроамерикан“ АД, като две от застрахованите лица са и служители на застрахователната компания. Видно от представените в КФН от „ЗК Юроамерикан“ АД данни, дружеството не е извършвало застрахователна дейност за период от осем месеца (от януари до август) в рамките на последните две години – 2018 г. и 2019 г. 2. По второто основание: „ЗК Юроамерикан“ АД не разполага с налична система на управление с адекватна, ефективна и прозрачна организационна структура, която да осигурява надеждно и разумно управление на дейността на дружеството. Една от основните отговорности на управителните и контролни органи на застрахователя е да прилага в своята дейност необходимата организация и правила, с които да гарантира спазването актовете на Европейския съюз, КЗ и подзаконовите актове по прилагането му. В тази връзка, застрахователят има задължението да спазва изискванията, свързани със системата на управление, в това число да разполага с такава, която да осигурява надеждно и разумно управление на дейността. Невъзможността на застрахователя да гарантира и поддържа ефективна система на управление е основание да се приеме, че същият не разполага с необходимия вътрешен капацитет за изпълнение на практическите задачи, реализирането на които да осигури ефективно и надеждно управление на дейността на застрахователя. Следва да се има предвид, че В хода на проверката безспорно е установено, че считано, съответно от 07.02.2019 г. и 07.03.2018 г., в „ЗК Юроамерикан“ АД няма одобрени от КФН лица, които да изпълняват ключовите функции за съответствие и по вътрешен одит. Допълнително, застрахователят не е уведомил КФН за назначения на 09.08.2019 г. риск мениджър и съответно не е представил необходимите документи, с оглед извършване на преценка дали лицето отговаря на изискванията за професионална квалификация и надеждност съгласно чл. 89, ал. 2 във връзка с чл. 80, ал. 1, т. 3-9, ал. 3, 7 и 8 от КЗ. Изложеното представлява грубо нарушение на изискванията на чл. 76, ал. 1 от КЗ всеки застраховател да разполага непрекъснато с ефективна система на управление с цел осигуряване на надеждно и разумно управление на дейността. На основание чл. 76, ал. 3 от КЗ, изградената система на управление трябва да се основава на изискванията по чл. 77-100 и чл. 110 и 111 от КЗ. Съгласно чл. 78, ал. 1 и 2 от КЗ, създаването на функция по вътрешен одит, функция по съответствие и функция по управление на риска е задължение за всеки застраховател, с оглед осигуряване на вътрешен капацитет за изпълнение на практически задачи. 3. По третото основание: В резултат от извършената проверка на „ЗК Юроамерикан“ АД е установено, че дружеството е извършило груби нарушения на Кодекса за застраховането. В конкретния случай се установява, че „ЗК Юроамерикан“ АД е извършило груби нарушения на императивната норма на чл. 76, ал. 1 от КЗ, който предвижда задължение на застрахователя да разполага с ефективна система на управление с цел осигуряване на надеждно и разумно управление на дейността. Липсата на ефективна системата на управление, която спомага за правилното развитие дейността на застрахователя и неспазването на изискванията на КЗ във връзка със системата на управление застрашава стабилността на застрахователя и неговото функциониране. При прегледа на системата на управление на „ЗК Юроамерикан“ АД са установени редица нарушения на императивни разпоредби на КЗ, извършени от застрахователя: - неуведомяване КФН от страна на „ЗК Юроамерикан“ АД при промяна в лицата, изпълняващи ключови функции в застрахователя; - назначаване на лица, които изпълняват ключови функции в дружеството, без КФН да е уведомена и без да е получено одобрение от страна на надзорния орган, удостоверяващо, че лицата отговарят на законовите изисквания за заемане на длъжността; - непредставяне на документи, доказващи, че лицето, определено за ръководител на функцията по управление на риска, отговаря на изискванията за професионална квалификация и надеждност; - липса на актуални вътрешни правила и политики по чл. 77, ал. 1 от КЗ, както и неизпълнение на задължението по чл. 77, ал. 2 от КЗ за представя пред общото събрание на акционерите годишен отчет за тяхното изпълнение, включително за изпълнението на програмата за дейността на застрахователя; - сключване на договор за прехвърляне на съществена дейност в нарушение на чл. 111, ал. 3 от КЗ и чл. 111, ал. 4 от КЗ; - нарушение на принципа за разумния инвеститор, в резултат на което активите на застрахователя не гарантират сигурност, качество, ликвидност и доходност на съвкупния портфейл. Системата на управление е един от трите стълба, изграждащи режима „Платежоспособност II“, а именно Стълб 2. Следователно, липсата на единия от стълбовете на Платежоспособност II в един застраховател категорично представлява грубо нарушение на европейското законодателство, на КЗ и актовете по прилагането му. Освен това, в хода на проверката е установено, че застрахователят не разполага с Информационна система. На основание чл. 114 от КЗ, застрахователят има задължението да създаде и поддържа в актуално състояние информационна система, която да инкорпорира, съхранява и обобщава цялостни данни за всички аспекти от дейността на застрахователната компания. Неизпълнението на това задължение от страна на „ЗК Юроамерикан“ АД представлява грубо нарушение по смисъла на чл. 40, ал. 2, т. 8 от КЗ, поради това че липсата на информационна система, уврежда както интересите на самия застраховател, който не разполага със средство, което ефективно да му позволи да упражнява съществена, реална и организирана застрахователна дейност, така и препятства предоставянето на заместник-председателя на КФН, ръководещ управление „ЗН“, на информация, необходима за постигане целите на надзора. Доказателство за затрудненията на „ЗК Юроамерикан“ АД при предоставяне на информация на КФН, необходима за целите на надзора, са съставените и връчените на застрахователната компания актове за установяване на административни нарушения и издадените въз основа на тях наказателни постановления за извършени нарушения на разпоредбата на чл. 126 от КЗ, касаеща представянето на справки и отчети за целите на надзора. Отчетността пред надзорния орган е един от трите стълба, изграждащи режима „Платежоспособност II“, а именно Стълб 3. Следователно, „ЗК Юроамерикан“ АД не изпълнява и правилата, залегнали в третия стълб на рамката по Платежоспособност II. Вследствие, с деншното решение на КФН, считано от 17.12.2019 г. се забранява: свободното разпореждане с активите на „ЗК Юроамерикан“ АД до започване на производство по ликвидация или несъстоятелност. сключването на нови застрахователни договори по всички класове застраховки за срок от 6 месеца, считано от датата на издаване на настоящото решение. Комисията назначава Стефан Петров Стефанов за квестор на „ЗК Юроамерикан“ АД до назначаването от съда на синдик или до вписването на ликвидатор на дружеството. На същия са връчени задължителни предписания да възложи на съответните служители на „ЗК Юроамерикан“ АД, включително като ги упълномощи изрично, да извършват в срока на квестурата всички необходими правни и фактически действия, в рамките на закона, относно: извършването на плащания на ликвидни и изискуеми задължения на „ЗК Юроамерикан“ АД, произтичащи от застрахователни договори, извършването на плащания на публичноправни вземания към държавата и общините, като данъци, мита, такси, задължителни осигурителни вноски и други, по които задължено лице е „ЗК Юроамерикан“ АД извършването на плащания на битови сметки и други периодични задължения (ток, вода, парно, телефон, интернет и т.н.), както и дължимите възнаграждения на наетия персонал до размера на обичайното за извършване на нормалната дейност на застрахователя. Представителството на „ЗК Юроамерикан“ АД се осъществява от квестора. Действия, извършени от името на „ЗК Юроамерикан“ АД в нарушение на представителната власт на квестора, са нищожни. Решението ще бъде изпратено на Агенция по вписванията към Министъра на правосъдието на Република България за вписване на обстоятелствата, съответно за обявяване на актовете в Търговския регистър. Решението ще се изпрати за обнародване в Държавен вестник и за него ще се уведомят съответните компетентни органи на държавите членки на Европейския съюз и Европейското икономическо пространство и ще се отправи искане съответните органи да предприемат действия съгласно тяхното законодателство за забраняване на свободното разпореждане с активи на застрахователя, ако такива се намират на тяхна територия. След влизане в сила на настоящото решение ще бъде уведомен Европейският орган за застраховане и професионално пенсионно осигуряване.", "date": "2019.12.17", "title": "КФН взе лиценза на \"Юроамерикан\" АД (Обновена)"}
{"url": "https://www.24chasa.bg/novini/article/7987470", "text": "Най-голямата и специализирана компания за IT системи, киберсигурност и комуникационни решения в отбранителния сектор в Полша WB Group планира инвестиции в подготовка на български инженери. Това съобщи президентът на компанията Пьотр Войчеховски. “Виждаме наличието на много ентусиазирани млади хора, които търсят развитие като инженери. Те се нуждаят от достъп до най-модерните технологии, с които да се обучават и да черпят опит и ние искаме да осигурим това. Налице е значителен потенциал в България за развитието на технологичните ни решения Практика е във всяка страна, в която оперираме, да се стремим да даваме много повече от бизнес. Имаме сериозни намерения не просто да изнесем частично технологично развитие в страната, но и да работим активно в пряка подкрепа на образованието в България. За нас е от първостепенна важност да осъществяваме тясно сътрудничество с България, българските кадри и образователните институции и центрове. Желанието ни е да осигуряваме достъп в реално време до най-новите технологии и развойна дейност и да спомагаме активно за развитието на силно конкурентоспособни кадри. Вярваме, че това е не просто успешна стратегия за развитие на бизнеса, но и може силно да облагородява инженерната среда в страната”, каза още Войчеховски. Дейностите на компанията включват първокласна специализация в проектирането, разработването и производството на модерни безжични решения за специални и M2M комуникации. Дългогодишният опит в интеграцията на различни видове специализирана техника за военни превозни средства позволява на групата да бъде една от малкото, които развиват високи компетенции в областта на използваната военна техника и модернизацията на въоръжението. Понастоящем WB Group предоставя за оперативната военна техника цялостни инсталационни услуги - винаги по най-новите световни системи за комуникация, управление и огневи контрол. Групата предоставя и цялостни системи за контрол на въоръжението - по-специално проектирани по поръчка решения, съобразени с изискванията на българската армия. Инженерите на компанията проектират и произвеждат C4ISR система за командни превозни средства за Североизточната мултинационална дивизия на НАТО. Проектираната система отговаря на всички стандарти на НАТО, включително обработването на секретната информация на НАТО и е напълно взаимодействаща с всички системи за комуникация и командване на съюзническите сили. “България е сред топ страните за иновации в информационни технологии и комуникации в света – и има защо. В WB Group искаме активно да участваме в развитието на местната среда – инженерна и предприемаческа. Вече стартирахме проучване на иновационните центрове, с които можем да осъществим първоначално партньорство за тази цел. България ще бъде един от основните ни приоритети през следващата и последващата година”, заяви и Адам Бартошевич, вицепрезидент на WB Group.", "date": "2019.12.17", "title": "WB Group - най-голямата компания за IT системи в Полша, ще обучава български инженери"}
{"url": "https://www.24chasa.bg/novini/article/7987510", "text": "Новоизбраният състав на британския парламент се събра днес за първи път след изборите на 12 декември, в които Консервативната партия спечели убедителна победа, а главната опозиционна Лейбъристка партия претърпя съкрушително поражение, предадоха световните агенции, съобщи БТА. Тържествената церемония се състоя в Уестминстърския дворец на брега на Темза, където заседават и двете камари на парламента. Първата сесия започна с преизбирането на депутата лейбърист Линдзи Хойл за председател на Камарата на общините - долната камара. Всъщност той бе избран още на едно от последните заседания на предишния парламентарен състав малко преди разпускането му на 5 ноември. Линдзи смени на този пост придобилия широка известност негов предшественик Джон Бъркоу, който бе обвиняван, че при липса на парламентарно мнозинство е нарушавал неписаните правила и е помагал на опонентите на Брекзит. Встъпвайки отново на поста, Хойл се зарече да бъде честен и безпристрастен в ролята си на усмирител на парламентарните страсти. \"Спикерът трябва да се ползва с доверие\", каза 62-годишният Хойл, цитиран от Ройтерс, преди двама депутати да изпълнят парламентарната традиция, като го довлекат до креслото на председателя. Хойл е потомствен депутат. Избран е за първи път в Камарата на общините през 1997 г., баща му също е бил депутат от Лейбъристката партия. Неговата съпартийка Лайза Нанди, смятана за вероятен наследник на лейбъристкия лидер Джереми Корбин, даде висока оценка на Хойл, наричайки го \"човек от народа\". Хойл е известен и с това, че има няколко домашни любимци, кръстени на прочути британски политици. Сред тях е и папагал, наречен Борис. Хойл казва, че го е научил да произнася най-честата фраза от езика на председателите - \"Ред, ред!\", с която те охлаждат страстите в пленарната зала. Поздравявайки новоизбрания парламентарен ръководител, премиерът Борис Джонсън запя своя предизборен лозунг: \"Нека да извършим Брекзит\", и се обърна към него с думите: \"Мисля, че дори вашият папагал, г-н председателю, вече е научил да повтаря тези думи.\" Обръщайки се към всички депутати , Джонсън, цитиран от Асошиейтед прес, обеща, че \"този парламент няма да губи времето на страната с безизходни ситуации, разделения и протакания\". Днешната тържествена сесия продължи с процесия на всичките 650 депутати до залата на горната камара - на лордовете, където те чуха послание от кралица Елизабет Втора, преди да се завърнат по местата си в долната камара, където положиха клетва. Същинската работа на парламента започва утре. Една от първите му задачи е да гласува споразумението за Брекзит, договорено от Борис Джонсън, което предишният състав на парламента, в което консерваторите нямаха работно мнозинство, така и не можа да приеме. От канцеларията на премиера съобщиха, че правителството ще вмъкне в него нова клауза, която да изключи възможността преговорите за търговско споразумение с ЕС да продължат след края на следващата година. Това означава, че след изтичането на преходния период в края на 2020 г., Великобритания още в началото на 2021 г. може да се окаже без търговско споразумение с Брюксел, което разтревожи сериозно британските бизнес среди. Очаква се законопроектът за развода с ЕС да бъде гласуван на първо четене в петък. Според него страната ще напусне Евросъюза на 31 януари и ще започне преходният период, който ще трае до края на 2020 г. През това време Обединеното кралство ще остане де факто член на ЕС, но без права за гласуване. Малцина наблюдатели вярват, че търговското споразумение може да бъде постигнато за този едногодишен период.", "date": "2019.12.17", "title": "Британският парламент избра лейбъриста Линдзи Хойл за свой шеф"}
{"url": "https://www.24chasa.bg/novini/article/7987526", "text": "Бащата на загиналото при катастрофата с Лютви Местан бебе също е привлечен като обвиняем по делото за произшествието, съобщи заместник окръжния прокурор на Кърджали Димитрина Делчева. Юсеин Ахмед ще отговаря за независимо съпричиняване. На бащата на загиналото дете е наложена мярка за неотклонение \"парична гаранция\" от 2 000 лева. Трагичният инцидент стана на 14 април 2019 година на разклона край момчилградското село Загорско при опит на Лютви Местан да се включи с автомобила си в международен път от Кърджали за Гърция. Последвал сблъсък с БМВ, движещо се от Кърджали по посока ГКПП \"Маказа\", при който движещият се по главния път автомобил напуска пътното платно и пада в близкото дере. При инцидента загина 6-месечната Еджрин, която пътувала със семейството си в БМВ-то. Ранени са братчето и родителите й. Зад волана на БМВ-то е седял бащата Юсеин Ахмед. Часове след инцидента Лютви Местан беше задържан от полицията и му беше повдигнато обвинение за причиняване на смърт по непредпазливост. В продължение на 9 месеца политикът беше единственият обвинен за случая. Привличането на бащата като съпричинител стана след като излезе назначената от прокуратурата автотехническа експертиза, резултатите от която все още са следствена тайна. Вероятно вещите лица са установили, че БМВ-то се е движило с по-висока от разрешената на участъка скорост от 90 км. в час. Непосредствено след катастрофата съпартийци на Местан твърдяха, че автомобилът, с който е пътувало семейството се е движил много бързо.", "date": "2019.12.17", "title": "Обвиниха и бащата на загиналото при катастрофата с Местан бебе"}
{"url": "https://www.24chasa.bg/novini/article/7987547", "text": "Амстердам тества \"бариера от мехурчета\" за почистване на пластмасови отпадъци от градските канали, съобщи Ройтерс. Инсталацията улавя боклуци под повърхността на водата. \"Бариерата от мехурчета по същество е тръба с отвори, поставена на дъното на река или канал. През нея се пуска въздух и така се създава завеса от мехурчета\" - обясни директорът на проекта Франсис Зут. Тъй като тръбата е инсталирана по диагонал в канала, мехурчетата действат заедно с течението и изкарват боклуците на повърхността, а след това ги насочват към колектор отстрани, предава БТА. Мехурчетата не пречат на движението на лодките и не са проблем за рибата и птиците. В Амстердам вече работят четири корабчета, които събират около 42 т пластмасови боклуци годишно. Те обаче могат да почистват само носещото се по повърхността на водата, а и съвсем малките парчета им убягват.", "date": "2019.12.17", "title": "Амстердам тества \"бариера от мехурчета\" за почистване на отпадъци в реките"}
