{"url": "https://www.24chasa.bg/novini/article/7676725", "text": "САЩ наложиха днес санкции на бившия кубински лидер Раул Кастро заради подкрепата му за правителството на венецуелския президент Николас Мадуро, предаде Ройтерс. \"Като първи секретар на кубинските въоръжени сили Кастро е отговорен за действията на Куба в подкрепа на бившия режим на Мадуро във Венецуела чрез насилие, сплашване и репресии\", каза американският държавен секретар Майк Помпейо. Той повтори позицията на правителството на САЩ, че Мадуро е нелегитимен, предава БТА. \"Членове на кубинските сили за сигурност, съвместно с офицери от армията и разузнаването на Мадуро, са замесени в тежки нарушения на правата на човека и злоупотреби във Венецуела, включително изтезания\", заяви Помпейо. Освен за Кастро американските санкции се отнасят и за децата му.", "date": "2019.09.26", "title": "САЩ наложиха санкции на бившия кубински лидер Раул Кастро и на децата му"}
{"url": "https://www.24chasa.bg/novini/article/7676425", "text": "Министърът на туризма Николина Ангелкова проведе работна среща с посланика на Полша у нас Н. Пр. Мачей Шимански по нейна покана. Основен фокус на разговора беше прекратяването на дейността на туроператора „Томас Кук“ и неговите дъщерни компании, част от които е и „Некерман Полска“, но бяха обсъдени и възможности за развитие на туризма между двете страни, съобщиха от пресцентъра на Министерството на туризма. Полша е много важен пазар за входящ туризъм у нас, ще съдействаме изцяло за преодоляване на ситуацията след фалита на „Томас Кук“, както и за насърчаване на пътуванията на туристите от Полша. В момента има 92 полски туристи, които са в България през „Томас Кук“, стана ясно на срещата. Посланик Мачей Шимански коментира, че те също със съжаление са приели новината за фалита на „Томас Кук“. Той посочи, че компаниите имат застраховка, освен това съществува и гаранционен фонд, така че може да се организира не само връщането на полските туристи при нужда, но и за продължаване на услугите за тях през фонда. Посланик Шимански отбеляза и факта, че към момента в посолството няма обаждане за искане на съдействие от полски туристи в България, което значи, че не са срещали проблеми. Министър Ангелкова обсъди с Н. Пр. Шимански възможностите нашите хотелиери да се обърнат към гаранционния фонд на Полша, както и евентуалното им конституиране като длъжници при завеждане на общ иск. Като правителство работим максимално да бъдат минимизирани щетите за българския бизнес и за благополучното завръщане на всички туристи след спирането на дейността на големия туроператор, каза българският министър. Много е важно заради имиджа на България като дестинация за организиран туризъм да работим заедно да разрешим ситуацията по най-добрия начин. Затова нашите екипи са на място в хотелите и съдействат на тях и на туристите, коментира министърът.", "date": "2019.09.26", "title": "Ангелкова: Ще съдействаме изцяло на Полша след фалита на \"Томас Кук\""}
{"url": "https://www.24chasa.bg/novini/article/7676428", "text": "Предвижда се да бъдат поискани подобрени оферти от участниците в процедурата за придобиване на нови модулни патрулни кораби за Военноморските сили /ВМС/, съобщи заместник-министърът на отбраната Анатолий Величков в отговор на въпрос в ресорната парламентарна комисия днес, предава БТА. Той информира, че междуведомствената работна група по проекта за модулни патрулни кораби за ВМС, която оглавява, е излязла с доклад до министъра на отбраната, в който се констатират сериозни проблеми в частта за методиката за оценка. Не беше изчистена по начин, по който да даде възможност за един от важните критерии - интегрираната логистична поддръжка в периода на жизнения цикъл, когато тези кораби влязат на въоръжение, да бъде дадена яснота кой от участниците предлага поддръжка, която може да бъде остойностена по категоричен начин, обясни заместник-министърът. След този доклад, утвърден от министъра на отбраната, експертна група работи всекидневно, и ще приключи с предложения за изменения в т.нар. RfP /запитване за предоставяне на оферти/ и в методиката, след което да бъдат поискани подобрени оферти от страна на участниците, обясни Величков. По този проект практически до края на годината, всички знаете, пари няма. В случая търсенето на бързо решение със сключването на договор до края на годината всъщност не води до започване на работа по изпълнението от страна на избрания изпълнител, каза Величков. Средствата и по този проект, и по проекта за бойната машина за Сухопътните войски, са вече разписани в средносрочната прогноза, предложена от МО на Министерството на финансите за следващите години. За проекта за корабите парите са разчетени вече в рамките на 2020-2025 година. Пламен Манушев от ГЕРБ, който като високопоставен офицер командваше преди години ВМС, изрази притеснението си от представената информация от заместник-министъра. Той коментира, че обещанието на министъра на отбраната многократно е било, че до края на тази година ще сключим договор и догодина ще плащаме. Да сключим догодина договор, ще отиде пак октомври-ноември и няма да стане нищо, и флотът ще загине, ако продължаваме така. Съвсем откровено и честно ми е мъчно да чувам тези неща, добави Манушев, който изрази и други притеснения за състоянието на бойния флот. Анатолий Величков изрази съжаление за тези оценки и коментира, че решението за това кога ще бъде сключен договорът е в зависимост и от променените или допълнени оферти и на трите участника в процедурата за придобиване на многофункционалните модулни патрулни кораби. Той добави, че ако те реагират бързо, със сигурност ще има някакъв резултат и към края на годината, но ако това не стане, сигурно нещата ще се изместят в рамките на януари-февруари идната година. Но междуведомствената комисия не е прекъснала работата си, изтъкна отново заместник-министърът.", "date": "2019.09.26", "title": "Ще искат по-добри оферти за нови патрулни кораби на Военноморските сили"}
{"url": "https://www.24chasa.bg/novini/article/7676464", "text": "Европейската банка за възстановяване и развитие (ЕБВР) ще осигури кредит в размер на 97,5 милиона евро на Турция за разширяване на линии на истанбулското метро, предаде турската частна телевизия НТВ. 20 милиона евро ще бъдат поети от Сосиете женерал (Societe General), а останалите 77,5 милиона - от Черноморската банка за търговия и развитие, предава БТА. Проектът е на обща стойност 410 милиона евро. Той предвижда разширяване на линиите на метрото в азиатската част на Истанбул между кварталите Юскюдар и Чекмекьой и Кадъкьой и Тавшантепе, както и на линията Мармарай. Целта е ежедневният пътникопоток да се увеличи с 350 хиляди души, отбелязва телевизията.", "date": "2019.09.26", "title": "Европейската банка отпуска 97,5 милиона евро кредит за истанбулското метро"}
{"url": "https://www.24chasa.bg/novini/article/7676456", "text": "Съветът на ЕС удължи днес мандата на операция \"София\" с шест месеца, до 31 март 2020 г., съобщиха от неговата пресслужба. Разполагането на военноморските активи на операцията ще продължи да бъде временно преустановено, тъй като държавите членки на ЕС, ще продължат да работят на съответните форуми за намиране на решение относно дебаркирането като част от последващите действия във връзка със заключенията на Европейския съвет от юни 2018 г. Държавите членки на ЕС, имат готовност да се върнат към този въпрос, когато това е необходимо, за да се дадат на командващия операцията евентуални нови насоки по отношение на разполагането на военноморските активи на операцията. Операцията ще продължи да изпълнява съответно мандата си. Основният мандат на операцията е да допринася за усилията на ЕС за разбиване на бизнес модела на контрабандистите на мигранти и трафикантите на хора в южната част на Централното Средиземноморие. Операцията има и съпътстващи задачи. Тя осигурява обучение за либийската брегова охрана и военноморски сили, наблюдава ефикасността на обучението в дългосрочен план и допринася за прилагането на оръжейното ембарго на ООН в открито море край бреговете на Либия. В допълнение операцията също провежда дейности по наблюдение и събира информация относно незаконния износ на нефт от Либия, в съответствие с резолюциите на Съвета за сигурност на ООН. Самата операция допринася за усилията на ЕС за възстановяване на стабилността и сигурността в Либия и за морската сигурност в региона на Централното Средиземноморие. Операция \"София\" стартира на 22 юни 2015 г. и е част от цялостния подход на ЕС към миграцията. Командващ операцията е контраадмирал Кредендино от Италия, а седалището на операцията се намира в Рим.", "date": "2019.09.26", "title": "Съветът на ЕС удължи мандата на операция\n\"София\" с шест месеца"}
{"url": "https://www.24chasa.bg/novini/article/7676495", "text": "САЩ наложиха санкции срещу трима граждани на Руската федерация, както и срещу една руска компания за това, че са нарушили режима на санкции срещу Сирия, пише вестник „Известия“, като се позовава на информация на пресслужбата на Министерството на финансите на САЩ. В съобщението се отбеляза, че санкциите са наложени поради \"помощ при прехвърлянето на доставките на авиационно гориво за руските сили, опериращи в Сирия\" и в подкрепа на правителството на президента на страната Башар Асад, предаде  . \"Режимът на Асад е под международно наблюдение заради използването на химическо оръжие и жестокости срещу невинни сирийски цивилни\", се казва още в съобщението. Текстът цитира и думите на служител на ФБР, който заяви, че агенцията се гордее, че е успяла да „разгадае толкова сложна схема“ за доставките на гориво. Вашингтон многократно неоправдано обвиняваше сирийските власти в използване на химическо оръжие и въз основа на това подлагаше на ракетни атаки територията на републиката. Източниците на доказателствата са предимно материали от неправителствената организация „Бели каски“, спонсорирана от Вашингтон. Така през април 2018 г. „Белите каски“ обявиха, че в град Дума са използвани химически оръжия. Западните страни обвиниха сирийския президент Башар Ал Асад за атаката и нанесоха ракетни удари върху инфраструктурни съоръжения, където се предполага, че се произвеждат и съхраняват химически оръжия. Русия нарече доказателствата постановка, а през февруари 2019 г. продуцентът на BBC Риам Далати също заяви, че химическата атака е била инсценирана. За първи път САЩ и ЕС наложиха санкции срещу Москва през 2014 г. на фона на началото на конфликта в Украйна и анексията на Крим към Русия. Западните държави обвиниха за влошаващата се ситуация в Украйна именно Руската федерация. В същото време Москва многократно отбелязва, че тя не е свързана с вътрешните проблеми на Киев и се застъпва за бързо разрешаване на ситуацията. По-късно ограничителните мерки бяха многократно разширявани.", "date": "2019.09.26", "title": "САЩ наложиха допълнителни санкции над Русия"}
{"url": "https://www.24chasa.bg/novini/article/7676502", "text": "Граждани се събраха на протест в столицата срещу предсрочното освобождаване на Джок Полфрийман, предаде  . Протестът започна пред НДК и премина в мирно шествие до Съдебната палата. Гражданите носят плакати, на които пише: \"Убиецът Полфрийман в затвора\". В района има полицейско присъствие. Протестът бе организиран в социалната мрежа и е в подкрепа на близките на убития Андрей Монов.", "date": "2019.09.26", "title": "Граждани протестират в София срещу предсрочното освобождаване на Полфрийман (Снимки)"}
{"url": "https://www.24chasa.bg/novini/article/7676493", "text": "Британските депутати отхвърлиха днес искането на правителството за прекъсване на работата на парламента за една седмица, за да може управляващата Консервативна партия да проведе своята годишна конференция, предадоха Асошиейтед прес и Ройтерс. При гласуването 306 депутати се обявиха против прекъсването на работата на парламента до 3 октомври, а 289 подкрепиха предложението. Депутатите отново се събраха вчера, след като Върховният съд на Великобритания обяви за незаконно решението на министър-председателя Борис Джонсън за спиране на работата на парламента за пет седмици до 14 октомври, предава БТА. Обикновено парламентът прекъсва работа по време на партийните конференции през есента, но опозицията заяви, че той не трябва спира в такъв решаващ момент, когато предстои Великобритания да напусне ЕС на 31 октомври. Говорител на Джонсън каза, че конференцията на Консервативната партия, която трябва да започне в неделя и да завърши следващата сряда, ще се състои по план. Джонсън е в конфликт с парламента, откакто обеща, че Великобритания ще напусне ЕС на 31 октомври със или без сделка. Премиерът среща съпротива от депутати, които са решени да бъде избегнат Брекзит без споразумение. Председателят на Камарата на общините Джон Бъркоу каза, че съгласно съществуващите правила не може да има национални избори преди планираното излизане на Великобритания от ЕС на 31 октомври. Депутат от Лейбъристката партия попита Бъркоу дали е вярно, че заради правилата за необходимото време за организиране на национални избори най-ранната дата, на която може да има подобно гласуване, е 5 ноември. \"Мога да потвърдя, че моето разбиране за изборния график съгласно съществуващата законова рамка е същото\", заяви Бъркоу. Джонсън два пъти поиска от парламента да одобри предсрочни избори, но опозиционните партии казват, че не искат да се съгласят с това, докато не бъде премахната опасността от Брекзит без сделка. Лидерът на Камарата на общините Джейкъб Рийс-Мог заяви, че правителството обсъжда с парламентарните власти кога да има реч на кралица Елизабет Втора. Правителството планираше да има реч на кралицата на 14 октомври и прекъсна работата на парламента преди това. Кралското слово поставя началото на нова парламентарна сесия и очертава правителствените планове за предстоящо законодателство. Върховният съд обаче постанови, че решението за прекъсване на работата на парламента за пет седмици вместо за обичайните няколко дни е незаконно и парламентът отново се събра. Според Рийс-Мог правителството ще направи така, че евентуално прекъсване на работата на парламента да бъде \"съобразено с изискванията на решението на Върховния съд\". По думите му опозиционните депутати могат да гласуват недоверие на правителството, когато пожелаят следващата седмица. Това може да предизвика избори, към каквито правителството се стреми, но опозицията засега отхвърля.", "date": "2019.09.26", "title": "Британските депутати се обявиха против прекъсването на работата на парламента до 3 октомври"}
{"url": "https://www.24chasa.bg/novini/article/7676510", "text": "Белият дом разкритикува \"истерията\" на демократите, след като Конгресът на САЩ публикува жалбата на разобличител за телефонен разговор между президента Доналд Тръмп и украинския му колега Володимир Зеленски, предаде Франс прес. \"Нищо не се променя с публикуването на тази жалба, която не е нищо повече от компилация на разкази от трета ръка и статии в печата\", заяви говорителката на американското президентство Стефани Гришам. Тя добави, че \"Белият дом ще продължи да отхвърля истерията и погрешните тълкувания, които се разпространяват от демократите и множество медии\", предава БТА. Председателят на комисията за разузнаването в Камарата на представителите, демократът Адам Шиф, каза, че президентът е \"изменил на клетвата си за встъпване в длъжност\". Шиф обвини Тръмп, че се държи като мафиотски бос и че се опитва да изнуди Украйна, предаде ДПА. На изслушване в комисията и. д. директор на националното разузнаване Джоузеф Магуайър обясни, че голяма част от текста на жалбата е защитен съгласно президентската \"привилегия на изпълнителната власт\", тъй като касае телефонен разговор между държавния глава и негов чуждестранен колега. Магуайър определи жалбата като безпрецедентна. \"Смятам, че всичко тук по тази тема е напълно безпрецедентно. Смятам, че разобличителят действа добронамерено. Смятам, че той е постъпил правилно и плътно се е придържал към закона\", заяви и. д. директор на националното разузнаване на САЩ. Магуайър добави, че тази жалба се различава от всички други, за които той е чувал досега, тъй като в нея е замесен президентът.", "date": "2019.09.26", "title": "Белият дом разкритикува \"истерията\" на демократите за разговора на Тръмп със Зеленски"}
{"url": "https://www.24chasa.bg/novini/article/7676513", "text": "В Наредбата за изграждане, поддържане и опазване на зелената система на Столична община ясно е посочено, че кметът ръководи, координира цялостната дейност по опазване, изграждане и поддържане на зелената система и организира изпълнението на бюджета по дейност „Озеленяване“. За съжаление през 3-те мандата на кмета г-жа Фандъкова липсва системна грижа за зеленото богатство на София – градските паркове и дърветата в междублоковите пространства и уличното озеленяване. В резултат от паднали сухи дървета в града за последните пет години има два смъртни случая и голям брой инциденти с пострадали хора и материални щети. Въпреки многократно увеличения бюджет за озеленяване - от 8 мил. лв през 2009 на 30 мил. лв. за 2019 г., с години не се отстраняват загинали едроразмерни дървета от уличното озеленяване и в градските паркове, а броят на новозасадените дървета е крайно недостатъчен за мащабите на София. БСП - София настоява кметът на Столична община да възложи незабавно проверка за сухи и опасни дървета по уличната мрежа на София, както и в дворовете на училищата и детските градини. В най-кратки срокове да се даде публична информация за установените дървета и те да бъдат отстранени, за да се гарантира живота и здравето на жителите и гостите на София.", "date": "2019.09.26", "title": "БСП – София, иска отстраняване на опасните дървета в столицата"}
{"url": "https://www.24chasa.bg/novini/article/7676521", "text": "Иран е въвел в експлоатация модерни центрофуги за обработка на уран и това нарушава споразуменията от разпадащата се сделка с Техеран от 2015 г., предава AFP, като се позовава на информация на Международната агенция за атомна енергия (МААЕ). Модерните центрофуги в Натанз са „натрупвали или са били подготвяни да натрупват обогатен уран“, заяви в свое изявление агенцията, цитирана от  .", "date": "2019.09.26", "title": "Иран ползва модерни центрофуги за обработка на уран, които нарушават споразуменията от 2015 г."}
{"url": "https://www.24chasa.bg/novini/article/7676512", "text": "Българското правителство дари на черногорската столица Подгорица 45 900 евро за подобряване на качеството на системата за управление на отпадъците, съобщи информационният сайт КДМ. Договорът за предоставяне на безвъзмездна помощ бе подписан днес от кмета на Подгорица Иван Вукович и българския посланик Меглена Плугчиева. Средствата са отпуснати в рамките на фонда за развойно сътрудничество на българското правителство. Проектът е избран от българското външно министерство и одобрен от правителството, посочва КДМ, цитиран от БТА. Вукович каза, че парите ще бъдат използвани за поставяне на подземни контейнери за отпадъци и за кампания за повишаване на съзнанието на гражданите за опазване на околната среда. Той благодари на българските партньори и особено на посланик Плугчиева, която от своя страна каза, че се надява в бъдеще да има повече такива проекти. Плугчиева изрази също задоволство, че е участвала в акцията за садене на дървета и призова всички официални гости на Черна гора преди планираните срещи да посадят поне едно дърво.", "date": "2019.09.26", "title": "България дари на черногорската столица\nблизо 46 000 евро"}
{"url": "https://www.24chasa.bg/novini/article/7676545", "text": "Министърът на туризма Николина Ангелкова разговаря с посланика на Германия у нас Н.Пр. Кристоф Айххорн, съобщиха от пресцентъра на Министерството на туризма. Двамата обсъдиха прекратяването на дейността на туроператора „Томас Кук“ – Германия. Министър Ангелкова уведоми дипломата, че екипи на Министерството на туризма са на място в Слънчев бряг и Златни пясъци и съдействат за безпроблемното прибиране на туристите по домовете им. Всеки турист трябва да получи съдействие, надявам се гостите ни още веднъж да се уверят, че България е гостоприемна страна, подчерта тя. Министър Ангелкова изтъкна, че Германия е изключително важен туристически пазар за България. Тя информира също, че в най-близко време предстои нейна визита във Федералната република. Ще бъдат проведени разговори с германските власти и с представителите на други големи туроператори, които водят немски туристи в България. Страната Ви е изключително приветлива и гостоприемна и това е абсолютната истина, не любезности от дипломат, заяви Н. Пр. Айххорн. Той добави, че България е в топ дестинациите за германските туристи и те искат да са тук отново. Посланикът увери, че застрахователят „Цюрих иншурънс“ е заявил, че разходите на туристите ще бъдат покрити изцяло. Той каза също, че в консулството има създадена гореща линия за германските туристи и добрата новина е, че на него има единични обаждания. Няма паника, работи се професионално, подчерта той. Германското правителство е взело решение да подкрепи германския авиопревозвач „Кондор“, стана ясно от срещата. Министър Ангелкова поиска съдействие от немска страна за стъпките, които трябва да се предприемат за защита интересите на българския туристически бранш според изискванията на германското законодателство. Много е важно как гостите ще се върнат у дома, за нас е от изключително значение усещането на всеки турист, това е имидж за нашия туризъм и работа за развитието му в перспектива, каза министър Ангелкова. По-късно днес министър Ангелкова се срещна в присъствието на посланик Айххорн с икономическа делегация от германската провинция Мекленбург-Предна Померания, водена от държавния секретар за туризъм в Министерството на икономиката, труда и здравеопазването на провинцията Щефан Рудолф. Той благодари сърдечно на екипа на министър Ангелкова за помощта, която оказва за преодоляване на затрудненията с германски туристи след фалита на „Томас Кук“. Министър Ангелкова поздрави гостите и изтъкна, че пазар Германия е сред най-важните за входящия туризъм на България и високо цени партньорството с институциите и бизнеса от Федералната република. Тя информира и тях, че експерти от министерството помагат на място в хотелите на туристи, изпратени от „Томас Кук“, и изрази надежда, че въпреки кризата с общи усилия взаимният интерес на туристи от двете страни ще продължи да бъде висок.", "date": "2019.09.26", "title": "Ангелкова обсъди фалита на \"Томас Кук\" с посланика на Германия у нас (Снимки)"}
{"url": "https://www.24chasa.bg/novini/article/7676548", "text": "20 спасители от отрядите на ПСС в Дупница и Благоевград тръгнаха на акция за издирване на изгубена туристка в Рила. Жената е рускоговоряща и е правила преход от Седемте рилски езера към Рилския манастир. Установила е, че не може да продължи сама и е загубила ориентация. Обадила се на 112 за помощ. Планинските спасители са тръгнали към мястото, тя е локализирана под Додов връх.  Очаква се до 2 часа да бъдат при нея, каза шефът на ПСС- Благоевград Георги Ботев. Времето в Рила в момента е лошо, вали силен дъжд и има мъгла и се очаква акцията да бъде тежка и продължителна.", "date": "2019.09.26", "title": "20 планински спасители тръгнаха на среднощна акция да издирват изгубена туристка в Рила"}
{"url": "https://www.24chasa.bg/novini/article/7676492", "text": "Сръбски митничари предотвратиха вчера на ГКПП Батровци на сръбско-хърватската граница опит за контрабанда на цигари, скрити в кану на покрива на автомобил, който бил управляван от българин, предаде Танюг. Автомобилът бил с британска регистрация, а шофьорът, 39-годишен български гражданин, пътувал сам за Англия. Той казал на митницата, че няма нищо за деклариране. Тъй като в багажника и вътре в автомобила имало много чанти с багаж, митничарите решили да извършат щателна проверка, предава БТА. В една от чантите на задната седалка били открити 10 стека цигари, а при преглед със скенер в кануто, закрепено на покрива, били намерени още 20 стека.", "date": "2019.09.26", "title": "Сръбски митничари хванаха българин с 20 стека недекларирани цигари"}
{"url": "https://www.24chasa.bg/novini/article/7676570", "text": "Букурещкият транспорт е близо до хаос: от понеделник метрото може да намали дейността си до една трета заради огромни дългове към компанията, осъществяваща техническата му поддръжка, пише в. \"Адевърул\". Вестникът пише, че от следващата седмица метрото може да има силно намален график, като следва да се движи само сутрин или само вечер, или само с една трета от капацитета си. Причината за това са огромните дългове, натрупани към компанията за поддръжка Алстом. Габриел Станчу, директор на Алстом Румъния, заяви, че компанията Метрорекс не е плащала задълженията си от октомври 2018 г., предава БТА. \"На практика с неплащането на фактурите Алстом е кредитирала или субсидирала дейността на Метрорекс. Уведомихме ги още преди шест месеца (. . .) Стигнахме до максималния таван на задлъжняване, напълно сме блокирани финансово\", заяви директорът на компанията, осигуряваща поддръжката на букурещкото метро. По-рано той уточни, че дълговете на Метрорекс към Алстом възлизат на 132 милиона леи (близо 28 милиона евро). \"Ще разговаряме с официалните представители на Метрорекс. Може да приемем и календар за разсрочване на плащанията, защото не искаме жителите на Букурещ да страдат. Но ако не получим ясни срокове за плащанията, ще спрем дейностите по поддръжката за Метрорекс\", посочи Станчу. Той обясни, че от понеделник ще се осигурява само една трета от обществения транспорт на метрото и добави, че Метрорекс трябва да реши как да стане това - дали метрото да работи само сутрин или вечер, или с една трета от капацитета си. Договорът за поддръжка между Метрорекс и Алстом е сключен през 2004 г. и има обща стойност 240 милиона евро. Компанията осигурява поддръжката на всички влакове на метрото, които са излезли от производствената гаранция. Настоящият договор изтича на 31 декември 2019 г., а Метрорекс все още не е обявила търг за нов договор, посочва \"Адевърул\".", "date": "2019.09.26", "title": "Метрото в Букурещ е застрашено заради дългове към компанията, която го поддържа"}
{"url": "https://www.24chasa.bg/novini/article/7676559", "text": "Аномалии в орбитите на планети джуджета в покрайнините на Слънчевата система може да са породени не от \"планетата Х\" - неоткритата досега девета планета в нея, а от миниатюрна черна дупка, предаде ТАСС. \"Аномалиите в орбитите на транснептунови обекти, както и необичайно големият брой гравитационни микролещи, открити през последните 5 години, могат да обяснят съществуването на популация компактни обекти, които по своята маса са съпоставими със Земята. Предполагаме, че става въпрос за т.нар. първични черни дупки\", отбелязаха учените, цитирани от БТА. Преди почти четири години американските планетолози Константин Батигин и Майкъл Браун заявиха, че са открили първите следи, свързани със съществуването на \"планета Х\". Така учените нарекоха хипотетичната девета планета, която е отдалечена на най-малко 100 милиарда км от Слънцето и по размерите си напомня Нептун или Уран. Търсенето й досега е неуспешно - учените успяха само да стеснят зоната, в която е възможно да се намира планетата. Това накара редица астрономи да се усъмнят в съществуването й. Сега планетолозите Джейкъб Шолц от университета в Дърам, Англия, и Дейвид Ънуин от Калифорнийския университет в Бъркли предполагат, че \"планетата Х\" може да не е газов гигант, \"голяма сестра на Земята\" или гост от друга звездна система, а много по-екзотичен обект. В съответствие с общата теория на относителността на Айнщайн всяко натрупване на материя с голяма маса взаимодейства със светлината и заставя лъчите й да се изкривят така, както това правят лещите. През последните няколко години астрономи откриха хиляди подобни структури при наблюдения на големи галактики и обекти във вътрешността на Млечния път. Шолц и Ънуин отбелязват, че наскоро в рамките на проекта OGLE (Optical Gravitational Lensing Experiment) бяха открити стотици подобни лещи в пустотата между звездите в централната област на нашата галактика. Те са били породени от обекти с малка маса, съпоставими със Земята или с малки газови гиганти. Това накара учените да спорят какво точно ги и породило - хиляди изхвърлени от звездните си системи планети или някакви други обекти. Аналогични размери и маса имат т.нар. първични черни дупки - миниатюрни \"сестри\" на обичайните черни дупки. Учените предполагат, че те са възникнали в първите мигове от съществуването на Вселената в резултат на поява на различия в разпределението на материята в нея. Най-големите от тях са могли да просъществуват до наши дни.", "date": "2019.09.26", "title": "Аномалии в орбитите на планети джуджета може да са породени не от планета \"х\", а от черна дупка"}
{"url": "https://www.24chasa.bg/novini/article/7676063", "text": "Наказания \"пробация\" и безвъзмезден труд в полза на обществото, в размер на 300 часа, постанови Районен съд--Дупница за 21-годишния С. В. Съдът одобри внесеното споразумение, постигнато между прокуратурата и защитата на подсъдимия. Той се призна за виновен, че на 7 април 2019 г. в апартамент в жк. \"Бистрица\" в Дупница, нанесъл удар с юмрук в гърба на жена от София. Причинил й е средна телесна повреда, изразяваща се в тотален пневмоторакс в дясна гръдна кухина, състояние довело до разстройство на здравето, временно опасно за живота. Наказанието включва задължителна регистрация по настоящ адрес с периодичност два пъти седмично, за срок от 3 години, задължителни срещи с пробационен служител за срок от 3 години и 300 часа безвъзмезден труд в полза на обществото за срок от 3 поредни години.", "date": "2019.09.26", "title": "300 часа обществено полезен труд за дупничанин, набил жена от София"}
{"url": "https://www.24chasa.bg/novini/article/7676188", "text": "Президентът на Турция Реджеп Тайип Ердоган заяви, че решението на Анкара да закупи руските системи за противовъздушна отбрана не би трябвало да нарушава взаимоотношенията между неговата страна и Белия дом, пише турският вестник Yeni Safak, като се позовава на американски медии. „За нас проблема с С-400 определено не трябва да ощетява връзките между САЩ и Турция“, заяви Ердоган в интервю, като добави, че сделката за зенитно-ракетните системи е въпрос за турската национална сигурност. Той добави, че други страни от НАТО като България, Гърция и Словакия също ползват руски установки за противовъздушна система, предаде  . Президента наблегна на това, че взаимоотношенията между Анкара и Вашингтон са добри от много дълго време и са построени на базата на много силни връзки. „Нашата крайна цел е да разширим нашите икономически взаимоотношения между Турция и САЩ и да увеличим търговските връзки между двете страни така, че (печалбите) да достигнат до сто милиарда“, добави президента. По-рано Белия дом изключи Анакара от проекта по създаването и произвеждането на изтребителя Ф-35, като заяви, че покупката на руските системи за ПВО може да поставят под риск самолета, твърдение което Турция продължава да отрича. По-късно на съвместна среща в Осака, президента Ердоган и Тръмп се срещнаха и американският лидер заяви, че Турция е била третирана несправедливо за решението си да закупи системите. Тогава той хвърли вината за цялата „каша“ на администрацията на бившия президент на САЩ Барак Обама.", "date": "2019.09.26", "title": "Ердоган: Турската покупка на С-400 не би трябвало да нарушава отношенията ни със САЩ"}
{"url": "https://www.24chasa.bg/novini/article/7676172", "text": "Френски и чужди лидери и политици изразиха съболезнования по повод кончината на бившия френски президент Жак Ширак. В Туитър германският канцлер Ангела Меркел нарече Ширак \"невероятен приятел и партньор на германците\" и каза, че е много натъжена от новината за смъртта му, предаде Франс прес. Германският външен министър Хайко Маас нарече Ширак \"велик държавник и европеец\", предава БТА. Бившият германски канцлер Герхард Шрьодер каза, че Ширак е бил велик европеец и негов личен приятел. \"За Ширак беше ясно, че Европа ще може да работи добре само в случай че Германия и Франция постигнат единство\", каза Шрьодер, цитиран от ТАСС. \"Ширак беше опитен политик, който познаваше и разбираше историята на европейците. Той беше обаятелен човек\", допълни бившият канцлер. Руският президент Владимир Путин нарече Ширак далновиден и мъдър лидер и каза, че Русия ще помни неговия голям личен принос за развитието на приятелските двустранни отношения. Държавният глава сподели, че винаги, когато е общувал със Ширак, се е възхищавал искрено на неговия интелект и на огромните му знания, както и на умението му да взима добре претеглени решения дори и в най-трудните ситуации. Британският премиер Борис Джонсън нарече Ширак забележителен лидер, формирал съдбата на Франция. Депутатите във френския парламент запазиха минута мълчание в памет на Ширак, а кметицата на Париж Ан Идалго разпореди знамената пред административните сгради да бъдат свалени наполовина в знак на траур. Френският президент Еманюел Макрон отмени планирано пътуване в Южна Франция и ще направи тази вечер изявление по повод смъртта на Ширак. Лидерката на френската крайна десница Марин Льо Пен припомни, че Ширак е уважавал много отвъдморските френски територии и е бил президент, който е съумял да се противопостави на безумието на войната в Ирак. Бившият френски президент Никола Саркози каза, че със смъртта на Ширак си отива \"част от живота му\". \"Той въплъщаваше една Франция, която остана вярна на универсалните си ценности и на своята историческа роля\". Жан-Клод Юнкер каза, че е разтърсен и дълбоко опечален. Той подчерта, че Ширак е оставил непреходно наследство на Франция и на ЕС и го нарече \"велик държавник\" и \"голям приятел\". Бившият белгийски премиер Ги Верхофстат припомни, че Ширак е и имал изключителни познания по проблемите на ЕС, които е успявал да съчетае понякога с изключително чувство за хумор, предаде Асошиейтед прес. \"Когато с него обсъждахме трудни въпроси, неговото чувство за хумор винаги внасяше нотка на облекчение\", каза Верхофстат. Ливанският премиер Саад Харири каза, че Ширак е най-великият човек, когото е имала някога Франция, и допълни, че ливанците и арабите чувстват днес болка от загубата на един човек, който дълбоко е белязал тяхното съзнание.", "date": "2019.09.26", "title": "Вижте какво споделиха френски и чужди лидери за починалия Жак Ширак"}
{"url": "https://www.24chasa.bg/novini/article/7676210", "text": "Нашето предимство е, че можем да показваме това, което сме направили; оттук нататък надграждаме. Това каза кандидатът за кмет на Шумен и областен координатор на ПП ГЕРБ Любомир Христов, на пресконференция в местния пресклуб на БТА, при представяне на листата на партията за общински съветници в града, както и кандидатите й за кметове на населени места. ГЕРБ в Шумен ще води позитивна кампания и е регистрирала пълна листа за общински съветници, съставена от 41 души. Част от нея е обновена в сравнение с предходните местни избори. В нея има представители на четири етноса, хора, доказали се в своята професия, сред които лекари, архитекти, преподаватели, инженери, видни спортисти. ГЕРБ ще има и кандидати за кметове във всички населени места в община Шумен, отбеляза Христов, който се бори за втори кметски мандат. Той припомни, че шуменските общински съветници на ГЕРБ през изминалите четири години са дарявали средствата, които са получавали като възнаграждения от Общинския съвет. По думите му направените от тях дарения за благотворителност са в размер на над 100 000 лева - за детски градини, студенти, болни, социално слаби и др. На пресконференцията Христов представи и част от програмата на партията за развитие на общината през следващите четири години. По думите му в нея е отделено \"особено внимание\" на гражданите, на отношението на общинската администрация към тях, на благоустройството на кварталите, на междублоковите пространства, на селата в общината. \"Успяхме да подобрим значително финансовата дисциплина в община Шумен и показахме, че можем да управляваме съвестно общински средства, че можем да градим. Изградихме доста, но имаме още какво да покажем на шуменци и да направим през следващия четиригодишен период. Във всяка една сфера имаме конкретни предложения, които ще представяме след откриването на предизборната кампания\", уточни Христов. В аванс той сподели, че от ГЕРБ няма да обещават \"неизпълними неща\", каквито вероятно ще има от останалите им политически опоненти. \"Ние можем да показваме какво вече сме направили; това, което обещахме в програмата си от предходната кампания е изпълнено на 100 процента\", допълни Любомир Христов.", "date": "2019.09.26", "title": "ГЕРБ представи кандидата си за кмет на Шумен"}
{"url": "https://www.24chasa.bg/novini/article/7676181", "text": "Окръжен съд - Благоевград остави в ареста младежите, обвинени за грабеж и заплашване на готвачка в детска градина Тричленен съдийски състав, председателстван от съдия Красимир Аршинков, остави за постоянно в ареста Ст.Л от с. Кърналово и М.Ст. от Петрич, обвинени за грабеж и заплашване на готвачка в детска градина в село Кърналово. престъпление по чл.198,ал.1,във вр. с чл.20,ал.2 НК по ВЧНД 371/2019 г. На 17 септември двамата бяха привлечени като обвиняеми за това, че влезли маскирани в кухнята на детската градина около 5,30 ч, ,заплашили готвачката В. Г. с нож и и откраднали 150 лв. Днес Окръжният съд в Благоевград потвърди наложената мярка \"задържане под стража\" от РС - Петрич, като счете, че има реална опасност двамата обвиняеми да се укрият и предвид сериозността и начина на извършеното престъпление. Определението на съда е окончателно.", "date": "2019.09.26", "title": "Постоянен арест за двамата младежи, ограбили готвачка в детска градина"}
{"url": "https://www.24chasa.bg/novini/article/7676225", "text": "Най-малко 20 души са загинали, а 107 са били ранени при силното земетресение с магнитуд 6,5, което разтърси източната част на Индонезия, предаде ДПА, като се позова на властите. Повредени са десетки сгради. Около 2000 души са били принудени да напуснат домовете си, предаде БТА.  Земетресението е било регистрирано в 8.46 ч. (2.46 ч. българско време) днес. Трусът е станал на дълбочина от 29 километра, с епицентър на 36,9 км североизточно от град Амбон, съобщи Геоложкият институт на САЩ.", "date": "2019.09.26", "title": "Най-малко 20 загинали при силното земетресение в Източна Индонезия"}
{"url": "https://www.24chasa.bg/novini/article/7676240", "text": "Британският премиер Борис Джонсън се срещна днес с депутати от своята Консервативна партия, за да ги увери, че страната ще напусне ЕС на 31 октомври, както е предвидено, предаде Ройтерс. Джонсън изрази увереност, че ще постигне сделка за Брекзит с ЕС, но ако все пак това не се случи, то Обединеното кралство просто ще напусне съюза на 31 октомври, предава БТА. Най-добрият начин да се сложи край на токсичната атмосфера в британската политика е като се осъществи Брекзит, подчерта премиерът. Той разкритикува малодушието на лидера на опозиционната Лейбъристка партия Джереми Корбин, който вчера заяви, че иска избори само след като Джонсън постигне отсрочка на Брекзит. Според Джонсън Корбин всъщност знае, че няма да може да спечели изборите. Корбин ще се срещне днес с други опозиционни лидери, за да обсъди с тях тактиката, която да възприеме опозицията, за да се избегне Брекзит без сделка, предаде Ройтерс. Утре британският министър за Брекзит Стивън Баркли ще има среща с главния преговарящ на ЕС Мишел Барние.", "date": "2019.09.26", "title": "Борис Джонсън увери: Страната ни ще излезе от\nЕС на 31 октомври"}
{"url": "https://www.24chasa.bg/novini/article/7676241", "text": "Комисията за разузнаването в Камарата на представителите на САЩ публикува редактирана версия на жалбата на разобличителя срещу президента Доналд Тръмп, която е основен елемент при разследването на демократите за импийчмънт на държавния глава, предадоха Асошиейтед прес и Франс прес, цитирани от БТА.  Конгресмените започнаха да проучват поверителна версия на жалбата преди очакваните днес показания на и. д. директор на националното разузнаване Джоузеф Макгуайър. Демократите от Камарата на представителите, които са прочели документа, казват, че той е \"силно смущаващ\". Самоличността на разобличителя не е оповестена, предаде БТА.  Жалбата отчасти е свързана с телефонен разговор от юли между Тръмп и украинския президент Володимир Зеленски, в който Тръмп приканва Зеленски да разследва политическия му съперник демократ Джо Байдън. Белият дом публикува стенограма на този разговор вчера. \"Бях уведомен от редица служители на правителството на САЩ, че президентът използва правомощията на длъжността си, за да поиска намесата на чужда страна в изборите от 2020 г. в САЩ. В дните след телефонния разговор научих от множество официални служители на САЩ, че високопоставени представители на Белия дом са се намесили, за да блокират достъпа до всички записи на телефонния разговор, особено на официалната дословна стенограма на разговора, която е изготвена както е обичайно от Белия дом\", се казва в жалбата.", "date": "2019.09.26", "title": "Публикуваха редактирана версия на жалбата на разобличителя срещу Тръмп"}
{"url": "https://www.24chasa.bg/novini/article/7676249", "text": "Средствата, които НЗОК плаща за лечение на българи в чужбина, ще нарастват, тъй като все повече граждани искат да се лекуват там и да имат достъп до иновативни терапии, липсващи в страната ни. Това каза управителят на НЗОК Дечо Дечев пред членовете на парламентарната комисия по здравеопазване. Той посочи, че към 30 юни НЗОК дължи на чуждестранни здравноосигурителни фондове 271 млн. лв. и окачестви нарастването на разходите като тревожна тенденция. Просрочените задължения са 135 млн. лева, предаде БТА. Има разчетени средства и просрочените задължения ще бъдат изплатени, увери Жени Начева, председател на Надзорния съвет на НЗОК. Ще има разчетени средства и за проекта за бюджет за 2020 г., добави тя. Цените, на които се лекуват българи в ЕС, не са същите, по които се лекуват другите граждани, каза още Дечев. По думите му цените за българи са в пъти по-високи. По тази причина български пациент в чужда болница се превръща в \"златна кокошка\" и някои посредници имат интерес тази практика да продължава да съществува, каза още той. Този въпрос трябва да бъде обсъден на друго ниво и лично за мен не е ясно защо в рамките на един съюз трябва да има различни цени за едно и също заболяване и дейност, допълни Дечев. \"За трансплантациите, които по заповед на г-н Ананиев ще плащаме извън ЕС, не знам какво ще се случи\", каза Дечо Дечев.", "date": "2019.09.26", "title": "Шефът на НЗОК: Ще нарастват разходите за лечение на българите в чужбина"}
{"url": "https://www.24chasa.bg/novini/article/7676237", "text": "На 20 септември 2019 г., при неотложни действия по разследването на Специализираната прокуратура и ТСБОП-Сливен срещу организирана престъпна група за трафик на големи количества хероин от Турция през България към Холандия, бе задържан ръководителят на групата – български гражданин. Това съобщиха на сайта на прокуратурата. Причина за непланираните действия, в т.ч. претърсвания, изземвания и разпити на свидетели, е че ден преди това – на 19 септември 2019 г., в граничния град Комотини са задържани от гръцката полиция тримата участници в престъпната група (всичките жители на Сливен). Те са заловени пред магазин на популярна търговска верига с 42 килограма хероин, непосредствено след като получили наркотика от албански трафиканти. Дрогата е трябвало да пристигне в България, след което да бъде доставена с автомобили в Холандия. Действията на тримата трафиканти в Гърция били следени от българските власти и били очаквани на ГКПП „Кулата“. Гръцките полицаи, които от своя страна следили албанците, задържали и тях, и българите. Четиричленната престъпна група за трафик на наркотики е била наблюдавана от служители на ГДБОП от май 2019 г., когато е образувано и досъдебното производство на Специализираната прокуратура срещу тях. Разследването е установило до момента, че групата се е занимавала с трафик на големи количества хероин от Турция през България за Холандия, като за пренасянето на наркотика през границите е използвала различни марки автомобили, предимно ванове и миниванове, оборудвани с тайници. От Турция в България наркотиците били прекарвани най-често през ГКПП „Лесово“. Задържаният в България ръководител на групата е привлечен към наказателна отговорност. На 23 септември 2019 г., по искане на прокуратурата, е задържан под стража с определение на Специализирания наказателен съд. Специализираната прокуратура подготвя издаването на Европейска заповед за разследване на територията на Гърция, във връзка с българското досъдебно производство срещу участниците в престъпната група.", "date": "2019.09.26", "title": "Задържаха българин, ръководил група за трафик на хероин от Турция през България към Холандия"}
{"url": "https://www.24chasa.bg/novini/article/7676257", "text": "Една година и шест месеца „лишаване от свобода“ е наказанието, наложено на М.М. за извършен от него опит за грабеж. Подсъдимият се е признал за виновен и е сключил споразумение с Окръжна прокуратура – Монтана за това, че на 16.11.2018 г., на паркинга на магазин „Технополис“ в гр. Монтана, в съучастие с П.И., направил опит да отнеме парични средства, подготвени за инкасо. Той нанесъл удар по главата на мъжа, който носещ торбата с 55 000 лева, представляващи оборот на търговското дружество. Опитът за присвояване на пари чрез използване на сила останал недовършен поради оказана съпротива. Съдът е одобрил постигнатото между страните по делото споразумение, което има последиците на влязла в сила присъда. Наказанието ще се изтърпява от подсъдимия М.М. при първоначален „строг“ режим.", "date": "2019.09.26", "title": "Ефективно наказание за опит за грабеж на 55 000 лева фирмен оборот в Монтана"}
{"url": "https://www.24chasa.bg/novini/article/7676291", "text": "„Мнозинството направи юридически прецедент и взе абсолютно неморално решение. Приехме два закона, които се изключват взаимно”, каза пред   лидерът на БСП Корнелия Нинова за промените в НПК, които предвиждат премахване на съкратеното съдебно следствие за тежки престъпления. Въпросните изменения бяха приети на първо четене в сряда. Тя определи като „провокация и подигравка” решението за предсрочното освобождаване на Джок Полфрийман, осъден за убийството на студента Андрей Монов.", "date": "2019.09.26", "title": "Нинова за освобождаване на Полфрийман: Това е провокация и подигравка"}
{"url": "https://www.24chasa.bg/novini/article/7676212", "text": "До края на годината България ще внесе във Европейската комисия интегриран план \"Енергетика\", който ще стане основа на енергийната стратегия на страната до 2030 г. с хоризонт до 2050 г. \"В него топлоцентралите от комплекса \"Марица-изток\" остават базови за нашата енергетика. Маришкият басейн е изключително важен за нас, тъй като в него има запаси от въглища за още поне 60 години и ние сме дали заявка пред европейската комисия централите в него да работят максимално дълго\". Това заяви днес на пресконференция в Раднево министърът на енергетиката Теменужка Петкова. В края на юни Европейската комисия е дала 10 препоръки за разработката на българския интегриран план \"Енергетика\", по които сега експертите работят усилено. Министър Петкова дойде в комплекса \"Марица-изток\" по покана на кмета на Стара Загора Живко Тодоров, който заедно със синдикатите КНСБ и КП \"Подкрепа\" предприема активни действия за удължаване на неговия живот. На срещата в Раднево присъстваха и лидерите на двата синдиката Пламен Димитров и Димитър Манолов.  От нея стана ясно, че до 5 години енергийният пазар в България ще бъде либерализиран напълно. Държавата е направила постъпки пред Брюксел да разреши да бъде увеличен капиталът на изцяло държавната ТЕЦ \"Марица-изток 2\". В момента централата дължи на Българския енергиен холдинг (БЕХ) 600 млн. лв., 360 млн. от които за заплащане на вредните емисии. \"Чрез капитализацията на част от този дълг централата ще поеме глътка въздух и това не е държавна помощ\", изтъкна още министър Петкова. Тя посочи, че загубите на ТЕЦ-2 постепенно намаляват - през август миналата година те са били 235 млн. лв., а година по-късно са редуцирани на 180 млн. лв.  Синдикатите подкрепят борбата на правителството за запазване на комплекса \"Марица-изток\" максимално дълго. Те обаче питат как в Европа се определят цените на вредните емисии, за които българските централи плащат много пари. Те се опасяват и от възможността новата Европейска комисия да залитне в посоката на \"зеления канибализъм\" и затова предупреждават, че България трябва да търси партньори, с помощта на които да се избегне тази опасност. ", "date": "2019.09.26", "title": "Петкова: Топлоцентралите на комплекса \"Марица-изток\" остават базови за българската енергетика"}
{"url": "https://www.24chasa.bg/novini/article/7676309", "text": "Временно движението по път I-3 Златна Панега - Луковит при с. Румянцево е спряно поради катастрофа на пътя. Това съобщиха от пресцентъра на АПИ. Водачите на превозните средства изчакват на място.                                                                                                                                                                                                                                                                                                                                ", "date": "2019.09.26", "title": "Катастрофа на пътя край Луковит"}
{"url": "https://www.24chasa.bg/novini/article/7676322", "text": "Двете момичета, които полицията в Бургас обяви за издирване, са открити. Сестритите Василка /14 г./ и Милка /15 г./ Василеви са в добро физическо и психическо състояние. Това съобщиха от Областната диркеция на МВР-Бургас. От 12 септември нямаше информация за местоположението на сестрите. Същият ден те напуснали обитавания Център за настаняване от семеен тип, намиращ се в комплекса \"Меден Рудник\" в Бургас и не се прибрали. Момичетата са открити днес в две жилища в Бургас и Айтос. Към момента няма данни за упражнено насилие спрямо тях. В четвърто Районно управление \"Полиция\"-Бургас е образувана преписка, която при присключването си ще бъде докладвана в Районната прокуратура в града по компетентност.", "date": "2019.09.26", "title": "Намериха двете сестрички, изчезнали в Бургас"}
{"url": "https://www.24chasa.bg/novini/article/7676305", "text": "Върховният касационен съд /ВКС/ ще заседава на 23 октомври по искането на главния прокурор да бъде спряно действието на съдебния акт, с който Джок Полфрийман беше пуснат предсрочно от затвора. Това стана известно, след като чрез жребий беше избран съдебният състав от наказателното отделение на Върховния съд на случаен принцип. Делото се падна на съдия Жанина Начева, а в съдебния състав са Бисер Троянов и Надежда Трифонова. Нито един от съдиите не си направи отвод. Полфрийман излезе от затвора на 20 септември. Той беше осъден през 2011 година на 20 години лишаване от свобода. Тъй като е излежал повече от половината от присъдата си, съдът имаше право да го освободи предсрочно.", "date": "2019.09.26", "title": "Определиха съдията по делото за отмяна на освобождаването на Полфрийман"}
{"url": "https://www.24chasa.bg/novini/article/7675665", "text": "Германският автомобилен концерн \"Volkswagen Group\" е близо до взимането на окончателно решение за изграждането на нов завод в Турция. Това заяви пред репортери член на Борда на директорите на компанията, цитиран от Ройтерс и Фокус. \"В момента сме в заключителния етап на разговорите с Турция\", заяви Андреас Тостман, който е член на борда, отговарящ за производството. Той очаква разговорите да приключат до две седмици, а \"може би и по-рано\". Разкривайки повече подробности за плановете, източници, близки до компанията, заявиха, че инвестицията ще бъде на стойност над един милиард евро. Според източниците заводът вероятно ще произвежда 300 000 автомобила годишно, сред които \"Пасат\" и \"Шкода Супърб\", които ще бъдат предназначени за износ в Източна Европа. \"Фолксваген\" ще наеме близо 4000 служители за завода в Маниса, близо до Измир. Строителството може да започне в края на 2020 г., а производството – през 2022 г. Припомня се, че германският концерн търсеше дълго време подходяща страна за инвестицията. В списъка на кандидатите е и България. Сделката в Турция може да бъде политически противоречива, като се има предвид притесненията на Европейския съюз по отношение на ограниченията на свободата на изразяване и правата на демонстрации при управлението на президента Реджеп Тайип Ердоган. Аргументът на \"Фолксваген\" е, че Турция е кандидат за членство в ЕС, подчертава агенцията.", "date": "2019.09.26", "title": "Volkswagen: Приключваме преговорите с Турция за нов завод, ще е в Маниса"}
{"url": "https://www.24chasa.bg/novini/article/7675715", "text": "В неделя австрийците ще обновят парламента си на предсрочни избори. Като безспорен фаворит се очертава бившият канцлер консерватор Себастиан Курц. Предходното коалиционно правителство на дясната Австрийска народна партия (АНП) и крайнодясната Австрийска партия на свободата (АПС) изгуби доверието на депутатите заради корупционен скандал, в който бе замесена АПС. Австрия има пропорционална избирателна система, а изглежда, че никоя партия няма да събере абсолютно мнозинство. Възможни са различни сценарии за съставяне на правителство. Новият водач на АПС Норберт Хофер постоянно повтаря, че иска да се върне в правителството - не като транспортен министър, какъвто беше от декември 2017 до май 2019 г., а като втори човек след Себастиан Курц. Стигнал до финала на президентската надпревара през 2016 г., Хофер смята, че е направил необходимото, за да подобри имиджа на партията, чийто бивш лидер Хайнц-Кристиан Щрахе се наложи да подаде оставка през май. Той бе заснет как предлага корупционна сделка на жена с фалшива руска самоличност. Коалицията между десните и крайната десница все още е най-популярна сред австрийците. Допитвания показват, че я предпочитат от 23 на сто от избирателите. Но Себастиан Курц, поддържайки добри отношения с Хофер, отказва да върне в изпълнителната власт човек от твърдото крило на АПС - бившия вътрешен министър Херберт Кикъл. Социалдемократите, предвождани за пръв път от жена - бившия здравен министър Памела Ренди-Вагнер, също ясно изразиха желанието си да се върнат в правителството. Влиятелни фигури от АНП упражняват зад кулисите натиск върху Курц да обмисли сериозно подобен алианс с левицата - управленски модел, прилаган от Австрия в течение на 44 години след Втората световна война. Бившият канцлер обаче е наясно, че може да изгуби популярност, тъй като избирателите вече не искат и да чуят за \"стария тандем\". Личните вражди не са малко, а двете формации са и в открит конфликт по социалните и по икономическите въпроси. Надежди за влизане в парламента могат да хранят още две партии - либералната Неос и Зелените. Себастиан Курц не изключва възможността да формира за първи път трипартиен кабинет. Климатичните промени засенчиха миграционната тематика в избирателната кампания, съответно Курц предприе сближаване със Зелените въз основа на обща правителствена програма. Екологичната партия управлява вече няколко региона в съюз с консерваторите и се кани да участва за пръв път във федерално правителство. Такъв съюз наистина би могъл например да подобри имиджа на Курц в чужбина, пострадал доста заради предишното му споразумение с крайнодесните. Ако левите и крайната десница постигнат по-добри резултати от очакваното, теоретично биха могли да формират коалиция без консерваторите. Австрийската социалдемократическа партия (АСП) вече управлява съвместно с АПС в източната провинция Бургенланд, на унгарската граница. Себастиан Курц акцентира върху тази \"опасност\", за да мобилизира своя електорат. Памела Ренди-Вагнер впрочем се противопоставя на тази възможност, като изтъква ксенофобските залитания на АПС. Социалдемократите би трябвало да си намерят нов лидер, за да се съюзят с крайната десница, с която вече са управлявали от 1983 до 1986 г. Ако не бъде съставено жизнеспособно правителство, не може да се изключат и нови избори. Себастиан Курц намекна също, че би могъл да внесе в парламента проект за правителство на малцинството, включващо видни личности от гражданското общество и представители на АНП. Но опозицията вече отвърна, че няма да подкрепи такава изпълнителна власт, невиждана в Австрия досега. Освен това всяко ново правителство трябва да бъде назначено от президента на страната - либералния екоактивист Александър ван дер Белен, чието влияние може да натежи в полза на съюз между Себастиан Курц и Зелените. (БТА)", "date": "2019.09.26", "title": "Парламентарните избори в Австрия -\nкакви са възможните сценарии"}
{"url": "https://www.24chasa.bg/novini/article/7675726", "text": "Китайската полиция е намерила при обиск в дома на бившия кмет на град Гуанджоу Чжан Ци 13,5 тона злато на кюлчета, съобщава местното издание powerapple. Според изданието в скривалища в дома на 57-годишния бивш кмет са намерени и големи суми пари в брой. Чжан Ци освен това имал и няколко хиляди квадратни метра недвижима собственост, предаде  Златото, парите, както и произведения на изкуството са били извозени от дома на бившия градоначалник с няколко камиона. Чжан Ци е заплашен от смъртна присъда, допълва изданието.", "date": "2019.09.26", "title": "Намериха над 13 тона злато в дома на бивш китайски кмет"}
{"url": "https://www.24chasa.bg/novini/article/7675734", "text": "Жестоко земетресение в Истанбул, 6 по Рихтер, пише в. \"Хюриет\" като се позовава на турската обсерватория в Кандили. Към 14 часа, местно време, е усетно силно земетресение в Истанбул. Европейският сеизмологичен център съобщава, че земетресението е с магнитут 5.8.  Земетресението се усети и в  Бургас, както по високите, така и по ниските етажи. Това е пореден трус от поредицата, която в последната седмица се усети на Балканите, пише  Епицентърът на труса е на около 70 километра западно от Истанбул в Мраморно море, южно от град Силиври. В града сградите са се разклатили по време на труса. Обсерваторията в Кандили първо описва степента на земетресението като 5,7, а след това като 6. След силния трус жителите на Истанбул излязоха на улиците.", "date": "2019.09.26", "title": "Жестоко земетресение в Истанбул, усети се силно в Бургас"}
{"url": "https://www.24chasa.bg/novini/article/7675735", "text": "Това заяви независимият кандидат за кмет на София Мая Манолова по време на среща с жители на столичния квартал „Горубляне“. Пред нея те очертаха основните си проблеми – липсата на канализация в част от квартала, липсата на местна власт в „Горубляне“, ограничен достъп до хидропарк „Искър“ поради непочистване, тесни тротоари заради загражденията на автокъщи, липса на джобове на спирките на градския транспорт. „Нямам намерение да поемам ангажименти, които няма да изпълня. За всичко, за което се договорим, ще положа усилия и ще е извършено.“, категорична беше Манолова. Тя заяви, че всички искания на хората от „Горубляне“ са справедливи и основателни. „Тези хора, които управляват Столична община, трябва да дойдат тук на място и всички решения да се взимат тук, заедно с вас“, допълни Манолова визията й за решаване на един от проблемите в квартала. Според нея е абсурдно квартал като „Горубляне“ да няма на място представител на властта. „Не мога да обещая „Горубляне“ да бъде обособено като отделно населено място, но мога да поема ангажимент да има кметски наместник. Този човек трябва да бъде избран от вас, за да има стимул да работи за вас“, допълни Манолова. Тя видя възможност изборът на кметски наместник на „Горубляне“ да бъде един от първите електронни референдуми, които тя очерта в своята предизборна програма за управление на столицата. „Това, което е решение на хората в „Горубляне“, ще става мое решение като кмет на София“, заключи тя. Относно облагородаяването на хидропарк „Искър“, почистването му и изграждането на алеи в него, така че да е достъпен за столичани, Манолова заяви, че поема ангажимент да бъде направено това, което хората желаят – да се състави план-сметка, да се избере изпълнителят и да бъдат определени сроковете за изпълнение. Във връзка с това, Манолова припомни и състоянието на ремонтиращия се в момента „Западен парк“, който тя в сряда посети. „Дaли са 11 млн. лева, за да разкопаят алеята, и – дотам“, подчерта тя. Според Манолова е правилно всеки месец кметът на Столична община да бъде на терен в различните райони, за да има поглед над проблемите на хората. Кандидатът за кмет на София заяви още, че бюджетът на столицата трябва да е децентрализиран. „Тоест, всеки столичен район да си има собствен бюджет и този бюджет да се разпределя на отделните квартали в района. Решение, как да се харчат парите на всеки район, трябва да се взима от хората, които живеят в него“, обясни Манолова и допълни, че би било правилно бюджетът на районите да е правопропорционален на хората, които живеят в него. Относно проблема с недоизградената канализация тя категорично заяви, че „ще се търсят начини, средства и възможности за изграждане на канализация“. „Всички проблеми като разширяване на кръстовище, на тротоари, изграждане на джобове на спирките, премахване на автокъщите от общинските земи, спортен парк, детска градина, пенсионерски клуб са осъществими за четири години, но за това как да се изградят, кога да се изградят, също смятам, че трябва да бъде обсъдено с хората от квартала“, обясни още Манолова.", "date": "2019.09.26", "title": "Мая Манолова: „Горубляне“ трябва да има свое управление"}
{"url": "https://www.24chasa.bg/novini/article/7675732", "text": "Над пет хиляди водачи на моторни превозни средства са били глобени само за ден за нарушаване на действащата в Турция разпоредба за \"превозни средства без цигарен дим\", съобщи електронното издание на турския в.\"Биргюн\", позовавайки се на съобщение на министерството на вътрешните работи. Затегнатият контрол срещу тютюнопушенето на пътя идва след изказано от турския президент Реджеп Тайип Ердоган недоволство във връзка с практиката. \"Биргюн\" отбелязва, че Ердоган се е заканил да разшири забраната срещу тютюневия дим в колите, така че тя да засегне не само шофьорите, както е понастоящем, но и пътниците. Общо 5063-ма водачи са били глобени вчера в рамките на акция на полицията и жандармерията срещу тютюнопушенето в трафика. В действията са взели участие 37 065-има служители и 169 специално обучени кучета, посочва БТА. Проверени са били над 150 хиляди автомобила. Налаганата глоба на нарушителите е 153 турски лири (около 25 евро). Миналата седмица на заседание на изпълнителния комитет на управляващата Партия на справедливостта и развитието (ПСР) турският президент се оплака от практиката за тютюнопушене в пътното движение, напомня турската редакция на агенция \"Спутник\". \"Заедно с Фахреттин Алтун (ръководителя на Дирекцията по комуникации в турското президентство, бел.ред.) на път за едно предаване видях в трафика кола. В нея имаше деца, а баща им пушеше на шофьорската седалка. Не може такова нещо. Защо не им се налагат глоби? Трябва цигарите да бъдат напълно забранени в частните автомобили\", каза тогава той.", "date": "2019.09.26", "title": "Над 5 хиляди шофьори са глобени в Турция\nза пушене на пътя само за ден"}
{"url": "https://www.24chasa.bg/novini/article/7675742", "text": "Рована Плумб, предложена от Румъния за еврокомисар, няма необходимата подкрепа на правната комисия на Европейския парламент. Това потвърдиха евродепути след днешното закрито заседание на парламентарната комисия, предаде БТА. Евродепутатите от правната комисия трябваше да оценят кандидатурата на Плумб от гледна точка на конфликта на интереси. Въпреки изпращането на допълнителни въпроси и получените отговори, евродепутатите не са стигнали до мнозинство на мненията, че Плумб може да бъде еврокомисар. Най-вероятно е Плумб въпреки това да бъде допусната до устно изслушване пред комисията на ЕП по транспорта следващата седмица. Ако тя не получи достатъчно положителни оценки след устния изпит, може да се наложи Букурещ да предложи друг кандидат за еврокомисар. Румъния бе единствената, която спази молбата на новоизбрания председател на ЕК Урсула фон дер Лайен да предложи двама кандидати - мъж и жена. При обявяването на екипа си Фон дер Лайен избра Плумб, за да има в комисията повече жени. По-рано днес говорители на ЕП уточниха, че ако кандидат еврокомисар бъде отхвърлен от ЕП, евродепутатите няма да могат да спазят първоначалния срок и да одобрят новата ЕК на 23 октомври.", "date": "2019.09.26", "title": "Рована Плумб не получава подкрепата на правната комисия в ЕП"}
{"url": "https://www.24chasa.bg/novini/article/7675779", "text": "Общо 36 288 кандидати ще се борят за кметове и общински съветници на местните избори на 27 октомври в цялата страна. Това съобщи говорителят на ЦИК Александър Андреев. Спрямо последните местни избори през 2015 г. общият брой на кандидатите е с близо 12 000 по-малко, тогава те са били 48 084. За общински съветници на 27 октомври ще се борят общо 29 515 кандидати. Преди 4 г. те са били 35 772-ма. Кандидатите за кметове на общини сега са 1254, а през 2015 г. - 1600. В София, Пловдив и Варна за районни кметове ще се борят 460 кандидати, а преди 4 г. броят им е бил 635. Наполовина по-малко са кандидатите за кметове на кметства. Сега те са 5059, а през 2015 г. - 10 007. Сред причините за по-малкия брой кандидати е и промяната, че сега право да избират пряко кмет имат селата с над 350 жители. Така на 27 октомври пряко кмет ще си избират 1968 села. Това е с 1220 по-малко населени места от 2015 г., когато кмет са избирали 3188 кметства. В 397 кметства сега има само по 1 кандидат. Според предварителните списъци броят на избирателите е 6 227 901 души.", "date": "2019.09.26", "title": "36 288 кандидати за кметове и общински съветници в страната"}
{"url": "https://www.24chasa.bg/novini/article/7675668", "text": "По искане на Районна прокуратура – Велико Търново взеха мярка за неотклонение задържане под стража на мъж, отправил закани за убийство. Обвинението срещу Р. Р. е за това, че в периода от 28 - 29.07.2018 г. в гр. Велико Търново, при условията на продължавано престъпление, се заканил на С. Ш. с убийство и това заканване възбудило у жената основателен страх от осъществяването му, съобщиха от Апелативната прокуратура.  В рамките на два дни миналото лято той отправил заплахи,  че ще я заколи вечерта и на два пъти, че ще я залее с киселина. По същото време в Обединено Кралство Великобритания и Северна Ирландия се заканил на мъжа на пострадалата с убийство на съпругата му с думите „ще убия жена ти, животът й ще свърши, ще я залея с киселина“.  той е обвинен и за това, че на 28.07.2018 г. в гр. Велико Търново се заканил на бащата на пострадалата с убийство на дъщеря му – че ще я унищожи и това заканване би могло да възбуди основателен страх от осъществяването му – престъпление по чл. 144, ал. 3, пр. 1 вр. ал. 1 от НК. Преценено е, че от събраните до момента доказателства може да се направи обосновано предположение за авторството на деянието и е налице опасност лицето да се укрие или да извърши престъпление. Съдът взел предвид обстоятелството, че същият се е укрил след деянието и е бил обявен за общодържавно издирване,  и уважил искането на Районна прокуратура – Велико Търново за постоянен арест. Разследването продължава под ръководството на прокуратуратра.", "date": "2019.09.26", "title": "Оставиха в ареста търновец за закани:\nЩе те заколя, ще те залея с киселина!"}
{"url": "https://www.24chasa.bg/novini/article/7675798", "text": "Районната прокуратура в Балчик е уведомена за събитията вчера по време на футболния мач между \"Спартак\"-Варна, и \"Левски\", игран на стадион в града - съобщават от Областната дирекция на МВР-Добрич.Образувана е проверка за установяване на феновете, участвали в опита за нарушаване на обществения ред на стадиона. От ОД на МВР посочват, че на мача са присъствали около 1500 привърженици на символичния домакин в тази среща - отбора на ФК \"Спартак 1918\" - град Варна, като те са разположени в сектор, в източния край на трибуната, а феновете на ПФК \"Левски\", около 500 души, - в сектор в западния край на трибуната. Обособената буферна зона между двете футболни агитки, е обезпечавана от частна охранителна фирма. През второто полувреме на срещата са започнали провокации между двете агитки, изразяващи се в употреба на нецензурни думи, жестове и използване на пиротехнически изделия от страна на феновете на \"Левски\". Охранителната фирма е поискала съдействие от полицията, тъй като фенове на гостуващия отбор са преодолели оградата на сектора, в който са били настанени и са нахлули в буферната зона. Преминаването през загражденията е станало възможно поради недобре укрепени оградни метални пана, които вследствие на упражнения натиск от страна на феновете, са изкривили държащите ги металните колове, и са нахлули в буферната зона, като се отправили в посока сектора на агитката на \"Спартак\"-Варна. След влизането на стадиона на полицейските служители, привържениците на двата отбора се връщат в своите сектори, като до края на мача не е допуснато нарушаване на обществения ред и физически контакт между агитките на двата отбора. По време на футболната среща не са използвани помощни средства за възстановяването на обществения ред, като няма пострадали служители и зрители на стадиона. След края на мача, извън стадиона, феновете на двата отбора са били изолирани с помощта на полицейските сили, като не се допусна съприкосновение между тях. Във връзка с възникналото напрежение на стадиона са установени и проверени общо 31 моторни превозни средства и 87 лица от полицейските служители.", "date": "2019.09.26", "title": "Прокуратурата в Балчик е уведомена\nза събитията на мача \"Спартак\"-Варна, и \"Левски\""}
{"url": "https://www.24chasa.bg/novini/article/7675862", "text": "Учени от университета Рътгърс в Ню Джърси заключиха, че няма достатъчно основания за теория, която свързва относително неотдавнашни от геоложка гледна точка климатични промени с геоложки процеси, съобщи Физ.орг. В съответствие с тази теория разрушаването на хималайски скали е довело до глобално охлаждане, предаде БТА. По-рано учените смятаха, че сблъскването между индийската и евразийската тектонска плоча и последвалото формиране на Хималаите са довели до оголване на нови скали, които улавяли въглероден диоксид, намалявайки концентрацията му в атмосферата. Тъй като въглеродният диоксид е парников газ, намаляването на концентрацията му преди 15 милиона години охладило атмосферата. Но вследствие на ерозия на горните слоеве скали въглеродният диоксид се пренася от реки в океана под формата на разтворен неорганичен въглерод, където е използван от водораслите за създаване на карбонатни \"скелети\". Когато водораслите загинат, останките им падат на океанското дъно, където остават под формата на дълбоководни отлагания. Ако ерозията се усили, натрупването на карбонати под водата също би трябвало да се увеличи. Изследването на отлаганията обаче показало, че през последните 15 милиона години е намаляло съдържанието на калциеви карбонати в \"скелетите\" на водораслите. Следователно ерозията на горни слоеве скали не може да е причина за продължително охлаждане. Редица учени смятат, че окисляването на океана вследствие на високото ниво на въглеродния диоксид ще доведе в близко бъдеще до намаляване нивото на калциевия карбонат във водораслите. Данните обаче показват, че за 15 милиона години до сегашното глобално затопляне се е случило тъкмо обратното.", "date": "2019.09.26", "title": "Специалисти: Няма достатъчно основания, за да свързваме климатичните промени с геоложки процеси"}
{"url": "https://www.24chasa.bg/novini/article/7675834", "text": "\"Усети се много ясно, компютърът ми започна да играе на бюрото\", каза мъж от куриерска фирма. \"Малко преди 14 ч. се качих в стая на последния етаж в сградата на общината. След минути столът ми започна да играе. По-късно разбрах, че някои граждани, които са били по това време в сградата, са напуснали уплашени\", разказа пред 24 часа служителка от общинската администрация. Най-силно земетресението се е усетило по високите етажи на жилищните блокове. Пенсионерка от жк \"Лазур\", която живее на 10-я етаж разказва, че целият диван започнал да подскача. Според Европейския сеизмологичен център епицентърът на земетресението е бил в Мраморно море, югозапдано от Истанбул, а трусът е с магнитут 5,6 по Рихтер.", "date": "2019.09.26", "title": "Служители напускат офиси в Бургас заради труса"}
{"url": "https://www.24chasa.bg/novini/article/7675902", "text": "На 26-ти срещу 27-ми септември, точно в 00:01 ч. хипермаркет Технополис в столичния The Mall отваря врати специално за премиерата на новите модели на Apple - iPhone 11, iPhone 11 Pro, iPhone 11 Pro Max и Apple Watch Series 5 GPS. Тогава най-големите почитатели на маркaта имат възможността да са сред първите, които да видят, тестват и купят очакваните устройства. Технополис за поредна година е избран от Apple за партньор в лансирането на новите модели iPhone, а за първа година и на Apple Watch. Веригата показва на клиентите си новите смарт устройства на Apple още в първите минути на премиерата в България. На 27-ми септември сутринта те могат да бъдат закупени и в останалите хипермаркети на веригата, както и от онлайн магазина www.technopolis.bg. iPhone 11 Pro, iPhone 11 Pro Max и многоцветният iPhone 11 са новите смарт модели на Apple. iPhone 11 Pro серията разполага с 5.8-инчови или 6.5-инчови Super Retina XDR дисплеи. Използва напълно нова система с тройни камери, с които можете да заснемете брилянтно 4К видео, както и да направите страхотни нощни снимки, които автоматично ще бъдат коригирани, благодарение на новия нощен режим за снимане при слаба светлина. Новото поколение iPhone 11 Pro се захранва от A13 Bionic чип, който ви позволява да играете игри с AR, а подобрената Face ID функция прави отключването на новия iPhone и достъпа до вградените приложения още по-лесни. Вече можете да се насладите и на най-новата мобилна операционна система на Apple - iOS 13, с която Dark Mode тъмният режим на темата дебютира за iOS. Размерът на приложенията за сваляне е намален, а Sign In With Apple функцията ви позволява да се регистрирате в избран уебсайт по лесен и сигурен начин. Apple Watch Series 5 е новият модел мултифункционален смарт часовник, който Apple обяви на 10 септември тази година. Дисплеят му остава винаги включен, така че, без да повдигате китката си, можете да следите времето и друга лична информация. Благодарения на вградения компас, Apple Watch Series 5 ви позволява да се ориентирате в пространството, а също така притежава множество смарт функционалности - GPS, сензори за пулс, възможност за входящи и изходящи обаждания, изпращане и получаване на имейли и съобщения. И улеснява свързването с хората и получаването на информацията, която ви интересува, направо от китката ви.", "date": "2019.09.26", "title": "Новите модели iPhone 11 и Apple Watch Series 5 идват в Технополис"}
{"url": "https://www.24chasa.bg/novini/article/7675926", "text": "Нелеп инцидент отне живота на 50-годишна жена от Пазарджик, която е паднала от терасата на 5-ия етаж на жилищен блок в града и е издъхнала. По данни на живеещи в района стана ясно, че това е шефката на новините в пазарджишката частна телевизия „ Телекабел“ Павлина Гаджева. Драмата е станала рано сутринта в центъра на града-на ул.“Есперанто“, където журналистката живее, предаде  Предполага се, че става дума за злополука – балконът няма парапет. Работи се обаче и по версията за опит за самоубийство. Сигналът за случилото се е подаден около 8,20 часа, като в полицията се е обадил съсед, който излизал на работа и се натъкнал на страшната гледка. Когато линейката от „Спешна помощ“ била повикана и пристигнала за броени минути, жената още дишала и била откарана в местната областна болница в критично състояние. Въпреки усилията на лекарите обаче и от получените тежки травми 50-годишната жена е починала. В момента на местопроизшествието тече оглед от криминалисти, снемат се и показания на очевидци. По неофициална информация в последните няколко седмици жената не е била на работа и се лекувала, тъй като била изпаднала в депресия. Предполага се, че може и сама да е посегнала на живота си.", "date": "2019.09.26", "title": "Телевизионна шефка в Пазарджик загина, след като падна от терасата на 5-я етаж"}
{"url": "https://www.24chasa.bg/novini/article/7675999", "text": "\"За съжаление в последните 10 години нормална, европейска, цивилизована избирателна кампания като политически аргументи аз не съм видял, което е лошо. От това страда демокрацията\", заяви вицепремиерът Томислав Дончев в Ловеч. Той допълни, че предстоящите избори са най-сложни заради обема числа, които трябва да се обработят, особено в София. Затова се взимат всички възможни мерки да не се повтаря ситуацията с \"Арена Армеец\" от 2015 г. Разработен е специален софтуерен продукт, който ще улесни работата на секционните избирателни комисии, най-вече да проверяват дали имат грешки в протоколите. \"Променен е Изборният кодекс, организацията по приемането на книжата, увеличен е съставът на Общинската избирателна комисия, ще има много повече специалисти. Всичко, което е можело да се направи, е в ход, и се надявам изборният процес да е безпроблемен\", добави Дончев. Според него нормално е всеки кандидат да представи себе си - идеи, програма, платформа, това което иска и може, и да се състезава с другите. Много често обаче изборите се превръщали в състезание по пръскане с кал, което не давало на гражданите шанс да направят рационален политически избор, каза още той и посочи, че това, което зависи от страна на държавата, правителството и Централната избирателна комисия ще бъде направено, за да има честна кампания. Битката за София определи като тежка и конкурентна. Дончев определи случилото се в БНР като неприятно и недопустимо. \"Не само спирането на сигнала, самото усещане, че някой е в състояние да влияе на национална медия. Не знам дали е истина, или не, но самото усещане е проблем. Това ерозира доверието в медиите. Ако доверието към огромна част от политиците вече е ерозирало, ако загубим и доверието в медиите, вече няма да имаме връзки, които да крепят обществото ни като едно цяло\", заяви още вицепремиерът.", "date": "2019.09.26", "title": "Дончев: Специален софтуерен продукт ще улесни работата на секционните избирателни комисии"}
{"url": "https://www.24chasa.bg/novini/article/7675990", "text": "Сигнал до Районна прокуратура – Свищов изпрати общинският ръководител на ПП ГЕРБ д-р Кристиян Кирилов. Сигналът е във връзка с подадени в Общинската избирателна комисия документи за регистрация на независим кандидат за кмет и получена информация за злоупотреби, извършени при събиране на подписката за издигането му, съобщиха от пресцентъра на партията във Велико Търново. Нарушенията, за които сигнализира д-р Кирилов, се състоят в подправяне на данни в списъците с избиратели, подкрепящи независимия кандидат. Манипулираните списъци са били предоставени на ОИК от инициативния комитет, който организира издигане на кандидатурата на Никола Терзиев. Съгласно изборните правила, право да посочват и регистрират независим кандидат за кмет в градовете с до 50 000 жители, какъвто е Свищов, имат най-малко 500 избиратели от общината. На основание чл.418, ал.2 от Изборния кодекс и Решение № 645-МИ/22.08.2019г. на Централната избирателна комисия, Териториалното звено на ГРАО е извършило проверка на данните от списък на избиратели, подкрепящи регистрацията в ОИК на независимия кандидат за кмет на Община Свищов. От проверката се установява, че от представените в списъка общо 737 избиратели, коректните записи, установени от ГРАО, са едва 491. Поради недостигът на 9 гласа е депозиран нов списък с 19 лица, за които няма данни как са събирани и дали са действителни. Вносителят на сигнала д-р Кирилов обаче съобщава за достигнали до него сведения за подправяни данни /подписи/ на лица от списъка с избиратели, подкрепящи регистрацията в ОИК. Едно от тези лица е жител на с. Ореш, който фигурира в подписката, но твърди, че не се е подписвал. В допълнение, в списъка с подкрепящи кандидатурата, има подписани починали хора, информация за които вносителят на сигнала е предоставил на прокуратурата. Един от вписаните покойници например е жена, която от години живее в Гърция, като неотдавна е починала там, без изобщо да се е прибирала в България. Според вносителя на сигнала, очевидно са налице множество злоупотреби с данните на хора. „Като общински ръководител на ПП ГЕРБ – Свищов съм загрижен за законосъобразното провеждане на местните избори в нашата община, като именно тези фалшификации в изборните списъци сриват доверието на съгражданите ни в изборния процес“, се посочва в сигнала. В него д-р Кирилов моли компетентните органи да извършат подробна проверка по случая, за да не се допусне провеждането на незаконосъобразни избори.", "date": "2019.09.26", "title": "Сезираха прокуратурата в Свищов за подписи на мъртъвци в подкрепа на независим кандидат за кмет"}
{"url": "https://www.24chasa.bg/novini/article/7675422", "text": "Роднините на починалия в Брюксел Искрен Йорданов искат от главния прокурор Сотир Цацаров да се разследва смъртта на 36-годишния мъж. Заключенията на властите в Брюксел показват, че причина за гибелта на нашия сънародник е самоубийство, предаде  Семейството на Искрен Йорданов не приема тази весрия. Тялото на русенеца е било намерено на 17 септември в гаража на китайското посолоство в Брюксел.", "date": "2019.09.26", "title": "Роднините на починалия в Брюксел българин искат разследване на смъртта му"}
{"url": "https://www.24chasa.bg/novini/article/7675429", "text": "“Време е лидерите в Европейския съюз да спрат да мислят само за вътрешнополитическите си проблеми, а да бъдат смели и да решат да започнат преговори за членство в ЕС с Република Северна Македония и Република Албания”, заяви вицепремиерът и министър на външните работи Екатерина Захариева. Тя говори в Ню Йорк на форума на високо равнище на Международния център „Низами Ганджави“ в панел на тема „Нови предизвикателства пред Балканите и ново лидерство на ЕС“. Това съобщиха от пресцентъра на Министерството на външните работи. В събитието участваха изтъкнати политици от региона като премиера на Република Северна Македония Зоран Заев, президента (2012-2017) Росен Плевнелиев, президента (1997-2002) Петър Стоянов, Младен Иванич, член на председателството на Босна и Херцеговина (2014-2018). “На 26 юни 2018 г. председателствах 13-часов Съвет “Общи въпроси”, който реши да започнат преговори за членство с Република Албания и Република Северна Македония през юни 2019 г. Моето послание сега към колегите от ЕС е, че ако не можем да изпълняваме обещанията си, по-добре да не ги поемаме. Не мога вече да бъда дипломатична. Убедена съм, че ще е историческа грешка да не започнат преговори или да се разделят двете държави”, заяви още Екатерина Захариева. Като друг пример за неизпълнено обещание от страна на ЕС тя посочи и визовата либерализация за гражданите на Косово, която още не се е състояла въпреки изпълнението на всички условия. По отношение на буксуващата работа на съвместната мултидисциплинарна комисия по исторически и образователни въпроси между София и Скопие тя се обърна към премиера Зоран Заев: “Понякога политиците са по-смели от историците. Зоран, ние имаме обща история с вас, а с останалата част от света имаме споделена история - това е нещо различно.” Премиерът Зоран Заев благодари на България, че миналата година е поставила неговата страна под светлините на прожекторите на европейската сцена и по време на Срещата на върха в София е върнала родината му във фокуса на западните държави. Той изтъкна, че 83% от съгражданите му подкрепят присъединяването на Република Северна Македония към ЕС. “Подписахме споразумение с България, с което признахме, че имаме обща история - от това може да имаме само ползи. Това ме окуражи да продължа напред и да сключим споразумението с Гърция - каза Заев и обясни. - Резултатите не закъсняха - търговията с България се увеличи с 16,5 на сто през 2018 година.” Модераторът на панела за Балканите на форума на Международния център „Низами Ганджави“ - бившият външен министъра на Босна и Херцеговина Златко Лагумджия, заяви в началото на форума, че изказва специални благодарности на българския министър-председател Бойко Борисов за миналогодишното му присъствие на това събитие и за присъствието тази година на вицепремиера Екатерина Захариева и двама български президенти - Росен Плевнелиев и Петър Стоянов. Тази година на форума участват още Виктор Юшченко, президент на Украйна (2005-2010),, Вайра Вики Фрайберга, президент на Латвия (1999-2007), Георгиос Папандреу, премиер на Гърция (2009-2011), Борис Тадич, премиер на Сърбия (2004-2012), и Ехуд Барак, премиер на Държавата Израел (1999-2001).", "date": "2019.09.26", "title": "Захариева: Ако ЕС не може да изпълнява обещанията си, по-добре да не ги поема"}
{"url": "https://www.24chasa.bg/novini/article/7675427", "text": "Фалитът на \"Томас Кук\" ще има отражение върху българския туризъм и през 2020, а вероятно и през 2021 година, каза днес във Варна Атанас Димитров, съпредседател на Българската хотелиерска и ресторантьорска асоциация /БХРА/, предава БТА. По думите му пазарната ниша, освободена от британския туроператор, неминуемо ще бъде запълнена от други фирми, но наместването на пластовете ще отнеме време и е твърде вероятно броят на летовници от Обединеното кралство у нас да намалее. Димитров допълни, че в асоциацията имат сериозни опасения да не се стигне до междуфирмена задлъжнялост между хотелиерите, които са пряко потърпевши от фалита на \"Томас Кук\", и техните доставчици. Той посочи още, че много от българските партньори на компанията имат и банкови кредити, които трябва да обслужват. Най-много хотелиери, работещи с британския туроператор, има в \"Слънчев бряг\" и \"Златни пясъци\", допълни другият съпредседател на БХРА Бранимир Миланов. Той изрази надежда, че няма да се стигне до фалити на български фирми. По думите му обаче това до голяма степен зависи от държавата и мерките, които ще бъдат предприети в настоящата ситуация. Министерството на туризма има варианти да окаже подкрепа на засегнатите български хотелиери и това ще намали напрежението на пазара, посочи Миланов. Съпредседателите на БХРА участват в Годишната конференция на Балканския алианс на хотелиерски асоциации /БАХА/, която започна днес в курорта \"Св.Св.Константин и Елена\" край Варна. На форума присъстват представители на Сърбия, Черна гора, Косово, Босна и Херцеговина, Северна Македония, Албания и България. Акцентите в разговорите ще бъдат развитието на туризма в региона и възможностите за общи маршрути, разработени на основата на балканската кулинария. В рамките на форума ще се проведе състезанието \"Най-добър отбор готвачи на БАХА\". Паралелно с балканската надпревара ще бъде избран и най-добрият готвач на България. Конкурсът е организиран за втора поредна година, след 10-годишно прекъсване, от УС на БХРА.", "date": "2019.09.26", "title": "Българската хотелиерска асоциация: Фалитът на \"Томас Кук\" ще се отрази на българския туризъм и през 2020 г."}
{"url": "https://www.24chasa.bg/novini/article/7675445", "text": "Общинската избирателна комисия в Благоевград заличи регистрацията на независимия кандидат-кмет Александър Стаммболийски, само ден след като го регистрира за участие във вота. От справка на ГРАО за извършена проверка на списък на избиратели, подкрепящи регистрацията Стамболийски, се установило, че общият брой коректни записи е 1634 и следователно представеният за проверка списък съдържа по-малко от 2000 избиратели, които подкрепят регистрацията на независимия кандидат за кмет. Точно и на това основание ОИК отмени регистрацията му, като решението може да се обжалва пред ЦИК. Стамболийски бе сред водачите на протестите преди година срещу високите цени и социалната несправедливост, той е и председател на Съюза на превозвачите. След заличената регистрация, кандидатите за кметския стол в Благоевград остават 12.", "date": "2019.09.26", "title": "Заличиха независим кандидат-кмет на Благоевград, не му достигали близо 400 подписа"}
{"url": "https://www.24chasa.bg/novini/article/7675469", "text": "Земетресение с магнитуд 3,6 е било регистрирано в Мраморно море край Истанбул днес, съобщи телевизия СиЕнЕн-Тюрк, позовавайки се на Дирекцията за управление при бедствия и извънредни ситуации. Трусът е станал във водите край истанбулската община Силиври - на същото място, където на 24 септември стана друг земен трус с магнитуд 4,6, предава БТА. Новото земетресение е регистрирано в 10.32 ч. на около 24 километра от Силиври и на дълбочина 7,78 км. То е било усетено в района, отбелязва телевизията.", "date": "2019.09.26", "title": "Земетресение от 3,6 край Истанбул"}
{"url": "https://www.24chasa.bg/novini/article/7675477", "text": "Румен Радев и Доналд Тръмп са обсъдили облекчаване на визовия режим. Президентът Радев настоя българското правителство да започне да работи по-интензивно, предаде  Според президента Радев сделката за новите изтребители е силен гарант, който би помогнал за евентуалното отпадане на визите. Темата е била обсъдена по време на официалния прием, даден от американския президент в Ню Йорк. „Успоредно със сделките за въоръжените сили да отпаднат и визите. За това също говорихме с президента Тръмп. Очаквам много по-интензивна работа от българското правителство и от българската дипломация”, заяви Радев. „Това е законодателство и няма как да се обвързва със сделка. Законът е еднакъв за всички. Само ще припомня, че румънците купиха 16 самолета и все още имат визи”, поясни външният ни министър Екатерина Захариева. В момента само 5 държави от Европейския съюз пътуват с визи. България е изпълнила всички изисквания без едно - процентът на отказаните визи. „Съгласна съм само с това, което каза президентът, че не отговаря на добрите отношения между САЩ и България, българските граждани да пътуват със визи”, категорична е Захариева. И на срещата с президента Тръмп, и на вечерята с Майк Помпео Америка и България са потвърдили, че гледат в една посока.", "date": "2019.09.26", "title": "Радев поискал от Тръмп срещу самолетите да отпаднат визите, Захариева го критикува"}
{"url": "https://www.24chasa.bg/novini/article/7675487", "text": "Москва подготвя отговор за неиздаването на визи на част от руската делегация за Общото събрание на ООН. Това заяви министърът на външните работи на Русия Сергей Лавров, цитиран от ТАСС. „Такъв (отговор) ще има. Ще подготвим мерки. Не ни лишавайте от възможността да им поднесем изненада“, заяви министърът пред „Первий канал“. По-рано 10 члена на руската делегация, включително председателят на комисията по външни работи на Съвета на Федерацията Константин Косачев, които трябваше да участват в работата на ежегодното Общо събрание на ООН, не получиха визи и не успяха да отидат в Ню Йорк, предава  .", "date": "2019.09.26", "title": "Сергей Лавров: Русия готви изненада на САЩ заради неиздаването на визи на делегацията ни"}
{"url": "https://www.24chasa.bg/novini/article/7675488", "text": "\"Готов съм с конкретни предложения за изменения в закона по отношение на условното предсрочно освобождаване на лишени от свобода\", това заяви правосъдният министър Данаил Кирилов преди заседанието на Пленума на Висшия съдебен съвет (ВСС), което той председателства, пише  Идеите му са във връзка с въвеждането на касационен контрол върху актовете на въззивния съд относно освобождаването на затворници. Предложенията на правосъдния министър в момента са подложени на обсъждане сред юристи. Кирилов уточни още, че финалният вариант на промените ще бъде готов най-рано в началото на другата седмица, като се очаква те да бъдат внесени в Народното събрание от негови колеги от ГЕРБ. Нуждата от промени в закона във връзка с процедурата по предсрочно освобождаване на лишени от свобода възникна след скандала с освобождаването от затвора на убиеца Джок Полфрийман. Тричленен състав на Софийски апелативен съд, с председател ръководителят на Съюза на съдиите в България (ССБ) Калин Калпакчиев, освободи австралиеца над 6 години и половина по-рано. Освен факта, че мотивите на състава предизвикаха вълна от възмущение сред обществото и правните среди, формата на акта, подписан от Калпакчиев и колегите му, беше \"определение\", вместо изискуемото по закон \"решение\". Това процесуално нарушение бе и един от мотивите на главния прокурор Сотир Цацаров да поиска възобновяване на делото по предсрочното освобождаване на Полфрийман и спиране на изпълнението му. Към момента искането на Цацаров, което той направи по молба на близките на убития студент Андрей Монов, се намира във Върховния касационен съд.", "date": "2019.09.26", "title": "Кирилов предлага законови промени за предсрочното освобождаване на затворници"}
{"url": "https://www.24chasa.bg/novini/article/7675494", "text": "- Не съвсем ясно, но както казват хората - \"човек помни не фактите от миналото, а как се е чувствал\". В онези години усещах, че Банско на мечтите ми е безвъзвратно изгубено. Целият град беше твърде шумен, изкуствено лъскав, но в този блясък губеше своята безценна идентичност. Бях спечелил доверието на хората и от този момент носех отговорност пред тях за бъдещето. Исках да видя града подреден, със здрави основи, във видимото на повърхността да си личи, че се полага грижа. Исках Банско да е по-уютно място. Още по време на кампанията обяснявах на екипа си, че ще ни очаква един \"невидим\" мандат. Така и стана. Свършихме толкова много тежка работа в периода 2011-2016 г. - изработихме нов Общ устройствен план, публични регулации, изградихме разделна канализация, построихме пречиствателна станция, все неща, които не се забелязват, въпреки че са жизнено важни за правилното развитие на един град. Във втория мандат вече можех и аз да се усмихвам, когато вървя из града, и хората започнаха да се усмихват, като ме срещнат. Усетихме всички, че живеем в наистина приветлив, красив, чист и духовен град, какъвто Банско е в своята същност. - Вече посочих онези, в които вложихме много средства и усилия, а са невидими. От видимите най-голям отпечатък върху облика на града оставиха изграждането на улиците \"Гоце Делчев\" и \"Пирин\". Преди дни открихме официално новия мост на р. Глазне, където направихме и подпорни стени, вчера започна облагородяването на градския парк на Банско, където ще има езеро, зона за отдих, ново озеленяване. Преди години обновихме градския парк в Добринище, което хората приеха изключително позитивно. На 16 септември открихме новата учебна година в началното училище \"Св. Паисий Хилендарски\" пред изцяло обновената му фасада. С малки и големи стъпки променяме градската среда. - Наскоро ми се наложи да отговоря на въпроса \"За какво съжалявате?\". И тогава казах откровено, защото винаги съм бил искрен в тази битка - съжалявам за огромните усилия, които вложихме ние - банскалии, за развитието на ски зоните в Банско и Добринище, а се оказаха напразни. - Вече казах пред тях, че няма да обещая нищо повече от това да продължа да работя. Прозрачно, ефективно и амбициозно. Не сам, защото човек сам нищо не може да постигне в този живот. Заедно с моя екип, заедно с всеки, за когото Банско стои над всичко. Програмата за управление и екипа ще представим в понеделник, когато откриваме официално предизборната кампания. В листата за общински съветници имаме, освен досегашните активни съветници, и нови лица. Сред тях е проф. Румен Пандев, който е един от най-известните ендокринни хирурзи в Европа, банскалия по произход и душа. - Не очаквам от опонентите ми нищо различно от това, на което цялата община стана свидетел през последните месеци. Тяхно е правото да изберат пътя и техниките, с които да воюват. Аз съм спортист от детските си години. Влизам във всяко състезание с една единствена цел - да спечеля. Не се отказвам, но и знам какво е феърплей. Винаги гледам към успеха като към единствена възможност, но не плащам всяка цена за него. Изборите за мен не са битка за власт, а за доверието и усмивките на хората, които всеки ден срещам по улиците на Банско. - Следващият месец наистина ще е много натоварен за нас. Знам, че на 28 октомври ще бъдем щастливи. Но дълбоко в себе си мечтая за 15 ноември, когато Зографският манастир в Света гора чества своя храмов празник. Ще отидем за няколко дни заедно с приятели да помогнем на монасите за събирането на реколтата от манастирското стопанство. В Банско имаме сериозни традиции в подпомагането на Зографския манастир, датиращи още от времето на банскалията Хаджи Вълчо, брат на свети Паисий Хилендарски. Човек трябва да има едно място, където остава сам със себе си. Не е тайна, че за мен това е Атон.", "date": "2019.09.26", "title": "Георги Икономов, кмет на Банско: Преди 8 г. исках да видя подредено и уютно Банско, днес вече това е факт"}
{"url": "https://www.24chasa.bg/novini/article/7675489", "text": "Гледката е като в картина на Лорънс Стивън Лоури, с хилядите си забързани работници. Това обаче не е Северна Англия през 20 в., а днешна Северна Корея и величествената строителна площадка в град . Виждаме работници по дървените скелета, през прозорците зърваме и тези, които работят в недовършените сгради. Някои пренасят различни материали, други бъркат цимент. Изглежда всичко се прави на ръка в този пейзаж в студени тонове, в който преобладават земята, елите и сградите с покриви в бледозелено или ръждиво червено. Това е титаничен проект, осъществяван по лично разпореждане на севернокорейския лидер Ким Чен Ун. Целта е напълно да се възстанови Самджийон, много символично място на границата на страната. Този град е административен център на окръг до китайската граница, но по-важното е, че в този окръг се намира (според севернокорейската пропаганда) не само родното място на Ким Чен-ир, баща и предшественик на Ким Чен Ун, но и планинският връх Пектусан, легендарната люлка на корейската нация. Проектът включва музей на революционната дейност, стадион за зимни спортове, нова железопътна линия до Хесан, 10 000 жилища и завод за пакетиране на боровинки и картофи, най-важните природни ресурси в района. Това е гигантски проект. Такъв може да бъде предприет само в монолитна държава като Северна Корея, където властите могат внезапно да решат да вложат огромни ресурси с една единствена цел и да реализират проекта по авторитарен начин. Резултатите може да са впечатляващи, както когато през 2016 г. хиляди жилища бяха построени само за три месеца след наводненията в провинция Северен Хамгьон. Но има много въпроси дали се строи качествено и това важи не само за инфраструктурата. Самият Ким Чен Ун изрази притеснения по време на няколко инспекции на строителната площадка в Самджийон, особено по време на една от тях миналата година, когато се снима с отговорни лица, седнал върху купчина картофи. Идеята беше да се насърчи отглеждането на тази култура, за да се разнообрази продукцията и да се води борба с недостига на храни. Качеството трябва да бъде водещо пред скоростта на изпълнението на строежа, каза Ким на работниците, според официалната агенция КЦТА, която цитира изказването му, че ако \"сградите външно изглеждат добре, но не вършат работа, това ще огорчи бъдещите поколения\". Той подчерта и необходимостта от осигуряване на електроенергия, достатъчна, за да превърне Самджийон, \"люлката на нашата революция\", в \"изискан планински курорт\" в \"най-богатия окръг на страната\", според КЦТА. Това е амбициозна цел в много отдалечен планински район, където зимите са изключително сурови, а повечето пътищата не са асфалтирани. Според местните власти половината от активното население в окръга, което наброява 25 000 жители, е заето в поддържането на историческите му обекти, 20 процента работи в селското стопанство, а останалите в промишлеността, включително хранителната. Пхенян не е съобщил каква е стойността на този проект, който се предвижда да бъде завършван поетапно. Ким настоя той да е готов за 75-годишнината от основаването на Корейската трудова партия през октомври 2021 г. В Самджийон някои сгради изглеждат завършени, но други са само бетонни корпуси. В Северна Корея голяма част от капацитета на армията се използва за строителни проекти и много от работниците в Самджийон са войници, които не почиват дори по време на \"Чусок\" - тридневния празник на жътвата, един от най-важните през годината. Много студенти също бяха мобилизирани през ваканциите. Северна Корея не сграда от недостиг на работна ръка, но наблюдатели смятат, че международните санкции, наложени на Пхенян заради ядрената му програма и програмата му за балистични ракети, оказват влияние върху големи проекти като този в Самджийон или туристическата зона Вонсан-Калма на западното й крайбрежие, чието пускане в експлоатация беше отлагано няколко пъти. (БТА)", "date": "2019.09.26", "title": "Самджийон: Градът - титаничен проект, който се строи по разпореждане на Ким Чен Ун (Видео)"}
{"url": "https://www.24chasa.bg/novini/article/7675509", "text": "Бившият френски президент Жак Ширак е починал, съобщи семейството му, цитирано от Франс прес. Бившият държавен глава е издъхнал тази сутрин на 86 години. До него е било семейството му, се казва в изявлението. \"Президентът Жак Ширак си отиде тази сутрин от този свят в мир, заобиколен от близките си\", съобщи Фредерик Сала-Бару, съпруг на дъщерята на Ширак - Клод. Ширак управлява Франция в продължение на 12 години - от 1995 до 2007. Жак Рене Ширак (на френски: Jacques Rene Chirac) е френски политик, бивш кмет на Париж и бивш министър-председател и президент на Франция. Ширак става активист, а по-късно и лидер на десните голистки партии. Играе важна роля в президентските кампании на Шарл дьо Гол през 1965 г. и Жорж Помпиду – 1969. От 1972 г. е министър на селското стопанство при премиера Пиер Месмер. След смъртта на Помпиду подпомага президентските избори на Жискар д'Естен и е назначен за министър-председател (1974 – 1976). От 1977 до 1995 г. е кмет на Париж. През този период е замесен в редица корупционни скандали, но поради имунитета му те остават неизяснени. Повторно става министър-председател след парламентарните избори през юни 1986 г., като съвместява двете длъжности – премиер и кмет. Следва либерална политика, по подобие на Рейгън в САЩ и Тачър във Великобритания. През 1988 г. президентът Франсоа Митеран разпуска Националното събрание и Жак Ширак престава да бъде министър-председател. Ширак печели президентските избори през 1995 г. През 2000 г. мандатът на президента е определен на 5 години, изравнен е с този на депутатите от Националното събрание. През 2002 г. отново печели президентските избори. През 2007 г. е сменен от Никола Саркози. Умира на 26 септември 2019 г.", "date": "2019.09.26", "title": "Почина бившият френски президент Жак Ширак (Обновена)"}
{"url": "https://www.24chasa.bg/novini/article/7675493", "text": "Нормалното преминаване през Прохода на републиката вече е възстановено, съобщи ОДМВР - Велико Търново. То бе затворено тази сутрин заради катастрофа с тир. Общо 3 произшествия станаха за часове в прохода, като  в района на с. Мишеморков хан инцидентите бяха два. Единия е между два леки автомобила, а другия между лек  и товарен автомобил. Катастрофите блокираха пътното платно и преминаването на автомобили оттам временно бе преустановено. Екипи на полицията пренасочваха леките автомобили през прохода Шипка, а товарните изчакваха на място. Обърнат товарен автомобил имаше и в района на с. Вонеща вода. Пострадали няма.", "date": "2019.09.26", "title": "Възстановиха движението през Прохода на републиката"}
{"url": "https://www.24chasa.bg/novini/article/7675513", "text": "В рамките на няколко дни пожарникари от различни дирекции ще подкрепят каузата „Дари кръв, спаси живот!“ Пожарникари и спасители от ГД „Пожарна безопасност и защита на населението“ се включиха доброволно в кампанията на Военномедицинската академия „Бъди един от нас – дари кръв, спаси живот!“. В рамките на няколко дни те ще посетят Центъра по трансфузионна хематология на ВМА и ще подкрепят инициативата за безвъзмездно кръводаряване. Стартът на кампанията днес бе даден от гл. комисар Николай Николов, директор на ГДПБЗН и началника на ВМА генерал-майор проф. д-р Венцислав Мутафчийски, д.м.н. Двамата поздравиха доброволците, които ще участват в кампанията и отчетоха, че традиционно партньорството между двете структури е на високо ниво. „За нас е естествено да подкрепим Военномедицинска академия. Моите колеги са получавали тук животоспасяваща помощ не един и два пъти“, заяви гл. комисар Николов. Той допълни, че в пожарната кампаниите за кръводаряване не са изключение – организират се както за пострадали колеги, така и за членовете на техните семейства. „Кръвта спасява живот, колкото и изтъркано да звучи. Днес на нашия апел се отзова службата за пожарна безопасност, с която традиционно и от години поддържаме отлични взаимоотношения“, заяви генерал-майор Мутафчийски. Той допълни, че ГДПБЗН и ВМА не само са правили съвместни учения за спасяване на хора и гасене, но че и при различни ситуации екипите на лечебното заведение винаги са се отзовавали при пострадали пожарникари и са се отнасяли към нуждите им изключително отговорно. Статистиката сочи, че всяка година между 6 и 7 хиляди души се включват в кампанията на ВМА, насърчаваща доброволното кръводаряване. Според данните ежедневно 600 човека се нуждаят от тази безценна помощ. Специалистите казват, че един кръводарител реално помага на до трима души да се преборят за живота си.", "date": "2019.09.26", "title": "Пожарникари дариха кръв"}
{"url": "https://www.24chasa.bg/novini/article/7675495", "text": "Повече от час продължи поклонението пред паметта на проф. Юлиан Вучков в черквата \"Св. Седмочисленици\". В нея бяха изложени многобройните отличия от университети у нас и по света, които приживе той е получавал. \"Не пропусках негово предаване, дори в момента, в който той си е отивал от този свят, пак беше на екрана. По-късно разбрах, че това е било запис\", сподели опечалена жена. На поклонението бяха редица известни личности, които са били гости в популярното му предаване \"Времена и нрави\". Актрисата Искра Радева, която той често интервюирал, Фънки, певецът Васил Петров и лидерът на БСП Корнелия Нинова. \"Беше невероятен ерудит, сладкодумец и прекрасен писател\", сподели певецът. Съболезнования приемаше братът на Юлиан Вучков - актьорът Михаил Петров. Приживе професорът е искал да дари огромната си библиотека и апартамента си, който се намира в центъра на София, на Столична библиотека, се говореше сред опечалените. Но смъртта му е попречила да осъществи тази своя цел. Юлиан Вучков най-вероятно ще бъде кремиран. \"24 часа\" научи, че преди дни професорът е предал за печат последната си книга, наречена \"Истинският Живков\".", "date": "2019.09.26", "title": "Изпратиха Юлиан Вучков в последния му път. Васил Петров: Беше невероятен ерудит и сладкодумец (Видео, снимки)"}
{"url": "https://www.24chasa.bg/novini/article/7675521", "text": "Усилията на България да осъвремени образователната система продължават, но подобряването на качеството и приложимостта на пазара на труда остават предизвикателство. Това сочи оценка на Европейската комисия, представена днес. Демографските тенденции и увеличаващият се недостиг на умения показват, че България трябва да вложи повече в обучението на гражданите. Нуждата от повишаване на уменията на възрастните е голяма, но участието в обученията за възрастни е слабо, се казва в документа. Престижът на преподавателската професия у нас е нисък, а преподавателите застаряват, допълва ЕК и препоръчва увеличение на заплатите в тази област, предаде БТА. Данните за нашата страна показват, че за последното десетилетие броят на напусналите преждевременно училище е намалял с две на сто, но все още остава малко над средното в ЕС. Значително по-слабо е участието на българите (2,5 на сто) на възраст 25-64 години в учебни дейности спрямо останалите граждани на ЕС (11,1 на сто). Сред нуждите, посочени от българските учители, е придобиването на умения за преподаване с по-технологични средства. За ЕС комисията препоръчва да бъдат привлечени качествени учители и те да получат необходимото, за да останат в системата. Отчита се, че все още финансирането на образованието остава под равнищата от преди икономическата криза от 2007-2008 година. Делът на младите хора с диплома за висше образование в ЕС е нараснал от 32,3 на сто през 2009 г. на 40,7 на сто през 2018 година. Делът на децата, които ходят на училище от ранна възраст, е нараснал от 90,8 на сто през 2009 г. на 95,4 процента през 2017 година. Всеки пети 15-годишен европейски ученик все още не може да реши прости задачи, свързани с четене и смятане, се отчита в доклада.", "date": "2019.09.26", "title": "Еврокомисията: България трябва да вложи повече в образованието"}
{"url": "https://www.24chasa.bg/novini/article/7675524", "text": "Стокообменът между България и Република Корея бележи 48% ръст за 2018 г. и достига 286.6 млн. щ. д. Това заяви министърът на икономиката Емил Караниколов по време на българо-корейски бизнес форум в Сеул. Програмата на министър Караниколов е част от официалното посещение на министър-председателя Бойко Борисов в Република Корея, съобщиха от пресцентъра на Министерския съвет. По време на форума икономическият министър изтъкна, че освен от нарастване в количествено отношение, България е заинтересована и от разнообразяване на стоковата структура на взаимната търговия. По думите му потенциал за увеличаване на нашия износ към Република Корея има на редица хранителни продукти, зърно, месо, етерични масла, кисело мляко, зеленчуци, химикали, фармацевтични изделия, части за машини, електроника и текстил. Министър Караниколов подчерта още, че страната ни е готова да разшири подкрепата си за бъдещи корейски проекти у нас особено в областта на автомобилостроенето, електрониката и електрооборудването, високотехнологичните и иновационни производства. „България се ангажира да развива иновативни производства с висока добавена стойност. Икономическата ни политика е фокусирана върху разширяването на различни сектори като информационни и комуникационни технологии, екологични технологии и иновации“, допълни той. Като важен фактор в сътрудничеството между двете страни бе отбелязано, че броят на регистрираните у нас компании с корейско участие вече е 249. Министър Караниколов увери присъстващите, че България ще подкрепи нови бизнес инициативи и ще се стреми да разшири партньорството си с корейски бизнес. „Имаме различни активи като производствена база за корейските компании и като портал за корейски продукти за ЕС, не само заради факта, че сме част от огромен пазар с повече от 500 милиона потребители, но също и заради подобренията в комуникацията и транспортната инфраструктура. Въведохме благоприятен данъчен и инвестиционен режим, който ни прави привлекателна и конкурентна инвестиционна дестинация в Европа“, поясни в заключение той. По време на посещението бяха подписани Меморандум за разбирателство между българската Изпълнителна агенция за насърчаване на малките и средните предприятия (ИАНМСП) и Агенцията за насърчаване на търговията и инвестициите на Република Корея, Меморандум за разбирателство между ИАНМСП и Асоциацията на вносителите на Република Корея, Меморандум за сътрудничество между Българската агенция за инвестиции (БАИ) и Агенцията за насърчаване на търговията и инвестициите на Република Корея, както и Меморандум за разбирателство между Национална компания индустриални зони (НКИЗ) и Корейската корпорация за индустриални комплекси.", "date": "2019.09.26", "title": "Караниколов: През 2018 г. стокообменът между България и Корея е нараснал с близо 48%"}
{"url": "https://www.24chasa.bg/novini/article/7675535", "text": "Специализираната прокуратура обвини 10 лица за участие в престъпна група за трафик на мигранти към Сърбия и Западна Европа Специализираната прокуратура привлече към наказателна отговорност десет лица за участие в организирана престъпна група за превеждане през границата на страната отделни лица и групи мигранти. Обвинените бяха задържани на 25 септември 2019 г. в София и Костинброд при съвместни действия по разследването на Специализираната прокуратура и ГДБОП, информират от прокуратурата. Извършени бяха общо 28 претърствания на жилища, автомобили, както и лични обиски. Иззети са таблети, телефони и радиостанции, използвани в престъпната дейност. Събраните доказателства сочат, че групата е действала от октомври 2018 г. Участниците набирали установили се в София и областта мигранти - кандидати за незаконно извеждане от страната към Сърбия и Западна Европа. Поемали и мигранти, превеждани нелегално от Турция от други трафиканти. Участниците уреждали транспортирането им до границата и прехвърлянето им в Сърбия с автомобили или през „зелена граница“, където били поемани от местни хора. С постановления на наблюдаващия прокурор на ръководителя на групата и петима от участниците е наложено задържане до 72 часа. Предстои да се реши за колко от тях в Специализирания наказателен съд ще бъдат внесени искания за задържане под стража. На четирима от групата са наложени по-леки мерки за неотклонение -„парична гаранция“ между 5 000 и 10 000 лева, защото съдействат на разследването.", "date": "2019.09.26", "title": "10 души обвинени за трафик на мигранти към Сърбия и Западна Европа"}
{"url": "https://www.24chasa.bg/novini/article/7675560", "text": "Руският кораб \"Бухта Наездник\" от Мурманския риболовен флот се преобърна днес и потъна в норвежкото пристанище Тромсьо след 22-часов пожар, съобщи норвежката телевизия Ен Ар Ко, цитирана от ТАСС и БТА. Над водата е само десният борд на плавателния съд, районът е задимен. Наблизо продължава да работи катер, оборудван с водно оръдие. Тази нощ пожарникари очертаха около кораба зона за сигурност и евакуираха над 90 души в радиус от 300 метра от кея. Местните власти ограничиха движението в града заради задимяването и риска от експлозия, тъй като на борда имаше 200 литра дизелово гориво и цистерна с амоняк. Дизеловото гориво може да замърси водата; пристанищните власти и бреговата охрана работят на местопроизшествието с оглед заплахата от взрив, заяви полицейският говорител Уле Северуд. По данни на руското генерално консулство в Хиркенес никой от руските моряци не е пострадал. Всичките 29 членове на екипажа за евакуирани; само двама са настанени в болница за наблюдение. Корабът с водоизместимост 2878 тона, построен в Норвегия през 1991 г., се е отбил в Тромсьо за смяна на екипажа и планов ремонт, съобщи собственикът му. Според норвежките огнеборци на борда са работели заварчици, искрите са подпалили риболовни мрежи, а после пламъците са обхванали също хидравлични масла и пластмаси. Обичайно \"Бухта Наездник\" лови риба в Североизточния Атлантик.", "date": "2019.09.26", "title": "Руски кораб се запали и потъна в Норвегия"}
{"url": "https://www.24chasa.bg/novini/article/7675556", "text": "Над 23 000 души са регистрирани в ЕС като жертви на трафик на хора в периода 2015-2016 година. От тях близо 26 на сто са били трудови роби. Данните цитира заместник-правосъдният министър Николай Проданов на форум в столицата, посветен на това как правителството и бизнесът се справят с трафика на хора във веригите за доставки. Фокус за България остават програмите в подкрепа на жертвите. Особено силна е превенцията в посока потенциални жертви на трудова експлоатация, предава БТА. Ниският стандарт на живот все още наредба България сред страните, които са източни на трафик на хора. Така наши сънародници предприемат рискова миграция и това може да ги превърне в съвременни роби. Предимно това се случва в текстилната индустрия, селското стопанство, промишлеността и туризма. Днес често виждаме случаи на млади момичета, които са принудени и превърнати в жертва на сексуално робство в чужбина, както и на работници, които след обещана добре платена работа, всъщност стават жертви на трудова експлоатация, каза английският посланик Ема Хопкинс. Международната организация по труда смята, че жертвите, принудени да работят са около 25 милиона в световен мащаб.", "date": "2019.09.26", "title": "Над 23 000 в ЕС са станали жертви на трафик на хора в периода 2015-2016 година"}
{"url": "https://www.24chasa.bg/novini/article/7675581", "text": "От 1 април 2020 г. разрешенията за изкупуване на суров тютюн от безсрочни да станат със срок от четири години, предвиждат приети на първо четене промени в Закона за тютюна и тютюневите изделия. Предвижда се данните и информацията за тютюневите и свързаните с тях изделия да се представят само от производителите и вносителите на съответните изделия и посредством общ електронен портал за представяне на данни, а именно - чрез Общия портал на Европейския съюз (EU-CEG). Върху всяка потребителска опаковка на тютюневите изделия ще следва да се посочва броят на късовете от съответното изделие или теглото на тютюна, както и наименованието на производителя или вносителя, предаде БТА.  В административнонаказателните разпоредби се завишават санкциите за лица, изкупуващи суров тютюн в нарушение на изискването да притежават валидно разрешение и да са сключили договор за изкупуване с тютюнопроизводител, или когато не са предоставили на съответната комисия по тютюна изискуемата информация. Предвижда се санкцията да е не по-малко от 30 на сто от стойността на тютюна, а самият тютюн да се отнема в полза на държавата. Подобно изискване се въвежда и по отношение на невписани в регистъра лица, съхраняващи суров тютюн. Отнетият в полза на държавата тютюн ще се унищожава чрез изгаряне от комисия, определена със заповед на директора на съответната областна дирекция на Министерството на вътрешните работи. Срещу промените възрази Светла Бъчварова от \"БСП за България\", като не се съгласи, че с тях се намалява административната тежест за икономическите оператори в сектора. Тя отбеляза, че електронният портал ще изисква предоставянето на информацията за тютюневите изделия и на електронен носител. Бъчварова посочи, че за 14-ти път се променя законът с водещ аргумент въвеждане на изискванията на директива на ЕС от 2014 г. Бъчварова призова, ако няма спешност за приемане на промените, те да се огледат внимателно, а да не се \"побългарява\" това, което е направено досега.", "date": "2019.09.26", "title": "Разрешенията за изкупуване на суров тютюн от безсрочни стават със срок от четири години"}
{"url": "https://www.24chasa.bg/novini/article/7675588", "text": "Китайското външно министерство осъди наложените вчера от САЩ санкции срещу китайски физически лица и компании, които Вашингтон обвинява, че транспортират ирански петрол в нарушение на американското ембарго, предадоха Франс прес и Ройтерс, цитирани от БТА. Пекин е възмутен от санкциите и смята използването им от САЩ за грубо нарушение на основните норми в международните отношения, заяви говорител на министерството и предупреди, че страната му ще вземе нужните мерки, за да защити правата на компаниите си.", "date": "2019.09.26", "title": "Пекин осъди американските санкции срещу китайски компании, обвинени в транспортиране на ирански петрол"}
{"url": "https://www.24chasa.bg/novini/article/7675594", "text": "Спешни промени в Закона за местното самоуправление и местната администрация ще гледа парламентът в навечерието на изборите за кметове и общински съветници, които предстоят след месец. Под новите текстове, които ще се обсъждат като извънредна точка на пленарното заседание в петък, стоят подписите на депутати от ГЕРБ, „Обединени патриоти“ и ДПС. Промените трябва да „запушат“ законодателната празнота, допусната с поправките в Изборния кодекс, предвиждащи населени места с под 350 жители да не избират кмет на кметство. Кметството обаче е административно-териториална единица, което се открива, създава и закрива по определена процедура, обвързана с решение на местния общински съвет и местен референдум, предаде  В момента у нас има над 1000 кметства, в които няма да се избират кметове. Същевременно законът казва, че на местата, които не са кметства, се назначават кметски наместници. Така тези населени места с население под 100 души ще имат кметски наместници, а тези между 100 и 350 няма да имат нито кметове, нито кметски наместници. „Временното решение, което предлагаме, е в тези селища да може да се назначават кметски наместници, а до назначаването им от новите кметове на общини след изборите, функцията да се изпълнява от избрания преди това кмет“, обясни пред DarikNews депутатът Искрен Веселинов, който е сред вносителите на законопроекта. Народните представители се надяват на абсолютен консенсус по въпроса, който е обсъждан вече два пъти в Комисията по регионална политика на парламента. „Въпросът е изключително важен, защото не можем близо 200 000 души да ги оставим без административно обслужване и без представителство на общинската власт на територията на тези селища“, категоричен е Веселинов.", "date": "2019.09.26", "title": "Спешно променят закона за местното самоуправление в навечерието на вота"}
{"url": "https://www.24chasa.bg/novini/article/7675614", "text": "„Защитих възможността „Топлофикация София\" да може да купува природен газ от различни доставчици, а не само от „Булгаргаз\". Така може да се осигури по-ниска цена на парното, защото ще се купуват количества газ на по-ниски цени. Имам уверението на министъра на икономиката и енергетиката Теменужка Петкова, че „Топлофикация София\" ще бъде включена при промяна на закона за енергетиката\", това каза Йорданка Фандъкова в сутрешния блок на БНТ. Тя заяви също, че големият нов приоритет в работата на Oбщината са кварталите. „Това означава не само основен ремонт на квартални улици, а и паркинги, довеждащ транспорт и квартални градинки. Паркирането в кварталите е голямото предизвикателство и сме готови с общинска програма за изграждане на паркинги, както и за публично-частно партньорство\", каза Фандъкова. „Всичко, което направихме в последните години, ни позволява сега да сменим фокуса на работа. Преди да започнем малките квартални улици трябваше цялостно да ремонтираме големите булеварди и улици. Преди да организираме довеждащия транспорт в кварталите до метрото трябваше да модернизираме изцяло градския транспорт\", подчерта кмета на София, която вече е кандидат за нов мандат. Тя подчерта, че преди 4 години е обещала средната възраст на градските автобуси да е 6 г. и това вече е факт. Фандъкова обяви, че в момента текат процедури за закупуване на 82 електробуса, 30 тролея и 25 трамвая. С тях напълно ще приключи подмяната на стари тролеи и автобуси. „Положих големи лични усилия в оперативна програма „Околна среда\" да се отделят средства за градски транспорт. Постигнах го, лично говорих с еврокомисаря и министъра на околната среда и водите и в момента правим процедурите. Ако сега се спре поръчка, както иска г-жа Манолова, това значи да загубим безвъзмездно финансиране за София от над 200 млн. лв. Това е безотговорно и няма да го допусна\", каза Фанъдкова. Тя подчерта, че ако има нещо нередно, то трябва да се каже конкретно, а не само да се правят внушения. „За съжаление, в тази кампания чувам много лъжи. Лъжа е, че договорите на общината не са публични. Напротив, те са на сайта. Лъжа е, че договорите за почистването могат да се удължат – не могат и всеки може да го прочете\", каза още Фандъкова. Тя подчерта, че от 1 ноември обществените поръчки ще се провеждат по електронен път – такова е изискването на Закона за обществени поръчки и Столична община има пълна готовност да го изпълни. На въпрос за достъпа до Витоша, Фандъкова информира, че общината е направила проверки на всички лифтове. „Издадохме предписание за възстановяване на Княжевския лифт. Заявила съм на новия собственик, че това е първата му задача и че тя ще се случи със или въпреки тях\", каза Фандъкова. „В момента София има шанса и възможността да ускори темпото на развитие и промяна, което наложихме. Имаме огромен шанс да привлечем стратегически инвеститор и това да вдигне на качествено нов етап развитието на града. Това е една от задачите в програмата ми. София има нужда от здрава работа, а не от приказки и експерименти\", каза още Фандъкова. Тя подчерта, че предлага конкретни проекти, ясни и изпълними ангажименти. „Имам опита, енергията и екипа да ги изпълня. Затова и предложих и защитих промени в екипа ми. Поканих личности, които са изключителни професионалисти, с голямо обществено доверие и силни граждански позиции. Трябва да имаме хора, които не просто да гласуват, а да дават идеи. Благодарна съм на всички, които вече са част от новия ми екип. В него са двама национални консултанти и изтъкнати лекари – проф. Иво Петров и проф. Асен Николов – спасили и дали живот на много хора, арх. Петков от Група ГРАД, които са едни от най-големите ни критици и искат да работят за София\", завърши тя.", "date": "2019.09.26", "title": "Фандъкова: Защитих възможността за по-евтин газ за „Топлофикация София\""}
{"url": "https://www.24chasa.bg/novini/article/7675629", "text": "Конфедерацията на независимите синдикати в България подкрепи Иван Портних за нов кметски мандат със споразумение за сътрудничество, което гарантира, че активният социален диалог във Варна ще продължи и занапред. Преди подписването на документа президентът на КНСБ Пламен Димитров мотивира решението с оценката на мнозинството от синдикалните лидери в общината. „С кмета Портних сме сключили 8 колективни трудови договора във всички важни сфери като образование, здравеопазване, култура и т.н. Съвсем скоро предстои и подписването на други три”, посочи Димитров в присъствието на областния координатор на КНСБ Анна Ковачева и част от представителите на синдиката във Варна. „Благодаря за конструктивното сътрудничество и подкрепата. Приемам я като оценка, но и като много сериозен ангажимент да продължим социалното партньорство с все по-добри конкретни резултати. Заедно идентифицираме проблемите, заедно намираме решение и вярвам, че този продуктивен стил на взаимодействие ще продължи”, заяви на свой ред Иван Портних. Той изтъкна, че в резултат от постигнатото партньорство е намерена правилната формула, която да гарантира сигурността на работещите в общинското дружество „Градски транспорт”, независимо от всички спекулации по темата. „В момента имаме 85 нови автобуса и 30 нови тролейбуса по улиците на града. Одобрени сме за закупуване на 60 нови електробуса. От една страна, това са мерки за подобряване качеството на атмосферния въздух, но 100-процентовото обновяване на подвижния състав създава и по-добри условия на труд, намалява разходите за ремонт, горива и пр. Днес по мое предложение ОбС гласуват нови цени на картите. Това е помощ за различни социални групи – ученици, студенти, пенсионери, хора в неравностойно положение, но и стимул за използването на обществения градски транспорт”, посочи кметът. Той допълни, че образованието е приоритет на община Варна, затова и най-голям процент от средствата в бюджета се насочват към този сектор. „С добър диалог надградихме националната рамка, тъй като за нас младите и образованите хора са този човешки капитал, който е гаранция за бъдещото развитие на града ни. Предприехме обновяване на сградния фонд, но не сградите обучават децата. Затова сме мотивирани да продължим да работим за достойно заплащане на учителите. Те са основата за качественото образование в града ни”, подчерта още Иван Портних и припомни, че общината е обезпечила финансово от 1 септември увеличаването на заплатите на здравните специалисти, работещи в училища, ясли и детски градини. „Постигнали сме договорености в 9 конкретни точки, които са част от споразумението. Очакваме в партньорството да се институционализира единен общински съвет за тристранно сътрудничество. Диалогът по сектори ще се запази, но смятам, че е важно да бъде и на по-всеобхватно ниво, тъй като бюджетът е единен”, посочи Пламен Димитров. В сферата на социалните дейности той набеляза решимостта с ежегодно споразумение 60% от единните разходни стандарти да отиват за заплати, а останалите 40% - за издръжка. Екатерина Йорданова - председател на Съюза на транспортните синдикати в България, изтъкна, че договореното повишаване на доходите в „Градски транспорт” за следващите три години е базата, върху която ефективният диалог ще продължи. По думите й като собственост на местната власт общественият транспорт на Варна ще може да продължи да се развива със средства по оперативните програми, така че качеството на транспортната услуга да се повишава както за гражданите, така и за работещите. Екатерина Йорданова отчете и ролята на добрия диалог със синдикалните експерти и при вземане на решения и за подобряването на условията на труд на Пристанище Варна. Веселин Рашев, председател на СО на СБУ при КНСБ, бе категоричен, че социалният диалог, постигнат в сферата на образованието във Варна, е пример и за другите градове. Той информира, че съвсем скоро ще бъдат подписани още два колективни трудови договора – за общинските предприятия „Спорт” и „Инвестиционна политика”. Д-р Веселина Божилова – председател на Териториален координационен съвет на Федерацията на синдикатите в здравеопазването към КНСБ – Варна, също декларира ангажимент диалогът да продължи, защото постигането на по-добри условия за здравните специалисти в сферата на детското и училищното здравеопазване е важно и за гражданите.", "date": "2019.09.26", "title": "КНСБ подкрепи Иван Портних за нов мандат"}
{"url": "https://www.24chasa.bg/novini/article/7675644", "text": "По отношение на сигурността НАТО не би спечелила нищо от влизането на Сърбия в този военен алианс, заяви министърът на външните работи на Русия Сергей Лавров, цитиран от белградския вестник \"Блиц\" и БТА. Лавров заявил за руския \"Комерсант\", че НАТО не е постигнала нищо в областта на сигурността от това, че Черна гора е влязла в тази организация и няма да получи нищо, когато Сърбия и Северна Македония се присъединят. Това означава, че съществува само една цел, а тя е да възпрат Русия и да направят това по агресивен начин, заявил Лавров.", "date": "2019.09.26", "title": "Лавров: НАТО не би спечелила нищо от влизането на Сърбия в алианса"}
{"url": "https://www.24chasa.bg/novini/article/7675651", "text": "Да помогнеш на колега, да се погрижиш за възрастен съсед, да пропуснеш кола в задръстване - всички тези прояви на добронамереност вече ще се изследват научно от Института за добротата, предадоха Франс прес и БТА. Той бе открит като филиал на Университета в Калифорния в Лос Анджелис. В прессъобщение висшето учебно заведение уточни, че новата структура ще възприеме интердисциплинарен подход при изучаването на добротата през призмата на еволюцията, биологията, психологията, икономиката, културата и социологията. \"Институтът за добротата Бедари към Университета в Калифорния цели да бъде антипод на сегашния световен политически модел, на насилието и напрежението\", изтъква Даниъл Хънт, декан на Факултета за социални науки към престижния калифорнийски ВУЗ. Новосъздаденият институт ще търси отговор на въпроса защо добротата, която е заложена във всеки един от нас, е толкова рядко явление в съвременния свят. Научни изследвания установиха по безспорен начин, че постъпки, свързани с добротата, имат благотворно влияние върху физическото и психичното здраве на извършителите, припомня агенцията.", "date": "2019.09.26", "title": "Калифорнийският университет открива институт, който ще изследва добротата"}
{"url": "https://www.24chasa.bg/novini/article/7675635", "text": "Журналисти от Казанлък алармират за подадена жалба в МВР от страна на БСП срещу местната репортерка на БНТ Десислава Петкова. Според левицата журналистката е изнасяла тайни от листата им като например, че в листата на БСП има бивш депутат и още по-бивш зам. кмет, бивш член на ГЕРБ. Журналистката е отказала да дава показания, пишат от местна фейсбук група.  За случая се възмути депутатът от ГЕРБ Маноил Манев: ", "date": "2019.09.26", "title": "БСП-Казанлък пуснала жалба в МВР срещу журналистка - разкрила тайни от листата им"}
{"url": "https://www.24chasa.bg/novini/article/7675645", "text": "Предложените за нови еврокомисари ще имат три часа, за да отговорят устно на 25 въпроса пред евродепутатите в предстоящите следващата седмица изслушвания. Това съобщиха говорители на Европейския парламент. Преди да се явят на устен изпит кандидатите за еврокомисари трябваше да отговорят на писмени въпроси. Според съобщения в медиите румънският кандидат Рована Плумб, предложена за еврокомисар по транспорта, не е преминала успешно процедурата пред правната комисия на ЕП. Това означава, че тя не може да положи устния изпит и ще бъде необходимо Букурещ да изпрати друг кандидат. Подобно развитие се случва за първи път заради новите правомощия на парламентарната правна комисия, отбелязаха говорителите на ЕП. Въпросите, на които допуснатите до устен изпит еврокомисари ще отговарят, ще бъдат подготвени от политическите групи в ЕП. Ако кандидатите за еврокомисари бъдат оценени положително от 2/3 от водещите евродепутати в изпитната комисия, изслушването е приключено. В случай, че са необходими доуточнения, евродепутатите могат да изпратят нови писмени въпроси. Ако даден кандидат не събере необходимата подкрепа от водещите евродепутати в изпитната комисия, решението ще трябва да се вземе с гласуване с обикновено мнозинство от всички евродепутати в парламентарната комисия, предаде БТА. Едва когато всички 26 изслушвания завършат с успех, председателят на ЕП ще включи гласуването на новата Европейска комисия в дневния ред за пленарната сесия на евродепутатите. ЕК ще бъде избрана с мнозинство от подадените гласове. ЕП е готов да гласува състава на следващата ЕК на 23 октомври. Говорителите отбелязаха, че досега единствено изслушването на еврокомисаря Мария Габриел преди две години е било по новите правила. Според промените правната комисия на ЕП вече има възможност да отказва изслушване на даден кандидат за еврокомисар. За положителна оценка от изслушванията занапред ще бъдат необходими 2/3 от гласовете, а не \"широко мнозинство\". Представителите на ЕП отбелязаха, че досега неведнъж се е налагало държава от ЕС да смени името на предлагания за нов еврокомисар.", "date": "2019.09.26", "title": "По 25 въпроса и 3 часа ще отговарят предложените за нови еврокомисари пред ЕП"}
{"url": "https://www.24chasa.bg/novini/article/7676060", "text": "Земетресението в Турция бе усетено и във Варна, предаде  . Стотици варненци са усетили труса в Турция. Най-силно земетресението е усетено по високите етажи на жилищните кооперации в града. Земетресението в Турция е усетено и в Сливен. Най-силно трусът е усетен по високите етажи на жилищните сгради. „Сигнали за нанесени материални щети до момента няма“, съобщи инж. Снежана Кънева, началник на отдел началник отдел „Сигурност и управление при кризи“ в Община Сливен.  Освен в Сливен и Варна трусът е усетен в Ямбол, Свиленград и Бургас. Епицентърът е на дълбочина 12 км и е установен на 67 км западно от Истанбул.", "date": "2019.09.26", "title": "Във Варна и Сливен също усетили земетресението"}
{"url": "https://www.24chasa.bg/novini/article/7676045", "text": "Работата по разследването на хакерската атака срещу НАП продължава с нестихващ устрем. Това каза административният ръковдител на Специализираната прокуратура Димитър Петров по време на изслушване във Временната анкетна комисия за хакерската атака срещу НАП, предаде  . „Към настоящия момент не може да твърдим, че досъдебното производство е в своя начален етап. Може би сме в средата. Към настоящия момент се анализират всички събрани до момента доказателства, чрез извършваните претърсвания и свързаните с тях изземвания. Назначени са множество технически експертизи“, каза той. По думите му е изискана информация от държавни институции, които са били жертва на този тип атака на тази група лица. „Работата продължава с нестихващ устрем, проверяват се различни тези, свързани с изнесените от свидетелите по делото обстоятелства. Свидетелите, които са били жертва на дейтвията на групата. Това е, което мога да ви кажа към настоящия момент“, допълни още Петров.", "date": "2019.09.26", "title": "Спецпрокуратурата: Продължава разследването на атаката срещу НАП"}
{"url": "https://www.24chasa.bg/novini/article/7676075", "text": "Районен съд - Дупница призна обвиняемия И. М., за виновен в извършване нанепристойни действия, грубо нарушаващи обществения ред и му наложи глоба от 1000 лв. На 15 май т. г. в с. Стоб, в пияно състояние, И. М. предизвикал скандал, придружен с крясъци, псувни и обиди към горски надзирател от ДГС \"Рилски манастир\". След идването на полицейски служители от РУ- Рила, отправил псувни и обиди, и към полицай. Въпреки отправените му неколкократни устни предупреждения и съставения протокол за писмено предупреждение и отправено устно разпореждане от полицаи, да преустанови непристойното си държане на обществено място и да се прибере у дома си, обвиняемият продължил да крещи, псува и обижда представителите на ДГС \"Рилски манастир\" и служителите на полицията. Решението може да се обжалва и протестира в 15-дневен срок пред Окръжен съд - Кюстендил.", "date": "2019.09.26", "title": "1000 лв. глоба за пиян, нападнал горски и полицай"}
{"url": "https://www.24chasa.bg/novini/article/7676070", "text": "Хората с непълни, заличени или сгрешени адреси имат избирателни права и ще могат да гласуват, като ще бъдат дописвани в избирателните списъци, каза пред журналисти днес Александър Андреев, член и говорител на Централната избирателна комисия. Има населени места с променени имена на улиците, така че те се разминават с адресите в личните документи, уточни той. Тези хора ще попълват декларация, че не са гласували на друго място, посочи Андреев, цитиран от БТА. В момента ЦИК разглежда методическите указания за секционните избирателни комисии /СИК/, защото започна обучение на членовете на СИК, каза Андреев. С последните промени в Избирателния кодекс се дава само един протокол за отчитане на резултатите. От ЦИК препоръчват членовете на СИК да правят чернови на протокола от гласуването, данните от който, след като бъдат проверени, да бъдат вписвани в официалния протокол. Ако протоколът все пак бъде сгрешен, той се предава в ОИК, определя се член на ОИК, който да предаде друг протокол в СИК, за да бъде попълнен с верните данни. До 17.00 ч. днес изтича срокът, в който ако някой кандидат за пост се откаже, може да бъде заменен от неговата партия или коалиция. Това е и срокът, в който ако има отказ за регистрация на даден кандидат, той също може да бъде заменен. При невъзможност за участие или при смърт на кандидата, партията или коалицията може да предложи друго лице в срок до седем дни преди изборите, посочи Андреев. До 27 септември електронните медии са длъжни да представят в ЦИК или ОИК, и на Сметната палата своите тарифи и условия за отразяването на предизборната кампания. 30 септември е крайният срок за назначаването на секционните избирателни комисии, съобщи Александър Андреев.", "date": "2019.09.26", "title": "ЦИК: Хората с непълни, заличени или сгрешени адреси имат избирателни права и ще могат да гласуват"}
{"url": "https://www.24chasa.bg/novini/article/7676059", "text": "\"Приветстваме трансфера на корейския опит в развитието на системи за ранно предупреждение на кризи в икономиката. Имайки предвид настоящата бързо променяща се икономическа и геополитическа обстановка на глобално ниво, разработването на такава система би било полезно за навременното взимане на адекватни решения в полза на страната ни\". Това каза заместник-министърът на икономиката Лъчезар Борисов по време на представянето на проекта \"Разработване на система за ранно предупреждение при кризисни ситуации в сектори на българската икономика, базирана на опита на Корея в икономическото развитие\", предава БТА. Той стартира на база на подписани документи с корейската страна по време на българо-корейски бизнес форум в Сеул. Събитието беше открито от министъра на икономиката Емил Караниколов. Той е на официално посещение заедно с министър-председателя Бойко Борисов в Република Корея. Партньори по проекта са Българската академия на науките и Министерството на икономиката. Целта на инициативата е трансфер на опит и адаптиране на корейската практика в областта на създаване на система за ранно предупреждение за икономически кризи към българските условия. Проектът ще доведе до разработване на изследователски и технически пакет на инструменти на политиките за предупреждение и предотвратяване на кризи в най-уязвимите сектори - недвижими имоти, суровини, пазар на труда. Резултатите от проекта ще бъдат използвани от Министерство на икономиката и други публични институции. Зам.-министър Борисов подчерта още, че настоящата икономическа политика на правителството е насочена към развитието на секторите на промишлеността, създаващи по-висока добавена стойност. Тази политика дава резултати и през последните години между най-бързо растящите икономически браншове са производството - компютърна техника, електронни и оптични продукти, части за автомобили, ремаркета и полуремаркета, метални изделия, без машини и оборудване и др. В тази връзка отчитането на интеграцията на българската икономика в глобалните вериги на стойността би било от полза за вземане на навременни и ефективни решения за справяне с възникващи кризисни ситуации в икономиката. Зам.-министър Борисов изрази увереност, че Министерството на икономиката като ползвател на информацията от проекта с корейската страна ще може по-добре да идентифицира предизвикателствата на база на опита на Корея.", "date": "2019.09.26", "title": "България и Корея обменят опит в икономиката"}
{"url": "https://www.24chasa.bg/novini/article/7676123", "text": "Огромното мнозинство от сръбските граждани смятат, че отношенията на Сърбия и Русия са отлични или много добри, а всеки четвърти смята Русия за най-големия донор на Сърбия, макар че тя дори не се нарежда сред първите 10 донори, предаде Танюг. Това показват резултатите от проучване на Института по европейски въпроси и агенция Нинамедия, направено от 8 до 17 март тази година, в което са участвали 1206 граждани, предава БТА. На въпрос за отношенията между Сърбия и Русия 87 процента от анкетираните са отговорили, че смятат Русия за приятел на Сърбия, 2 процента имат противоположно мнение, а 11 процента нямат отговор на този въпрос. Двайсет и пет процента от участниците в проучването смятат Русия за най-голям донор на Сърбия, други 25 процента са посочили Европейския съюз като най-голям донор, 18,9 процента са посочили Китай, 6 процента Германия, а останалите не са дали определен отговор. Най-много граждани се информират за отношенията с Русия от телевизията /40,6 процента/, 21,4 - от интернет, 17 процента - от роднини, приятели и колеги, а останалите - от други източници. Деветдесет процента от анкетираните не са били никога в Русия, а 10 процента, и то главно мъже, с висока степен на образование, живеещи в района на Белград, са били в Русия.", "date": "2019.09.26", "title": "Всеки четвърти сърбин смята Русия за най-големия донор на страната си"}
{"url": "https://www.24chasa.bg/novini/article/7676128", "text": "Министърът на труда и социалната политика Бисер Петков заяви, че не може да се ангажира дали ще има промяна в режима на изплащане на болничните и каква ще бъде промяната, ако има такава. Той каза това в отговор на журналистическо питане дали в рамките на бюджетната процедура ще има промяна в режима. Бисер Петков участва в заседание на Националния съвет за тристранно сътрудничество, на което беше отхвърлено предложението на \"Воля\" обезщетението за първите три дни заболяване на работника да се заплаща от НОИ, а не от работодателите. Предложението беше подкрепено принципно от работодателите с някои възражения и алтернативни предложения, а КНСБ, КТ \"Подкрепа\" и МТСП не подкрепиха промените. В мотивите на вносителите от \"Воля\" за промяна на Кодекса за социално осигуряване се отбелязва, че към настоящия момент обезщетението за временна неработоспособност на самоосигуряващите се поема изцяло от ДОО, което поставя в неравноправие различните групи осигуряващи се. Според вносителите действащият текст натоварва излишно и неоснователно работодателите. Отбелязва се, че най-често се издават болнични за 3 дни, които изцяло се плащат от работодателите. По думите на Бисер Петков темата за режима на изплащане на болничните се дискутира активно през последните дни. Той припомни, че днес на НСТС бяха разгледани законопроекти, внесени през юли и становищата по тях са направени след внасянето на законопроекта. Има редица предложения, които бяха направени или подновени в последващия дебат. Миналата седмица АИКБ предложи въвеждане на изчаквателен период - неплащане на болничните в период от три дни, а днешният законопроект стои на другия край на възможните решения - ДОО да плаща от самото начало, припомни министър Бисер Петков. Той допълни, че има и предложения от страна на Сдружението на общопрактикуващите лекари, които ще бъдат обсъдени в бюджетната процедура. Не мога да се ангажирам дали ще има промяна и каква ще бъде тя, заяви Бисер Петков.", "date": "2019.09.26", "title": "Бисер Петков не се ангажира с промяна в режима на изплащане на болничните"}
{"url": "https://www.24chasa.bg/novini/article/7676136", "text": "Председателят на Управителния Съвет на Евро-атлантическия център за сигурност Цветан Цветанов и изпълнителният директор София Петкова проведоха работна среща с Жозеф Дол, председател на Европейската народна партия и член на Изпълнителния съвет на Центъра за европейски изследвания “Вилфрид Мартенс”. Цветанов представи основните приоритети и проектни области в работата на центъра, като наблегна на европейското и регионално измерение в противодействието на хибридната война, борбата с трафика на хора, справянето с миграционните потоци, борбата с корупцията и прането на пари, дерадикализация и предотвратяване на радикализацията, осмислянето на последствията от тоталитарното и комунистическо минало. Подчертана от негова страна бе и необходимостта от повече внимание към развитието на икономическите и геополитическите процеси в Черноморския регион и Западните Балкани с цел запазване и подобряване на сигурността и стабилността на Европа и трансатлантическите партньори. Цветанов изрази надежда, че в бъдеще ще бъдат реализирани много общи инициативи и проекти в полза на сигурността на европейските граждани.", "date": "2019.09.26", "title": "Цветанов представи Евро-атлантическия център за сигурност на среща с Жозеф Дол"}
{"url": "https://www.24chasa.bg/novini/article/7676126", "text": "Няма замесени служители на Националната агенция по приходите при хакерската атака, съобщи Николай Найденов, който е шеф на Апелативната спецпрокуратура пред временната анкетна комисия в Народното събрание.  Той и шефът на спецпрокуратурата Димитър Петров бяха изслушани от народните представители. Прокурорите припомниха, че за хакерската атака на приходната агенция са обвинени трима души - шефът на \"ТАД Груп\" Иван Тодоров, който е в ареста, Георги Янков, Кристиян Бойков. Те са подведени по отговорност за участие в организирана престъпна група и в действия за създаване на смут. При атаката, която беше през юли тази година, бяха хакнати данни на близо 5 млн. души. Първоначално от думите на прокурор Найденов пред депутатите се разбра, че е имало хакване на ПИК кодове и електронен подпис. Впоследствие след уточняващи въпроси от народните представители дали има хакнати електронни подписи, той уточни, че няма данни за електронен подпис или ПИК код да е бил компрометиран. Това се дължало на служителите на приходната агенция, които не го допуснали. На временната анкетна комисия беше поканен и главният прокурор, но той не можа да вземе участие поради служебни ангажименти.", "date": "2019.09.26", "title": "Нямало замесени служители на НАП при хакерската атака"}
{"url": "https://www.24chasa.bg/novini/article/7676131", "text": "Отделни протести в различни части на Египет, състояли се през последните няколко дни, показват, че има риск президентът Абдел Фатах ас Сиси да се сблъска с по-широко несъгласие. То се подклажда от недоволството от политиката на икономически ограничения и обвиненията в корупция на държавни служители. Само няколкостотин души излязоха на улиците на Кайро и други големи градове в петък миналата седмица, скандирайки \"Сиси, върви си!\", след като в мрежата станаха популярни видеоклипове, в които активист обвинява правителството в корупция. Редкият изблик на гняв беше достатъчен, за да навреди на имиджа на Египет като стабилна държава при управлението на Ас Сиси, който дойде на власт, след като през 2013 г. свали президента Мохамед Морси след масови протести срещу ислямисткия лидер. Инвеститорите са притеснени от призива за нови протести утре. Египетските доларови облигации паднаха и главният борсов индекс само за три дни неутрализира ръста, постигнат през 2019 година. В същото време властите задържаха стотици заподозрени. Силите за сигурност засилиха присъствието си в големите градове и извършват внезапни проверки на мобилни телефони за материали с политическо съдържание. Ас Сиси, който е в Ню Йорк за сесията на Общото събрание на ООН, косвено обвини забранената организация Мюсюлмански братя, че стои зад протестите, заявявайки, че вината е на \"политическия ислям\". Анализатори казват, че няма да е лесно да се потуши недоволството, без да се премахнат икономическите и политическите причини. Много египтяни не вярват на обещанията на правителството след три години на строги икономии, въведени по споразумение с Международния валутен фонд в замяна на заем от 12 милиарда долара. Оттогава Египет въведе ДДС, обезцени валутата и повиши цените на електричеството и горивото. Вълнения Ас Сиси остава популярен сред много от обикновените хора, защото стабилизира Египет след падането на Хосни Мубарак през 2011 г. То доведе до вълнения, които които уплашиха туристите и чуждестранните инвеститори и публичните финанси бяха пред колапс. Но мерките за икономии, придружавани от репресии срещу недоволните, влошиха положението на много хора. Броят на египтяните, живеещи под прага на бедността, достигна 32,5 на сто през финансовата 2017/2018 г. в сравнение с 27,8 на сто две години по-рано. \"Случилото се е много сериозно предупреждение, ситуацията не е изцяло под контрол\", каза Мохамед Заре от неправителствения Каирски институт за изследвания в областта на човешките права. Той добави, че повечето хора, излезли на улицата, не са били членове на политически партии, \"което показва, че е натрупан обществен гняв\". Протестиращите нямат лидери, политически пристрастия и координация, казват анализатори. Тълпите се формираха спонтанно и това затрудни контролирането на протестите. \"В момента не е ясно дали протестите ще се засилят, или ще утихнат\", казва Мишел Дюн, директор на близкоизточната програма на Фондация Карнеги за международен мир. \"Но ако не тази седмица, протестите вероятно ще повторят през идните седмици и месеци\". Няколко жители на Кайро казаха, че протестите са заради трудния живот и че може да се присъединят, ако са сигурни, че ще се съберат достатъчно много гора. \"Зависи от размера на протеста. Ако много хора се присъединят, може и аз да го направя\", казва шофьор, който се представя само с името Абдула. \"Ако броят е прекалено малък, е прекалено несигурно\", каза той и добави: \"На хората им писна\". 40-годишен инженер, подкрепял Ас Сиси преди да се усети ефектът от строгите мерки за икономии, каза: \"Аз ще участвам в петъчните протести. Не съм доволен накъде върви страната\". Видеоклипове Протестите започнаха, след като видеа, публикувани от Испания от Мохамед Али, досега не много известен актьор и строител, бяха споделени онлайн от много хора. Той обвини Ас Сиси и части от армията в корупция и пилеене на средства за проекти като нови президентски дворци. Ас Сиси отрече твърденията. Държавни медии се опитаха да поставят под съмнение мотивите на Али и излъчиха песни за Ас Сиси и доклади за постиженията му, като същевременно предупреждаваха за опасност от дестабилизация. Това не попречи на други дисиденти да публикуват видеоклипове, в които се обсъждат строгите мерки за сигурност, корупцията и бедността. Ахдаф Суейф, египетска писателка, заяви, че клиповете на Али са засегнали чувствителна струна, защото той се представя за човек със скромно потекло, който сам е постигнал всичко. \"Той е това, което биха искали да бъдат милиони млади египетски мъже, умни и амбициозни, но имащи чувството, че не им върви\", заяви тя. \"Системата няма представа как да се справи с него\". Фактът, че протестиращите успяха изобщо да се съберат, накара някои да предположат, че представителите на властта не са били сигурни как да реагират. \"Това е много по-сериозен проблем за президента Ас Сиси от чуждите инвеститори, защото протестите подсказват, че зад кулисите, в египетската \"дълбока държава\", има разделение, голямо колкото вълненията в обществото\", заяви Хаснаин Малик, управителен директор в инвестиционната фирма Tellimer в Дубай. За да се справят с недоволството, властите могат да увеличат паричните помощи, пенсиите и застраховките за бедните и да създадат жилища за хора с ниски доходи, което МВФ би приел, заяви Ален Сандийп, директор на отдела по изследванията в Naeem Brokerage, добавяйки, че не очаква протестите да ескалират. Макар че реформите и обезценяването през 2016 г. стабилизираха валутата, Египет не успя да създаде работни места чрез увеличаване на несвързаните с петрола преки чуждестранни инвестиции, които през първите три месеца на 2019 г. достигнаха най-ниското си равнище от поне пет години. Египетския клон на \"Кепитъл економикс\" заяви, че властите трябва да подобрят бизнесклимата, да направят пазара на труда по-гъвкав и да предоставят повече земя, но изрази несигурност, че това ще се случи. /БТА/ ", "date": "2019.09.26", "title": "Египет е на ръба след първите от години\nпротести срещу президента"}
{"url": "https://www.24chasa.bg/novini/article/7676151", "text": "В Истанбул от 1999 г., когато стана катастрофалното августовско земетресение, не се помни толкова голяма паника и силна уплаха, каквато предизвика  , предаде БТА. Земетресението разтърси мегаполиса в 14 часа. Ранени са осем души, съобщи президентът Ердоган. Предполага се, че може да има още ранени, още няма точна информация за нанесените щети. От правителствената служба за бедствия предупредиха гражданите да не влизат в сгради, по които има пукнатини, така че щетите предстои да се изчислят. След първия трус са последвали 34 вторични трусове. Съобщителните връзки по мобилните телефони прекъснаха за около час, движението спря. Учениците в началния и средния курс бяха евакуирани, поради което улиците се задръстиха от коли с родители, които бързаха да приберат децата си от училище. Валията на Истанбул съобщи, че утре, петък, ще бъде неучебен ден. Трусът беше хоризонтален, много силен, но продължи сравнително кратко. Навън по улиците гъмжеше от хора, излезли навън от магазините или заведенията. Според сеизмолозите епицентърът е бил в Мраморно море край град Силиври, на дълбочина около седем километра. Преди два дни в същия регион имаше земетресение от 4,7 по Рихтер, което се усети доста осезаемо. Най-близко до епицентъра е квартал Авджълар, който е компактно населен с български изселници и който много силно пострада от августовското земетресение през 1999 г. Съобщава се, че се е срутило минарето на джамия в Авджълар, много хора се намирали навън, в парковете, страхувайки се да влязат в сградите. Според сеизмолозите днешното земетресение е произлязло по анадолския разлом, който се бе счупил през 1999 г. От доста време се говореше за натрупвано напрежение, предупреждаваше се, че се очаква катастрофално земетресение, но засега няма еднозначно мнение дали днешното земетресение е очакваното или е предвестник на по-силно земетресение.", "date": "2019.09.26", "title": "8 ранени и срутени минарета на джамии след земетресението в Истанбул (Видео)"}
{"url": "https://www.24chasa.bg/novini/article/7676166", "text": "Саудитският престолонаследник принц Мохамед бин Салман заяви, че носи отговорност за убийството на журналиста Джамал Кашоги, предаде Ройтерс, цитирана от БТА.  Според анонса на документален филм на телевизия Пи Би Ес, който ще бъде излъчен следващата седмица, принцът е казал, че носи отговорност за убийството, защото, както заявил пред журналиста Мартин Смит, \"това се случи, докато аз управлявам\". Принц Бин Салман, фактическият управник на кралството, за пръв път загатва публично за лична отговорност за убийството, извършено в саудитското консулство в Истанбул. ЦРУ и някои западни правителства заявиха, че според тях то е извършено по негово нареждане, но саудитски представители заявяват, че той не е изиграл никаква роля в случилото се. Смъртта на журналиста предизвика възмущение в цял свят, навреди на имиджа на престолонаследника и застраши амбициозните му планове да диверсифицира икономиката на страната, най-големия износител на петрол в света, и да отвори към света изолираното саудитско общество. Оттогава принцът не е посещавал САЩ или Европа. \"Нося цялата отговорност, защото това се случи, докато аз управлявам\", казал принцът пред Мартин Смит според анонса на филма \"Престолонаследникът на Саудитска Арабия\". Той се очаква да бъде излъчен на 1 октомври, преди да се навърши една година от смъртта на Кашоги. Официалната саудитска позиция хвърли вината за убийството върху агенти, действали самоволно. Главният прокурор заяви, че тогавашният ръководител на разузнаването е наредил Кашоги, близък до кралския двор, който се превърна в критик на саудитските власти, да бъде върнат в страната. Главният преговарящ обаче наредил да го убият, след като разговорите за завръщането му се провалили. В отговор на въпрос как убийството е могло да се случи, без той да знае, принцът заявил пред Смит: \"Имаме 20 милиона души. Имаме 3 милиона правителствени служители\". Смит задава и въпроса дали убийците може да са използвали правителствени самолети, на което престолонаследникът отговаря: \"Имам чиновници и министри да следят нещата и те са отговорни. Те имат правомощията да направят това\". В излъчените кадри Мартин Смит описва разговора си с принца, който се е състоял през декември, но не пред камерите. Общо 11 саудитски заподозрени бяха изправени пред съда, но са се състояли само няколко заседания.", "date": "2019.09.26", "title": "Саудитският престолонаследник призна,\nче е отговорен за убийството на Кашоги"}
{"url": "https://www.24chasa.bg/novini/article/7676325", "text": "Парламентарната комисия по здравеопазване прие проект за решение за приемане на Отчета за изпълнение на бюджета за 2018 г. на НЗОК. Отчетът, заедно с отчета за дейността на НЗОК за 2018 г., бяха представени от председателя на Надзорния съвет на НЗОК Жени Начева, предава БТА. Общите приходи в бюджета на НЗОК са били със 78 млн. лв. повече от планираните, като 67 млн. лв. от тях са били приходи от НАП. Начева посочи, че допълнително събраните приходи от здравни вноски и от глоби са били разпределени основно за плащания за лекарства за домашно лечение - 30 млн. лв., и за лечение на онкологични заболявания в болнични условия - 29 млн. лева. Разходите на НЗОК за лекарства са били увеличени спрямо 2017 г. с над 144 млн. лв., а разходите за болници - със 186 млн. лв., посочи още Начева. По думите й през 2018 г. се отчитат 11 процента ръст на лечението по клинични пътеки и по клинични процедури, което означава и лек ръст в хоспитализациите. Начева отчете разходите и проверките в извънболничната помощ, като посочи и констатацията, че с 3 на сто намалява броят на общопрактикуващите лекари. Като най-разходоемки сред медикаментите Начева посочи биологичните лекарствени продукти. НЗОК е издала 609 формуляра за планово лечение в чужбина. Най-честите заболявания, за които са били издавани, са онкологични, хематологични, очни и др. За деца са били издадени 256 формуляра за лечение в чужбина, добави Начева. В отговор на въпрос Начева каза, че Надзорният съвет на НЗОК е решил да се изплати надлимитната дейност на болниците, за които има решение от съда.", "date": "2019.09.26", "title": "НЗОК е дала с 144 млн. лв. повече за лекарства през 2018 г."}
{"url": "https://www.24chasa.bg/novini/article/7676306", "text": "38-годишен мъж от Балчик, разследван за държане на наркотици с цел разпространение, остава с мярка за неотклонение „задържане под стража“ по решение на Окръжния съд в Добрич, след като разгледа молбата на задържания за изменение на наложената му мярка в домашен арест. Мъжът е привлечен като обвиняем за това, че на 18 юли т.г., в Балчик, без надлежно разрешително, в съучастие с още един извършител, е държал с цел разпространение високорискови наркотични вещества - 33.9 грама марихуана, 60.8 грама метамфетамин и 5.8 грама амфетамин. Окръжният съд, след като се запозна с материалите по досъдебното производство и след преценка на доводите на страните, счете, че към момента не са настъпили нови обстоятелства, които да налагат промяна на вече взетата спрямо обвиняемия мярка за неотклонение. Все още е налице обосновано предположение за възможна съпричастност на мъжа към престъплението, за което се привлечен в качеството на обвиняем. Реална остава и опасността при по-лека мярка той да се укрие или да извърши друго престъпление. Съдът мотивира определението си със значителното количество на наркотичните вещества, предмет на разследването, както и с наличните по делото данни, че мъжът е разпространил наркотици сред повече от 3 лица, като това е ставало и на публично място - пред дома, в който живеел. По тези съображения Окръжният съд отхвърли молбата на задържания, като определи 30-дневен срок, в който няма да се допуска ново искане за промяна на мярката, освен ако то се основава на влошаване на здравословното състояние на обвиняемия.", "date": "2019.09.26", "title": "Дилър на дрога от Балчик остава в ареста"}
{"url": "https://www.24chasa.bg/novini/article/7676338", "text": "В бюджета ще се отвори дупка от 200 млн. лева показват изчисленията на Министерството на финансите, предава  . Тристранният съвет за сътрудничество между правителство, работодатели и синдикати, отхвърли идеята на депутати за прехвърляне на първите три дни болнични от работодателите към държавата. Срещу проекта се обявиха от правителството и синдикатите. Работодателите подкрепиха текстовете със забележка. Според изчисленията на Министерството на финансите новата мярка ще отвори дупка в бюджета от 200 млн. лева, която не отговаря за бюджетните прогнози за следващите три години. Срещу мярката се обяви и Министерството на труда и социалната политика. Работодателите настояват болничните да се плащат изцяло от държавата, защото не разполагат с инструмент за контрол, което води до злоупотреби, сигнализира бизнесът. Основният аргумент на синдикатите да отхвърлят идеята е, че тя ще е за сметка на данъкоплатците и ще доведе до вдигане на осигурителните вноски, за да си компенсира дупката в НОИ. През миналата година изплатените болнични възлизат на близо 800 млн. лева. Отменените болнични са 10 000. Националният съвет за тристранно сътрудничество не подкрепи законопроект за промяна на Кодекса на труда на \"Воля\", с който се предлага майките с деца до 18-годишна възраст да имат право на допълнително - за всяко дете, на един работен ден платен годишен отпуск за всяка календарна година, предаде БТА. Синдикалните организации заявиха подкрепа, БТПП принципно подкрепи предложението, а останалите работодателски организации и МТСП се въздържаха от подкрепа, като имат принципни съображения, обобщи председателят на НСТС вицепремиерът Марияна Николова след заседанието на съвета. В мотивите за предложението за промяна се отбелязва, че в Кодекса на труда е уредена възможността чрез колективен трудов договор да бъде договорен допълнителен платен отпуск за всяка работничка с едно или повече деца, но със законодателната промяна се въвежда задължителен такъв ден. Така промяната ще засегне всички майки, а не само тези, които са страна по колективен трудов договор, пишат вносителите. МТСП не подкрепи законопроекта с аргументите, че през юли беше публикувана директива на ЕК за равновесие между личния и професионалния живот, която трябва да бъде въведена в националното законодателство в рамките на тригодишен период, каза министърът на труда и социалната политика Бисер Петков. Той припомни, че в тази директива една от мерките е въвеждането на родителски отпуск за отглеждане на деца до 8-годишна възраст, като българското законодателство трябва да бъде внимателно синхронизирано с директивата. Другият аргумент, с който министерството не подкрепя законопроекта, е, че нарушава основен принцип на законодателството - равнопоставеност на всички осигурени, като предвижда този допълнителен отпуск само за майките. КНСБ изразява принципна подкрепа за този подход и смята, че това е в контекста на директивата на ЕС за съвместяване на личния и професионалния живот, каза Ася Гонева от синдиката. От КНСБ предлагат тази възможност да бъде разширена и по отношение на бащите. Ваня Григорова от КТ \"Подкрепа\" посочи, че от синдиката подкрепят предложението, защото трябва да се насърчават всички мерки с демографски положителен ефект. Същевременно обаче от Конфедерацията отбелязват, че към момента няма дискриминация за майките, които не се ползват от договореностите по колективни трудови договори, тъй като всеки един работник в страната би могъл или да се присъедини към съществуващ КТД, или да организира синдикат на работното си място и да инициира преговори за КТД за допълнителен платен отпуск. От АИКБ смятат, че възможностите, които дава колективното трудово договаряне, не изключва възможността работничките да договарят с работодателите си увеличен размер на платения годишен отпуск за една или друга цел. Мотив за неподкрепата е и липсата на финансови разчети - как тези допълнителни дни отпуск ще се отразят на икономиката.", "date": "2019.09.26", "title": "Тристранката отхвърли идеята първите 3 дни болнични да се плащат от НОИ"}
{"url": "https://www.24chasa.bg/novini/article/7676339", "text": "Да се разшири кръгът на участниците в строителството, носещи административнонаказателна отговорност за нарушения на Закона за устройство на територията /ЗУТ/ и подзаконовите нормативни актове по неговото прилагане, предава БТА. Това е едно от предложенията в публикувания за обществено обсъждане вчера проект за изменение и допълнение на закона. Предвижда се на такава да подлежат и проектантите, лицата, упражняващи технически надзор по част \"Конструктивна\", и консултантите - физически или юридически лица. Това е съобщила министърът на регионалното развитие и благоустройството Петя Аврамова пред парламентарната Комисия по регионална политика, благоустройство и местно самоуправление в отговор на въпрос за мерките за повишаване на качеството на строителството, на влаганите строителни продукти и завишаване на контрола върху строителния процес, съобщиха от министерството. С промени в Устройствения правилник на ДНСК се засилва административният контрол от страна на нейните органи - новосъздаденият отдел \"Строително-продуктов контрол\" има за задължение извършването на проверки за качеството на влаганите материали в строежите. По заповед на началника на ДНСК се извършват проверки на място на строежите от I, II и III категория, като се проверява и осъществен ли е контрол на влаганите строителни продукти съгласно изискванията на ЗУТ. Те са с цел завишаване контрола върху дейността на лицата, упражняващи строителен надзор. Ще се извършват от регионалните дирекции за национален строителен контрол, като началниците им ще представят доклади за резултатите от тях на всеки три месеца. За повишаване на качеството на строителството се подготвя изменение на Наредба 2 от 31 юли 2003 г. за въвеждане в експлоатация на строежите в България и минимални гаранционни срокове за изпълнени строителни и монтажни работи, съоръжения и строителни обекти, с която ще се увеличат минималните гаранционни срокове, е казала министърът. Това ще доведе до по-стриктно изпълнение на задълженията от страна на строителите и надзорните лица. В ход е и инициатива за партньорство между ДНСК и \"Научноизследователски строителен институт\" ЕООД при МРРБ. Ще се извършват съвместни проверки и контролни изпитвания в лабораторията на института на проби от влаганите строителни продукти, както и от местата за техния добив и производство. Търговската експлоатация на толсистемата ще започне не по-късно от 1 март следващата година, е съобщила още министърът. Монтирани са 100 нови рамки и са преоборудвани 100 съществуващи с автоматични устройства за записване на трафик. До февруари трябва да се преоборудват още 95 съществуващи рамки, като процесът вече започна, е казала още Петя Аврамова в отговор на въпрос. Тя е допълнила, че предстои обсъждане на окончателните параметри на обхвата на пътищата с толтакси и на тарифата в Обществения съвет, и нотификация пред Европейската комисия. Изпълняваме графика стриктно и ще спазим всички срокове, които законодателят е определил, е заявил проф. Олег Асенов - член на Управителния съвет на АПИ. През ноември 2019 г. предстои да бъде обявена третата процедура по оперативната програма \"Региони в растеж\" за повишаване на енергийна ефективност на обществени сгради и в жилищния сектор в 28-те по-малки общини, е съобщила още министър Аврамова. Индикативният бюджет е 13,5 млн. лева, като окончателният размер ще бъде определен при публикуване на Насоките за кандидатстване, е допълнила заместник-министър Деница Николова.", "date": "2019.09.26", "title": "Аврамова: Повече участници в строителството ще носят наказателна отговорност"}
{"url": "https://www.24chasa.bg/novini/article/7676334", "text": "\"Много неприятна и тежка ситуация не само за българския туризъм\". Така министърът на туризма Николина Ангелкова коментира в предаването \"Лице в лице\" фалита на големия британски туроператор \"Томас Кук\". \" \"Ние от понеделник сме в непрекъснат контакт с всички заинтересовани, не само с британското посолство и посланик Хопкинс, но и с хотелиерите и с  \"Астрал холидейс\", които са официалният представител на \"Томас Кук\" за България, и днес включително проведох срещи с посланиците на Полша и Германия. Ситуацията е изключително тревожна\", каза още министърът. \"Имаме проблем и в два основни аспекта. Първият, най-важният беше свързан с тези туристи на \"Томас Кук\", които вече са в България и тук искам съвсем отговорно да заявя, имаме и всички формуляри, че разходите за тези туристи, които в момента са в страната и към днешна дата наброяват около 4000, а в понеделник бяха 5940, ще бъдат изцяло поети от застрахователя. По отношение на туристите от Германия - това е \"Цюрих иншурънс\", и по отношение на туристите от Великобритания - от британския орган по гражданско въздухоплаване чрез техния гаранционен фонд. Така че за тези туристи, които в момента са в страната, не би следвало да има притеснения от страна на българските хотелиери и много бих искала да им благодаря, че проявяват разбиране и се грижат за всички туристи с присъщата за нас гостоприемност\", допълни Ангелкова. И увери, че мобилни екипи на министерството се грижат на място и обикалят всеки хотел, където има настанени туристи на \"Томас Кук\", общо 56 хотели, основно в Златни пясъци и Слънчев бряг. \"Ние трябво да покажем, че сме гостоприемна страна, за да можем да работим за лято 2020-2021, които се очертават трудни. \"Вторият труден момент е за представителите на туристическия сектор. Имаме представа за загубите на хотелиерите, но когато сме готови с колективния иск, ще обявим конкретни цифри, става въпрос за десетки милиони, които могат да се отразят негативно\", коментира Ангелкова.  \"Обмисляме да стартираме и дебат за законодателна промяна, така че да въведем специална застраховка или фонд, за да се гарантират интересите на българския бизнес и на хотелиерите при настъпване на такива обстоятелства. В България за миналата година имаме 9 200 000 чуждестранни туристи, от тях само около 435 000 са на \"Томас Кук\", допълни министърът.", "date": "2019.09.26", "title": "Ангелкова: Разходите на туристите на \"Томас Кук\" в България ще се поемат изцяло от застрахователя"}
{"url": "https://www.24chasa.bg/novini/article/7676373", "text": "От днес ледник върху разположен в Италия склон на планинския масив Монблан в Алпите ще бъде следен с помощта не само на камери, но и на радар, тъй като вероятността от срутването му е голяма, оповестиха властите в областта Вале д' Аоста, цитирани от Франс прес. Интерферометричният радар в момента се инсталира от техници. Въпросният ледник Планпенсьо бе наблюдаван от 2013 г. с помощта на камери. Те обаче не функционират при мъгла, лоша видимост и нощем, предава БТА. В ледника се появи цепнатина и голяма част от него, съответстваща на 250 000 куб. м лед, т.е. на обема на 100 басейна с олимпийски размери, заплашва да се откъсне и да се срути в малка долина в подножието на масива. От кметството на намиращия се наблизо град Курмайор в Северозападна Италия наредиха затварянето на местен път нощем и ограниченото му ползване денем. \"Вследствие на горещините през лятото бе наблюдавано ускорено топене на ледника през август и първата половина на септември\", заяви говорител на кметството. Според гласиолога Фабрицио Тройло, заплахите от срутване на ледника до голяма степен са свързани с водата в основата му.", "date": "2019.09.26", "title": "С радар ще следят ледник в Алпите, защото е много вероятно да се срути"}
{"url": "https://www.24chasa.bg/novini/article/7676390", "text": "Няма пострадали български граждани по време на з . Епицентърът на земетресението е в Мраморно море, на територията на община Силиври, съобщиха от пресцентъра на Министерството на външните работи. По официални данни на кмета на Истанбул и Дирекцията по бедствия и аварии – AFAD, няма пострадали или ранени граждани. Земетресението е причинило незначителни материални щети. Властите са предприели незабавни превантивни мерки чрез спиране на газоподаването в рискови сгради и райони, осигуряване на храна, напитки и стоки от първа необходимост на хора, които се страхуват да се приберат в жилищата си. Допълнителни екипи на Гражданска защита са изпратени в Истанбул от други градове. При необходимост от съдействие българските граждани могат да се свържат с Генералното ни консулство в Истанбул на следните телефони: +90 212 281 01 14, +90 212 281 01 15, +90 212 281 01 16.", "date": "2019.09.26", "title": "Външно: Няма пострадали българи при земетресението в Истанбул"}
{"url": "https://www.24chasa.bg/novini/article/7676394", "text": "С минимум 20 на сто трябва да се увеличи ресурсът за болниците, за първичната помощ - с минимум 30 на сто, а за лекарствата - 8-9 на сто, за да няма напрежение в системата. Това каза управителят на НЗОК Дечо Дечев, цитиран от БТА. Увеличението в приходната част на бюджета на НЗОК за следващата година не би трябвало да бъде по-малко от 550-600 милиона лева, но доколкото чувам, се коментират по-ниски числа, което означава, че ще има поводи за притеснение, каза още Дечев. Задачата на Касата обаче е да спазва това, което каже парламентът. Досега НЗОК е платила близо 3.5 млн.лв. надлимитна дейност на болници, за които има влязло в сила съдебно решение, посочи Дечев. Ако се наложи Касата да плати всички дължими суми за надлимитна дейност без лихвите, ще трябва да дадем 150 млн.лв., а с лихвите ще стане около 220-230 млн.лв., каза още Дечев и попита дали е редно с парите на осигурените лица да се плащат лихвите. По повод случая на лекар в Пазарджик, за който се твърди, че неправомерно е поставял стентове на пациенти и е злоупотребил, Дечев коментира, че това не са единични случаи и че подобни действия се извършват и в други области на медицината - химиотерапия, лъчелечение, неврология, гастроентерология и др. Не съм забелязал преки действия за искане на моя оставка, но обикновено потърпевшият разбира последен, коментира Дечев появила се информация за отстраняването му като управител на НЗОК.", "date": "2019.09.26", "title": "Дечо Дечев: Бюджетът на НЗОК трябва да се увеличи с 550-600 милиона лева"}
{"url": "https://www.24chasa.bg/novini/article/7676374", "text": "Днес повече от всякога трябва да защитим основаната на правила система на многостранната дипломация, в центъра на която е Организацията на обединените нации. Това заяви държавният глава Румен Радев в изказването си днес пред Общото събрание на ООН, съобщиха от пресекретариата на президента. Президентът изрази подкрепата на България за „значимата и навременна инициатива на Германия и Франция за създаване на Алианс за мултилатерализъм – мрежа от сходно мислещи нации, работещи за засилване на ефективните многостранни подходи към глобалните въпроси чрез ООН“. Според Румен Радев тази инициатива цели постигане на устойчиво развитие навсякъде в света. По думите на президента ООН разполага с уникално разнообразие от инструменти за посредничество, предотвратяване на конфликти, мироопазване и укрепване на мира. Затова България приветства ангажимента на генералния секретар за развиване на дипломация за мир и има готовност да подкрепя неговите усилия за засилване на ролята на посредничеството при предотвратяване на конфликти, както е заложено в инициативата Действие за мироопазване. Държавният глава открои международния тероризъм и насилствения екстремизъм като фактори, които продължават да оказват значителна заплаха за международния мир и сигурност, човешките права и устойчивото развитие. „Международната общност следва да увеличи усилията за засилване на сътрудничеството в областта на контратероризма чрез подкрепа за ООН като ключов фактор в тази сфера“, призова Румен Радев. И добави, че за съжаление, през последната година международната общност не е постигнала пробив при разрешаването на нито един значим конфликт по света. „Обявената военна победа над т.нар. халифат на „Ислямска държава“ миналия март не бе достатъчна, за да донесе мир на раздирания от войни регион на Близкия Изток. Международната общност трябва да остане бдителна, тъй като заплахата от тероризъм под различни форми все още съществува“, заяви президентът. Румен Радев подчерта, че намирането на политическо решение на конфликта в Сирия е от особено значение за стабилността и сигурността в региона и отвъд него и призова за всеобщо прекратяване на сраженията и защита на цивилното население. По думите му това изисква да бъде осигурен достъп на хуманитарна помощ до всички части на страната, както и да се положи началото на политически процес под егидата на ООН за постигането на мирен и всеобхватен политически преход. Устойчиво политическо решение трябва да бъде намерено само чрез ръководен от сирийския народ политически процес. Държавният глава заяви, че кризата в Либия няма военно решение и България ще продължи да подкрепя подновяването на водения от ООН процес на посредничество и подготовка на парламентарни и президентски избори. Стабилизирането на Либия е от огромно значение както за регионалната сигурност, така и за справянето с потока от бежанци в Средиземноморския регион. В изказването си на форума президентът Радев потвърди подкрепата на България за усилията за възстановяване на диалога за мир между Израел и Палестина, включително усилията на Квартета за Близкоизточния мирен процес. „Разрешаване на въпроса посредством съществуването на две държави е единственият път към устойчив мир. Хуманитарната ситуация в Газа предизвиква голямо безпокойство. Този въпрос трябва да продължи да бъде приоритет на ООН и международната общност“, заяви държавният глава. „Вече повече от пет години изминаха от началото на конфликта в Украйна. Въпреки спорадичните примирия, ситуацията в Източна Украйна остава крайно несигурна“, заяви Румен Радев и призова за мирно разрешаване на кризата. Президентът определи като знак на надежда взаимната размяна на задържани и подчерта необходимостта от изпълнение в пълна степен на взаимно одобрения Пакет от мерки, приет с резолюция 2202 (2015) на Съвета за сигурност на ООН, както и зачитане на примирието, оттегляне на тежкото въоръжение и осигуряването на безпрепятствен достъп на Специалната наблюдателна мисия на ОССЕ до всички обекти на двете страни в конфликта. Решението на Иран да прекрати изпълнението на някои свои задължения, произтичащи от Съвместния всеобхватен план за действие по иранската ядрена програма, е причина за дълбока загриженост, отбеляза държавният глава и призова за зачитане на тази договореност и дипломатически контакти за намаляване на напрежението. „Ролята на Иран в региона, както и неговата балистична програма, следва да се разглеждат отделно от Съвместния всеобхватен план за действие по иранската ядрена програма“, заяви президентът. Румен Радев открои и повишаването на напрежението в Персийския залив, което изисква да бъде даден приоритет на мерките за намаляване на напрежението с оглед предотвратяване на по-нататъшни инциденти. Президентът припомни и че през 2020 г. ще бъде отбелязана 50-ата годишнина от влизането в сила на Договора за неразпространение на ядреното оръжие, като международната общност следва да препотвърди своя ангажимент към него като крайъгълен камък на режима за ядрено неразпространение. Пред участниците в Общото събрание Румен Радев подчерта и последователната подкрепа на България за интеграцията на съседите ни от Западните Балкани в Европейския съюз. Този процес е инвестиция в регионалната стабилност и изисква активно изграждане на добросъседски отношения. Необходимо е спешно да се ускори прогресът към постигането на целите на устойчивото развитие, заяви още Румен Радев. Човечеството се сблъсква с все по-бързо задълбочаващите се отрицателни последствия от непрекъснато нарастващата свръхупотреба на природните ресурси и масовата урбанизация. Резултатът от редица човешки дейности е необратимото замърсяване на околната среда, намаляването на биоразнообразието и застрашаването на крехките екосистеми, посочи Румен Радев. Като член на Съвета по правата на човека, България се ангажира да осигури приобщаващо образование на децата с увреждания, което е съществен инструмент за целия процес на социално включване. В един свят, задвижван от информацията и комуникационните технологии, България отдава специално значение на възможностите, които образованието предлага, подчерта още в изказването си пред Общото събрание на ООН президентът Румен Радев.", "date": "2019.09.26", "title": "Радев: България подкрепя интеграцията на Западните Балкани в ЕС"}
{"url": "https://www.24chasa.bg/novini/article/7676411", "text": "Иранският върховен лидер аятолах Али Хаменей заяви, че е малко вероятно европейските страни да помогнат на страната му срещу санкциите на САЩ и че Иран \"трябва да изостави всякаква надежда\" по този въпрос, предадоха Ройтерс и Франс прес, цитирайки официалния му сайт, предава БТА. \"Въпреки обещанията си европейците на практика подкрепят санкциите на Америка, не са предприели никакви действия и е малко вероятно да направят каквото и да било за Ислямската република в бъдеще. Така че трябва да оставим всякаква надежда за помощ от европейците\", казва Хаменей в изявлението. \"Не трябва да се има доверие на страни, които са размахвали знамето на враждебността към ислямската система (на Иран), водени от САЩ и някои европейски страни, защото те са открито враждебни към иранския народ. Пътят към взаимодействие и преговори е отворен за всички страни освен Америка и ционисткия режим (Израел)\", допълва Хаменей. \"Европейците не спазиха никой от ангажиментите си и има пълно основание да не им се има доверие за нищо\", казва Хаменей, който критикува неспособността на европейците да се откажат от \"арогантната си природа\". \"Европейците се представят като посредници и говорят много неща, но всичките са кухи\", заявява иранският върховен водач. Хаменей каза това след неуспеха на воден от Франция европейски опит за намаляване на напрежението между Техеран и Вашингтон и след като във вторник Германия, Франция и Великобритания втвърдиха тона към Иран, като заявиха, че той носи отговорност за нападенията от 14 септември срещу саудитски петролни инсталации.", "date": "2019.09.26", "title": "Иран не бива да разчита на помощ от Европа срещу санкциите на САЩ"}
{"url": "https://www.24chasa.bg/novini/article/7676407", "text": "Да се предприемат мерки както от българска, така и от турска страна за максимално увеличаване на пропускателната възможност на граничните пунктове Капитан Андреево- Капъкуле и Лесово-Хамзабейли, без да се отстъпва от нивото на граничен и митнически контрол - за това се договориха днес на среща на турския пункт Капъкуле българските и турските гранични и митнически власти, съобщиха от Агенция \"Митници\". Срещата е била заради интензивния трафик и струпването на товарни автомобили през последната седмица. Граничните и митническите власти на двете държави са обсъдили в детайли обективните обстоятелства и спецификите, които водят до образуването на колони от камиони пред пунктовете. Били са набелязани спешни мерки, и от двете страни е бил поет ангажимент обработката да се извършва бързо. Повишаване двойно на товарния трафик през настоящата година спрямо 2015 г. и 20 на сто повишение спрямо 2018 г. е отчел директорът на Агенцията \"Митници\" Георги Костов. На срещата е било посочено, че между българските и турските гранични власти има добра координация.", "date": "2019.09.26", "title": "Българските и турските гранични власти взимат мерки за ускоряване на обработката\nна камиони"}
{"url": "https://www.24chasa.bg/novini/article/7676413", "text": "Премиерът на Косово в оставка и лидер на Алианса за бъдещето на Косово Рамуш Харадинай заяви днес по повод 28-ата годишнина от референдума за независимост на Косово, че и тазгодишният 6 октомври, когато ще се състоят предсрочните парламентарни избори, ще бъде подобен референдум за Косово, предаде агенция МИА. Според Харадинай изборите на 6 октомври ще са и референдум за това ще се позволи ли да се засегнат границите и суверенитетът на страната. Харадинай, който е в Съединените щати, написа това на страницата си във Фейсбук, предаде БТА. Предсрочните парламентарни избори бяха обявени след оставката на премиера Рамуш Харадинай. Той се оттегли от поста на 19 юли, след като бе повикан на изслушване в Специалния съд в Хага във връзка с ролята му в бунта през 1998-99 г. срещу сръбските сили.", "date": "2019.09.26", "title": "Харадинай: Изборите на 6 октомври ще са и референдум за непромяна на границите на Косово"}
{"url": "https://www.24chasa.bg/novini/article/7676587", "text": "Гръцкият премиер Кириакос Мицотакис поиска днес от ЕС да увеличи финансовата помощ за Турция, за да се справи тя с притока на мигранти, предаде агенция Франс прес. Турският президент Реджеп Тайип Ердоган заплаши да отпрати от страната си бежанците, ако международната общност не увеличи финансовата си помощ. Над 3,6 милиона сирийци намериха убежище в Турция, припомня АФП. \"За мене е много ясно, че имаме нужда от ново споразумение\", подчерта Мицотакис в изказване пред Съвета за външни отношения в Ню Йорк, предаде БТА. \"Турция трябва да се ангажира да продължи ангажимента си /от март 2016 г. с ЕС по въпроса за мигрантите - бел.ред./. ЕС трябва да признае, че Турция приема милиони бежанци и да й отпусне допълнителна финансова помощ за следващите години\", каза гръцкият премиер. Той окачестви разговорите си с турския президент Ердоган като \"честни и свободни\" и уточни, че е споделил с него безпокойствата на страната си от турските проучвания за газ край Кипър. \"Никой, включително Турция, няма интерес от много трудни отношения с ЕС и мисля, че със сигурност можем да работим за подобряване на отношенията\", заяви той. \"Турция обаче също трябва да играе ролята си. Не само по отношение на бежанците, нуждаем се от по-малко агресивност и по отношение на Кипър и в Егейско море\", добави Мицотакис.", "date": "2019.09.26", "title": "Мицотакис поиска ЕС да увеличи финансовата помощ за Турция, за да се справи тя с мигрантите"}
{"url": "https://www.24chasa.bg/novini/article/7676579", "text": "Европейският съюз отново заяви своите финансови ангажименти към Украйна през последните пет години, след като беше подложен на критики от украинския президент Володимир Зеленски в разгласен поверителен разговор с американския президент Доналд Тръмп, предаде ДПА. Говорител на Европейската комисия отказа да коментира пряко обвинението на Тръмп, че ЕС \"би трябвало да помага повече\", но изтъкна, че общността е предоставила на Украйна над 15 милиарда евро помощ, предава БТА. \"Ние събрахме най-големия помощен пакет за Украйна в историята на ЕС\", каза говорителят. В проведен през юли телефонен разговор, от който вчера беше публикувана стенограма, Зеленски казал на Тръмп, че \"логично ЕС би трябвало да е най-големият ни партньор, но технически САЩ са много по-голям партньор\". ЕС подкрепя Киев при продължаващия конфликт в Източна Украйна, където поддържани от Русия сепаратисти се бият с украинската армия от 2014 г. Зеленски се опита да постави в контекст своите коментари, като каза, че разговорът му с Тръмп се е състоял в труден момент за Украйна. \"Благодарен съм за всяка помощ за Украйна, в частност от нашите европейски лидери . . . и много други\", заяви Зеленски. В разговора през юли Тръмп разкритикувал Германия и други европейски страни, че не оказват достатъчна подкрепа на Украйна. Германия не прави \"почти нищо\" за Украйна, казал Тръмп на Зеленски според стенограмата от разговора. \"Всичко, което прави тя, е да говори\", заявил американският президент. Германия е предоставила на Украйна 1,4 милиарда евро от началото на кризата през 2014 г., показват данни на германското правителство. Само под формата на помощ за развитие са предоставени 544 милиона евро. Към тях се прибавят 110 милиона евро хуманитарна помощ, финансов кредит за 500 милиона евро, 25 милиона евро за мерки за стабилизиране и около 200 милиона евро, изплатени по канали на ЕС. По оценка на Организацията за икономическо сътрудничество и развитие (ОИСР) Германия е третият най-голям донор за Украйна след ЕС и САЩ.", "date": "2019.09.26", "title": "ЕС отхвърли критиките на Тръмп и Зеленски относно помощта за Украйна"}
{"url": "https://www.24chasa.bg/novini/article/7676597", "text": "Космонавтът Генадий Манаков, който два пъти е летял в космоса, почина на 69-годишна възраст, предаде ТАСС. Това написа на страницата си в Туитър депутатът в Държавната дума, космонавтът Максим Сураев, предава БТА. \"Днес си отиде от този свят Генадий Михайлович Манаков. Скърбя за него. Вечна му памет\", е написал той. Генадий Манаков е роден през 1950 г. в Чкаловска, днешна Оренбургска област. Той бе военен летец, преди през 1985 г. да бъде избран да работи по програмата \"Буран\". Първия си полет в космоса извършва през 1990 г. като командир на екипажа на \"Союз ТМ-10\". Тогава прекарва 130 денонощия в орбита. Вторият му полет е с кораба \"Союз ТМ-16\" през 1993 г., когато прекарва 179 денонощия в орбита. Извършил е три излизания в открития космос с обща продължителност 12 часа и 43 минути.", "date": "2019.09.26", "title": "Почина космонавтът Генадий Манаков"}
{"url": "https://www.24chasa.bg/novini/article/7676603", "text": "Сръбският президент Александър Вучич днес предложи да бъде създадено общо икономическо пространство на Западните Балкани, предаде ТАСС. Строителството на пътища е един от начините за създаване на единна икономическа зона на Балканите. Никой не трябва да се притеснява, че това е някаква нова идея за Югославия или за опити на хегемония на Сърбия. Вярвам, че общ пазар на Западните Балкани ще бъде в интерес на всички. Тази икономическа зона няма да бъде замяна на ЕС, а ще показва грижата ни за себе си, докато не приключим с дългия процес на евроинтеграция, заяви Вучич, който говори в рамките на 74-ата редовна сесия на Общото събрание на ООН, предава БТА. През 2017 г. Вучич бе предложил на Балканите да бъде създаден митнически съюз, който да обедини 18 милиона души (Сърбия, Босна и Херцеговина, Черна гора, Северна Македония и Албания). Инициативата на Вучич обаче бе отхвърлена от съседните страни, припомня ТАСС. Вучич заяви днес още, че страната му самостоятелно взима всякакви политически и икономически решения и ще запази тази самостоятелност. В частност Сърбия сама ще взима решения за купуването на газ, посочи президентът. В името на икономическия прогрес Сърбия избира независимата външна политика. Винаги казваме, че имаме добри отношения с Русия и Китай и нашите отношения със САЩ стават все по-добри; нашата работа е да следваме интересите на народа, каза още Вучич. Президентът на Сърбия бе заявил, че Белград планира да увеличи тройно размера на купувания газ от Русия - от 2 милиарда куб. м. до 6-7 милиарда куб. м., включително през \"Турски поток\".", "date": "2019.09.26", "title": "Вучич предлага Западните Балкани да имат обща икономическа зона"}
{"url": "https://www.24chasa.bg/novini/article/7676627", "text": "Айфеловата кула ще потъне в мрак тази вечер в памет на Жак Ширак, предаде ДПА, като се позова на компанията оператор. , предава БТА. Всички светлини на Айфеловата кула в Париж ще бъдат угасени в 21 ч. (22 ч. българско време) и посетителите ще трябва да си тръгнат. По принцип в делнични дни през септември емблематичният символ на френската столица остава отворен до 23.45 ч.", "date": "2019.09.26", "title": "Айфеловата кула ще потъне в мрак тази вечер в памет на Жак Ширак"}
{"url": "https://www.24chasa.bg/novini/article/7676620", "text": "Турски учен бе осъден днес на 15 месеца затвор, защото разкрил опасността от рак, причинен от токсично замърсяване в западна Турция, съобщи агенция Франс прес. Съд в Истанбул осъди Бюлент Шък за разпространение на секретни информации - присъда, окачествена като \"пародия на правосъдие\" от Амнести интернешънъл. Миналата година д-р Шък оповести резултатите от проучването, извършено между 2011 и 2015 г. от него и други учени по поръчка на министерството на здравеопазването. Резултатите показаха връзка между токсичността на почвата, водата и храната и зачестилите случаи на рак в няколко окръга в западна Турция. След като си даде сметка, че правителството не взима мерки, ученият публикува няколко статии във вестник \"Джумхуриет\", предава БТА. \"Проучването показва ясно до каква степен водните ресурси са заразени с токсични субстанции\", каза д-р Шък пред журналисти след присъдата, според която той остава на свобода в периода на обжалването й. \"Решението на съда показва, че резултатите от едно проучване, което пряко засяга общественото здраве, може да бъдат укрити. Това е неприемливо\", добави той. Промишлената зона в Диловасъ, която се намира на около 80 км от Истанбул и в която има няколко химически и металургични завода, бе специално посочена в доклада като район, в който случаите на рак са много повече от средното международно ниво.", "date": "2019.09.26", "title": "Осъдиха на 15 месеца затвор турски учен, разкрил риска от рак заради токсично замърсяване"}
{"url": "https://www.24chasa.bg/novini/article/7676667", "text": "Председателят на Камарата на представителите в американския Конгрес Нанси Пелоси обвини президента Доналд Тръмп, че се е опитал да прикрие усилията си да окаже натиск върху Украйна за разследване на потенциалния кандидат-президент на демократите Джо Байдън и е подкопал националната сигурност, предадоха Ройтерс и Асошиейтед прес. Твърденията, че Тръмп е оказал натиск върху Украйна да разследва политическия му съперник Байдън, показват, че президентът е \"предал своята клетва за заемане на поста, нашата национална сигурност и честността\" на изборите в САЩ, каза Пелоси на пресконференция, предава БТА. Тя заяви, че разследването на демократите в Камарата на представителите за импийчмънт на Тръмп ще се съсредоточи върху епизода с Украйна, а по-късно може да бъдат разгледани други случаи, при които е възможно президентът да е злоупотребил със своето служебно положение.", "date": "2019.09.26", "title": "Нанси Пелоси: Доналд Тръмп подкопава националната сигурност на САЩ"}
{"url": "https://www.24chasa.bg/novini/article/7676692", "text": "Журналисти в Скопие излязоха днес на протест в подкрепа на главния редактор на портала Инфомакс Александър Митовски, срещу когото бе повдигнато обвинение за издаване на служебна тайна след публикуването на показанията на бизнесмена Йордан Камчев по нашумелия случай Рекет, съобщи телевизия Сител. Протестиращите предадоха в държавната прокуратура микрофон в белезници, символизиращ съдебното преследване на журналисти. Журналистите настояха на техните информации да се отговаря с думи, а не с арести и преследвания, като подчертаха, че Северна Македония заедно с Турция са \"черни точки\" по свобода на медиите в Югоизточна Европа, предава БТА. Демонстрацията бе подкрепена от Сдружението на журналистите и от Агенцията за аудиовизуални и медийни услуги, които заявиха, че публикуването на документи от обществен интерес е основна задача на свободните медии. Прокуратурата отговори, че публикуването на протокола от разпита на Камчев е наказуемо деяние и те са длъжни да спазват закона.", "date": "2019.09.26", "title": "Журналисти в Скопие протестираха в подкрепа на главния редактор на Инфомакс"}
{"url": "https://www.24chasa.bg/novini/article/7676703", "text": "Остават 4 часа до началото на предизборната кампания за местния вот от полунощ. Кандидатите за кметове и общински съветници ще разполагат с месец, за да привлекат подкрепата на избирателите. Над 6 милиона и 200 хиляди души имат право на глас. На тези избори над 36 000 са кандидатите за кметове и общински съветници в цялата страна. За сравнение на предишните местни избори те са били значително повече. На 27 октомври общините ще избират измежду 1 200 кандидати за кметски постове. Най-много са желаещите да оглавят София и Пловдив - съответно - 19 и 14 - кандидат-кметове. До 30 септември ще бъдат назначени секционните комисии, за да започне и обучението им. Целта - да се намалят грешките в протоколите. И този път бюлетините ще съдържат квадратчето \"не подкрепям никого\". За да има пренареждане на листа са необходими 7 % от действителните гласове подадени за една кандидатска листа. След последните промени в изборния кодекс кампанията на партиите и коалициите може да бъде финансирана от еднолични търговци, юридически лица. Какво е забранено и какво позволено по време на агитацията? \"Агитационните материали не могат да съдържат, включително и клиповете и другите форми на предизборна кампания, използването на националния флаг и герба на Република България и на други държави, както и не може да бъде извършена предизборна агитация от духовни лица или в рамките на религиозни обреди. Кампанията следва да бъде водена на български, тя да бъде толерантна. Затова и ние призоваваме към етично отношение без да има засягане на правата и интересите на кандидати\", заяви говорителят на ЦИК Александър Андреев пред  . И нещо любопитно: в над 390 кметства има само по един кандидат. От ЦИК обясниха, че там избори ще се провеждат и хората ще могат да гласуват.", "date": "2019.09.26", "title": "В полунощ започва предизборната кампания за местните избори"}
{"url": "https://www.24chasa.bg/novini/article/7676719", "text": "САЩ потвърдиха, че президентът на Сирия Башар Ал Асад и неговите сили са използвали химически оръжия през месец май тази година, което заяви Държавният секретар Майк Помпейо, предава АФП. „САЩ заключиха, че режимът на Асад е използвал хлор под формата на химическо оръжие“, заяви Помпейо пред репортери, като добави, че атаката няма да остане без отговор, предаде . Вашингтон обяви по-рано, че е заподозрял нападения с химически оръжия през месец май, по време на офанзивата в Идлиб, но все още има нужда от повече информация.", "date": "2019.09.26", "title": "Майк Помпейо: Сирийският режим е използвал химически оръжия през май"}
{"url": "https://www.24chasa.bg/novini/article/7676723", "text": "Израелският премиер Бенямин Нетаняху призова предстоящите следващата седмица предварителни изслушвания по обвиненията в корупция срещу него да бъдат излъчени на живо, предаде Ройтерс. \"Дойде времето обществото да чуе всичко, включително моята версия\", заяви Нетаняху. Израелският главен прокурор обаче отхвърли молбата на премиера, предаде Франс прес. \"Това безпрецедентно искане не може да бъде прието\", написаха от неговата канцелария в писмен отговор до адвокатите на Нетаняху. След парламентарните избори в Израел на 17 септември, които не излъчиха ясен победител, премиерът се бори за пети мандат, който би му дал имунитет по три стари дела, които според него са неоснователен и политически мотивиран \"лов на вещици\". Израелският главен прокурор Авишай Манделблит каза, че има намерение да предяви обвинения за измама и злоупотреба с доверие срещу Нетаняху преди предварителните изслушвания, на които ВИП заподозрените могат да заявят, че евентуален процес не би съответствал на националните интереси, отбелязва Ройтерс. \"След тригодишен поток от тенденциозни, частични изтичания на информация в медиите, дойде време обществото да чуе всичко, включително моята версия\", заяви Нетаняху във видеоклип в социалните медии. \"Затова искам главният прокурор да позволи излъчване на живо на заседаниетоЕ знаете, че прозрачността води до истината\".", "date": "2019.09.26", "title": "Нетаняху поиска изслушванията по неговия случай да се излъчат на живо, прокурор отхвърли молбата му"}
