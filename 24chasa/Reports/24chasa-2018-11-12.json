{"url": "https://www.24chasa.bg/novini/article/7149670", "text": "В реч по случай стогодишнината от получаването от германските жени на право да гласуват канцлерът Ангела Меркел призова за паритет на мъжете и жените в германската политика, предаде ДПА. \"Трябва да търсим нови пътища в това отношение\", каза тя днес на церемония в Берлин, като подчерта, че настоящият състав на Бундестага не е добър пример, тъй като жените в него са едва 30,9 на сто. В политиката, също като в бизнеса, администрацията, науката и културата \"целта трябва да е паритет\", подчерта тя. По думите й затрудненията за постигане на тази цел се крият в действащото изборно законодателство, но според нея по този въпрос се мисли \"задълбочено\". Преди Меркел говориха министърът на правосъдието Катарина Барли и министърът по въпросите на семейството, възрастните хора, жените и младежта Франциска Гифай. И двете са от квотата на социалдемократите, които управляват в широка коалиция с консерваторите на Меркел, предаде БТА. \"Убедена съм, че щом половината от населението се състои от жени, защо във висшето представително тяло на страната половината да не са жени\", каза Гифай. В интервю за неделния брой на многотиражния вестник \"Билд\" Барли спомена за \"морето от сиви костюми\" в Бундесбанк. Тя смята, че е нужна промяна в изборния закон и че в партийните листи трябва да се редуват жени с мъже или всеки избирателен район да има двама представители - един мъж и една жена. Опозиционната партия \"Зелените\" отстоява позицията за фиксирана квота за жените. \"Сто години след даване то на право на жените да гласуват подобна стъпка е закъсняла. Делът на жените в парламента няма да се увеличи от само себе си\", каза съпредседателката на еколозите Аналена Бербок. От 67-те депутати на \"Съюз 90/Зелени\" в Бундестага 39 са жени, а ръководството на обединената партия се споделя от мъж и жена, отбеляза ДПА.", "date": "2018.11.12", "title": "Меркел призова за равенство между мъжете и жените в германската политика"}
{"url": "https://www.24chasa.bg/novini/article/7149571", "text": "Франция и Фейсбук ще работят заедно за упражняване на контрол върху съдържанието на социалните мрежи и интернет, заяви днес в Париж френският президент Еманюел Макрон, цитиран от Франс прес. Фейсбук \"скоро ще посрещне делегация от френски експерти по регулацията в интернет, които ще имат за задача заедно със специалистите от Фейсбук да формулират ясни и конкретни общи предложения във връзка с борбата срещу езика на омразата и нанасянето на обиди\" в социалните мрежи и интернет, каза Макрон на ежегодния Международен форум за управление на интернет предаде БТА. \"Приветствам тази новаторска и експериментална стъпка, която ще позволи да бъдат формулирани конкретни идеи за най-добрите начини да се гарантира високо качество на съдържанието\", посочи френският държавен глава. Макрон подчерта, че държавите и компаниите трябва да се научат заедно да създават правила с цел спасяване на свободния интернет. Френският президент спомена по време на речта си и за призива на Париж за доверие и сигурност в киберпространството, подписан от повече от 370 държави, неправителствени организации и компании. В този документ Париж призовава за създаването на международен кодекс за добро поведение в интернет. \"В бъдеще неизбежно ще се стигне до регулация на интернет\", прогнозира Макрон на Форума за управление на интернет.", "date": "2018.11.12", "title": "Франция и Фейсбук ще работят заедно\nза контрол върху съдържанието в мрежата"}
{"url": "https://www.24chasa.bg/novini/article/7149549", "text": "Апелативният спецсъд наложи запори и възбрани на над 15 имота, сметки и дружествени дялове на бизнесмена Миню Стайков. Искането за налагане на мерките е на спецпрокуратурата. С тях се гарантира предвидената в закона конфискация за престъпленията, за които Стайков е обвинен – ръководене на престъпна група за продажба на цигари без акцизен бандерол, данъчни престъпления и пране на пари. Състав на спецсъда първоначално е отказал запори, но след протест на прокурор Ангел Кънев апелативните съдии са преценили друго. Магистратите са запорирали къщата на Стайков в столичния кв. “Бояна”, която бе показана при акцията срещу бизнесмена в началото на септември. На името на Стайков имало и много земеделски земи, лозя и промишлени имоти, които били разпръснати в Карнобатско, Ямболско, Сливенско, дори Северна България. Те също са запорирани. Коли на Стайков не са под възбрана, тъй като не били негова собственост, а на фирми. За да наложи запорите, апелативният съд приема, че по обвинението срещу него за данъчни престъпления и пране на пари има доказателства. Според прокуратурата групата на Миню Стайков е 8-членна. Петима се издирват, сред тях е и синът на бизнесмена - Стайко  Зад решетките засега са само Миню Стайков, шуреят му Белун Хазърбасанов и синът на карнобатския кмет - Иван Димитров. В началото на септември щурмуваци от ГДБОП влязоха във “Винпром Карнобат”, “СИС Индустрийс” и “Топаз Мел”. Обвиненията са, че групата на Стайков е организирала производството на цигари в нелегална фабрика и ги е разпространявала на черния пазар. Бизнесменът е обвинен още, че ощетил хазната, защото не плащал данъци като управител и собственик на фирмата за производство на брашно “Топаз Мел”. Разследващите все още уточняват какви са размерите на щетите. Според прокуратурата той е източил и 1 016 139 лв. ДДС. По време на разследването от прокуратурата съобщиха, че са събрали и доказателства за злоупотреби с европари по програмата “Млад фермер”. 29-годишният син на Миню Стайков - Стайко, вече втори месец се издирва по света и у нас. Той е обвинен задочно като член на групата на баща си за данъчни престъпления, пране на пари и нелегално производство на цигари. Засега от прокуратурата не са съобщавали в коя сфера е действал Стайков-младши. Снимката на младия мъж бе качена в публичния сайт на Интерпол в началото на октомври. Една от последните информации за локацията на Стайков е, че в началото на август е заминал на почивка в Гърция. Напуснал България 2 седмици след като от спецпрокуратурата и ГДБОП влязоха за първи път във фабриката за нелегални цигари в Карнобат на 18 юли. ", "date": "2018.11.12", "title": "Съдът запорира къщата в “Бояна” и сметки на Миню Стайков (Обзор)"}
{"url": "https://www.24chasa.bg/novini/article/7149608", "text": "Обявеният за общодържавно издирване мъж, заподозрян в убийството на 45-годишна жена, е заловен в понеделник вечерта от криминалисти в Горна Оряховица. Николай Кънчев е разпознат от хора в близост до Автогарата в града и арестуван. Не е оказал съпротива. Той е задържан за 24 часа, през този срок полицията трябва да събере достатъчно доказателства, за повдигане на обвинение и искане от страна на прокуратурата на постоянния му арест. Николай бе обявен за общодържавно издирване затова, че  . Той извършил престъплението в изпитателния срок на условна присъда за притежание на наркотици.", "date": "2018.11.12", "title": "Задържаха издирвания за убийството\nна Мария в Горна Оряховица"}
{"url": "https://www.24chasa.bg/novini/article/7149633", "text": "Нюйоркските есенни търгове започнаха с този на \"Кристис\", на който картина от Ван Гог не намери купувач, предаде Франс прес. След като през предишните два сезона картина от Леонардо да Винчи бе продадена за 450 милиона долара, а за колекцията на Рокфелер бе платена рекордна сума, \"Кристис\" се надяваше, че началото на тазгодишните есенни търгове в Ню Йорк ще е успешно. Аукционната къща предвиждаше, че за изложените на търга над 1000 лота ще бъдат платени над 1 милиард долара, предава БТА. Интересът към първия търг, посветен на импресионизма и модерното изкуството, обаче бе по-малък от очаквания. Платното \"Ъгъл от градина с пеперуди\", нарисувано от Винсент Ван Гог през 1887 г. и оценено на 40 милиона долара, не намери купувач. От търга бяха изтеглени също картините \"Жена с оранжева барета и кожена яка (Мари-Терез)\" от Пикасо, която бе оценена на 15-20 милиона долара, и \"Стълби на \"Верньой\" от Клод Моне, която имаше предварителна оценка 12-18 милиона долара. Картината \"Басейн с лилии\", нарисувана от Моне през 1917-1919 г., обаче бе купена за 31,8 милиона долара, след като първоначалната й оценка бе 30-50 милиона долара. Друга негова картина - \"Ефект от сняг в Живерни\", пък бе продадена за 15,5 милиона долара, след като стартовата й цена бе 5-8 милиона долара. За картината \"Музикантката\" от Тамара де Лемпицка бяха платени рекордните за нейна творба 9,1 милиона долара.", "date": "2018.11.12", "title": "Започнаха есенните търгове в Ню Йорк"}
{"url": "https://www.24chasa.bg/novini/article/7149640", "text": "В Австралия бяха събрани над 125 000 австралийски долара за бездомния Майкъл Роджърс, който се притече на помощ на полицаите в  , съобщи местното издание \"Ейдж\", цитирано от ТАСС. 46-годишният Роджърс бе един от свидетелите на нападението на терориста Шир Али срещу полицаите в центъра на Мелбърн. Виждайки мъжа, налитащ с нож срещу тях, той се опитал да го спре с помощта на количка за пазаруване от съседен магазин. Терористът бил ударен и принуден да отстъпи, а после Роджърс успял да прегради пътя му към полицаите. Това им дало възможност да прострелят нападателя, предава БТА. Видеозапис с храбрата постъпка на Роджърс бе публикуван в социалните мрежи от очевидци на случилото се, а местни медии откриха героя и разказаха, че той е бездомник. Узнавайки това, австралийци организираха събиране на средства за него и до тази сутрин вече са събрали над 125 австралийски долара (90 000 щатски). В резултат на терористичната атака на 9 ноември пострадаха трима души, един от които - мъж на 74 г., по-късно почина. Други двама са в болница. Простреляният от полицията нападател също почина в болница .", "date": "2018.11.12", "title": "Десетки хиляди долари за бездомник, помогнал на полицаите в Мелбърн при атаката"}
{"url": "https://www.24chasa.bg/novini/article/7149650", "text": "В Германия срещу 59-годишен мъж бе повдигнато обвинение по подозрения, че се опитал да продаде крадени дневници и други вещи на Джон Ленън, съобщи Ройтерс. Заподозреният, идентифициран от берлински следователи като Ерхан Г., през 2014 г. упълномощил берлинска аукционна къща да продаде вещите, като получил авансово 785 000 евро, предаде БТА. Вещите, от които през 2006 г. била лишена вдовицата на Джон Ленън Йоко Оно, се озовали в Берлин. Те включват писма, запис на концерт на \"Бийтълс\" и очила на Ленън, както и последния му дневник, който приключва на 8 декември 1980 г., когато бившият бийтъл е убит с огнестрелно оръжие в Ню Йорк. В дневника се посочва, че същата сутрин Ленън и Оно имат среща с фотографката Ани Лейбовиц. Тогава е направена снимка на голия Ленън и Йоко в леглото им. През януари 1981 г. снимката се появява на корицата на сп. \"Ролинг стоун\". Други документи, илюстрация и други очила на Ленън били скрити в автомобила на заподозрения. Полицията подозира, че вещите са били откраднати от бивш шофьор на Йоко Оно, преди да бъдат доставени в Берлин през 2013 г. или 2014 г.", "date": "2018.11.12", "title": "Заподозрян, че откраднал вещи на Джон Ленън, ще бъде съден в Германия"}
{"url": "https://www.24chasa.bg/novini/article/7149512", "text": "Протестът на майките на деца с увреждания прерасна в шествие, което тръгна от МС по булевард \"Цар Освободител\" и улица \"Г. С. Раковски\", за да стигне до централата на НФСБ на \"\"Г. С. Раковски\" 134. Движението по улицата е блокирано, а полицейското присъствие - засилено, предаде  . Майките на деца с увреждания от инициативата \"Системата ни убива\" и тази вечер получиха подкрепата на десетки граждани, които ги придружават с тъпани и развяват, станалите емблематични големи черни знамена. Повече от час протестиращите скандираха \"Оставка\". \"Проблемът е всеобщ, не е само на майките. Да се стига до там жените и децата да ни оправят държавата. Дотам ли стигнахме, толкова ли сме слаби?\", пита мъж, който подкрепя протеста на майките. \"Валери Симеонов е позор за страната ни. Той няма място в управлението й. Оставка!\", каза протестираща майка. Протестът на майките се сля с този на политическо движение \"Възраждане\", който започна пред сградата на Министерския съвет час по-рано. Протестиращите се обявиха срещу високите цени на горивата и срещу демографската катастрофа: \"Събира ни това, че това правителство трябва да си подаде оставката! Подиграват се с народа!! Не може в последните 10 години 1 милион човека да напускат държавата. В Сърбия нафтата е 1.40, тук е 2.40, а разликата е сто километра\".", "date": "2018.11.12", "title": "Протестиращи майки на деца с увреждания блокираха движението по ул. \"Г.С. Раковски\""}
{"url": "https://www.24chasa.bg/novini/article/7149518", "text": "Македонският вицепремиер по европейските въпроси Буяр Османи е разговаря днес в Брюксел с еврокомисаря по разширяването Йоханес Хан и го е информирал за напредъка на Република Македония в прилагането на необходимите реформи по пътя към членство в Европейския съюз, предаде МИА. Османи заяви, че планът за реформи е одобрен от правителството и прилагането му засега върви гладко. \"Очаквам всички ключови въпроси да бъдат решени навреме и по този начин да се създадат условия за потвърждение на решението за започване на преговорите\", посочи вицепремиерът. \"Парламентът даде първа зелена светлина за конституционни промени съгласно Преспанското споразумение, което не само отвори пътя към прилагане на ангажиментите в рамките на това споразумение, но също така създаде условия за ускоряване на процеса на реформите в страната в съответствие със заключенията на Европейския съвет от юни 2018 г.\", заяви още Османи. Той също така отбеляза осезаемия напредък в отношенията между Македония и Гърция и спомена възобновяването на полетите между Скопие и Атина след над 10-годишно прекъсване. По думите му Македония постига напредък в прилагането на реформите, приоритетите и препоръките, свързани с процеса на присъединяване към ЕС, на ангажиментите съгласно двустранните споразумения с България и Гърция и в развитието на добросъседските отношения. Той изрази увереност, че Македония ще успее да включи в стратегията на ЕС за разширяване със Западните Балкани, предвиждаща страните от този регион да се присъединят към ЕС през 2025 г., ако изпълнят критериите за членство.", "date": "2018.11.12", "title": "Македонски вицепремиер: Преговорите за присъединяването ни към ЕС ще завършат до 2025 г."}
{"url": "https://www.24chasa.bg/novini/article/7149345", "text": "До 2 години за всяко над 3-годишно дете в София да има място в детска градина близо до района, в който живее. Тази цел си е поставила кметът на София Йорданка Фандъкова. “Вярвам, че ще успеем да изпълним тази амбициозна задача. Строителството на детски градини и добрата грижа за децата е в помощ на всяко семейство в София. Повече от 10 години това е наш приоритет. С последователна политика и инвестиции за този период успяхме да построим над 90 детски градини и ще продължим”, заяви Фандъкова. Тя посети в понеделник новия филиал на детска градина №160 в “Драгалевци”. Той е за 4 групи, а градината вече е за 285 деца. Тази година общината инвестира над 18 млн. лв. в строителство и модернизация на детски градини и училища. Предстои откриването на нова градина и в район “Красно село”. 10 детски градини ще бъдат построени през 2019 г. Дейностите по половината от тях ще започнат до края на тази година. Фандъкова подчерта, че вече проблемът с недостига на места е решен в 16 столични района и се работи по преодоляването му в останалите 8. “Остава предизвикателството с местата в яслите, затова във всяка нова сграда, която строим, разкриваме и яслени групи”, обясни Фандъкова.", "date": "2018.11.12", "title": "Фандъкова: До 2 г. всяко дете с място в градина (Обзор)"}
{"url": "https://www.24chasa.bg/novini/article/7149533", "text": "Самолет на компания \"Трансавия\" се приземи аварийно днес на летището в град Фару, Южна Португалия, предаде Франс прес. \"Боинг 737 със 149 пътници на борда бе принуден да се отклони от маршрута си заради проблеми с поддържането на налягането в самолета и направи аварийно кацане във Фару\", съобщи португалската военна авиация в изявление. Самолетът излетя тази сутрин от летището в град Фуншал на португалския остров Мадейра в посока Амстердам, предаде БТА. Два изтребителя Ф-16 на португалските военновъздушни сили ескортираха самолета при кацането му. Това е вторият случай в рамките на 24 часа, в който изтребители на португалската военна авиация помагат на самолет, изпаднал в трудна ситуация, да кацне. Самолет на казахстанската компания \"Казахстан Еър Астана\" извърши аварийно кацане вчера на летището в град Бежа, също в Южна Португалия.", "date": "2018.11.12", "title": "Самолет се приземи аварийно на летище в Южна Португалия"}
{"url": "https://www.24chasa.bg/novini/article/7149543", "text": "Банковият надзор в ЕЦБ ще извърши цялостна оценка на шест български банки, съобщиха от централата на банката и БНБ. Оценката се провежда в контекста на искането от страна на България за установяване на тясно сътрудничество с ЕЦБ. Резултатите ще бъдат публично обявени през юли 2019 г. Цялостната оценка е задължителна част от процеса на установяване на тясно сътрудничество между ЕЦБ и националния компетентен орган на държава членка на ЕС, чиято парична единица е различна от еврото. На оценка ще бъдат подложени следните шест банки: УниКредит Булбанк АД, Банка ДСК ЕАД, Обединена българска банка АД, Първа инвестиционна банка АД, Централна кооперативна банка АД и Инвестбанк АД. Прегледът на качеството на активите и стрес тестът ще се основават на методологиите, които банковият надзор в ЕЦБ прилага в редовните си цялостни оценки на банките с актуална класификация като значими или с възможност да станат значими. Процедурата ще започне през ноември 2018 г., а резултатите – в агрегиран вид и поотделно за всяка банка – се очаква да бъдат публикувани през юли 2019 г. Крайната дата за целите на процедурата ще бъде 31 декември 2018 г. Според механизма за тясно сътрудничество, националният компетентен орган, какъвто е БНБ, ще бъде задължен да приеме всяка изискана от ЕЦБ мярка по отношение на кредитните институции. Успоредно с това банковият надзор в ЕЦБ работи в тясно сътрудничество с Българската народна банка с оглед на потенциалната ѝ бъдеща роля на национален компетентен орган, за да подпомогне безпрепятственото ѝ интегриране в единния надзорен механизъм.", "date": "2018.11.12", "title": "ЕЦБ влиза в 6 банки у нас още през ноември"}
{"url": "https://www.24chasa.bg/novini/article/7149553", "text": "Наказателният съд в Скопие е поискал днес от министерството на вътрешните работи да издаде заповед за арест за бившия премиер Никола Груевски, който е осъден на две години затвор, съобщи МИА. През последните няколко дни съдът е направил най-малко три пъти опит да връчи на Груевски съдебното решение за присъдата затвор, предаде БТА. Груевски бе осъден на две години затвор заради това, че е злоупотребил с влияние за купуването на луксозен мерцедес на стойност 600 хиляди евро. След като получи съдебното решение, Грувески трябва да се яви в затвора, за изтърпяване на присъдата. В петък наказателният съвет на отдела за организирана престъпност и корупция на Основния съд в Скопие отхвърли жалбата на бившия лидер на ВМРО-ДПМНЕ и потвърди решението за изтърпяване на присъдата от две години затвор.", "date": "2018.11.12", "title": "Скопие иска заповед за арест за бившия премиер Груевски"}
{"url": "https://www.24chasa.bg/novini/article/7147713", "text": "На 18 август 2017 г. около 13,50 ч обичайно няколко столичани обядват на 7 маси в заведение “Колектив” в кв. “Лагера”. Сред клиентите е и 42-годишната Елена Василева, която от няколко месеца е в лоши отношения с мъжа си. Тя разговаря със своята приятелка Милена. Близо час след спокойния обяд Елена ще се строполи между дървените маси, покосена от 5 куршума пред клиентите в заведението. През това време тя ще набира тел. 112, за да потърси защита от мъжа си, който от дни я преследва. 65-годишният Венцеслав Василев, от когото Елена има 2 деца, бе осъден окончателно от Върховния касационен съд (ВКС) на 13 г. и 4 месеца затвор на 19 октомври т.г. Присъдата мъжът изтърпява в Софийския затвор. Осъден е и да плати общо и ласка. Наказанието на убиеца е намалено с 1/3. Петчленен състав на Софийския градски съд, оглавяван от съдия Евелина Папазян, му даде 20 г. затвор за кървавия разстрел и 2 г., задето носел пистолет с изтекло разрешително от 2006 г. Василев се разкая и призна фактите в обвинителния акт на прокуратурата. С този ход той намали наказанието си на 13 г. и 4 месеца затвор. Лекари откриват рак на простатата на Василев през февруари 2017 г. Прогнозите за живота му са неблагоприятни. През последните месеци той не е лекуван. 65-годишният мъж е бизнесмен, занимава се с търговия на хранителни добавки. За първи път му е издадено разрешително да съхранява 3 оръжия през 1998 г. от районното управление в Елин Пелин като отговорник на фирма “Роял Фуудс”. Запознават се с Елена през есента на 2004 г. в кабинета му, когато тя се явява да кандидатства за работа. Женят се през 2009 г. Преди това той разтрогва брака си с първата си жена. 3 ч преди Елена да бъде убита от бащата на децата си, тя отива в Софийската районна прокуратура да пусне жалба за тормоз срещу него. В нея пише, че изпитва страх за живота си, тъй като предишния ден била преследвана от Венцеслав. Подчертава, че мъжът ѝ има пистолет. Същото упражнение с жалбите се повтаря 3 пъти преди кървавия 18 август. Децата Елена отглежда с майка си Стефка Тунева. Преди да убие жена си, Венцеслав прави неуспешен опит да поговори с нея. Паркира ситроена си на ъгъла на улиците “Мъглен” и “Смолянска”, слиза и отива до масата на Елена и Милена. Застава прав до пейката, пита съпругата си дали може да си кажат няколко думи за децата. Елена отказва и го предупреждава, че ще се обади на спешния телефон. Срещу него има издадена заповед от Софийския районен съд да не припарва до нея на по-малко от 100 м. В заповедта се казва, че ако мъжът наруши разпореждането на съда, полицаите са длъжни веднага да го задържат и да го предадат на прокуратурата. Бизнесменът се маха. Връща се на масата на двете жени в 14,55 ч. Този път спира колата си пред заведението. На колан под тениската, с която е облечен, носи пистолет “Зиг Зауер”. Когато се приближава до жена си, Елена казва, че ще се обади на тел. 112, като взема мобилния си телефон и започва да набира. На висок глас Венцеслав крещи, че тя му е съсипала живота. Насочва го към съпругата си и от близко разстояние натиска спусъка 5 пъти. Приятелката Милена заснема с телефона си част от случилото се. Веднага след изстрелите Венцеслав казва пред всички, че отива да се предаде в полицията. Около 15 ч влиза в сградата на 6-о РУ, оставяйки оръжието на земята. Арестуват го. За страданията на Елена приживе и бездействието на полиция и прокуратура в съда разказа адвокатът на близките ѝ Григор Вълков. “Казвал пред майка ѝ: “Няма да ти дам развод и ще те разстрелям, ще оставя децата без майка”, посочи Вълков. През 2016 г. Венцеслав нарязал 4-те гуми на джипа на Елена “Мерцедес ML”, дни по-късно запушил и ауспуха на колата, твърди Вълков. Венцеслав съжали за убийството пред Софийския градски съд. “За 12 г. тя е работила 2 пъти. Аз я издържах! Изпълнявал съм всички желания и прищевки, съжалявам... Съжалявам за унищоженото семейство, смятам, че Изпаднах в шок, чувайки думите ѝ: “Ти нямаш деца!”, каза той. После се засегна, като чу, че двамата били непоправимо разделени: “Всеки уикенд пътувах от Ямбол до София да съм с децата и с Елена да правим секс”, заяви той. И продължи: “На първите ни срещи идваше с палтото на майка си. Не знаеше къде е Калотина и терминал 2. Не знаеше какво е Нова година във Ватикана”, каза Василев. ВКС не отрича това. “Той е бил подчертано грижовен към Елена Василева, осигурявайки я материално със заплатата си, прехвърлил ѝ свое търговско предприятие, отчуждил е собствени имоти за нейното обезпечаване и това на дъщерите им”, пишат в решението си съдиите Бисер Троянов, Галина Тонева и Петя Шишкова. Те го оправдават по обвинението, че убийството е извършено със “средство, опасно за живота на много хора”. Променят и режима за изтърпяване на наказанието му от строг на общ.", "date": "2018.11.12", "title": "Изоставен и болен от рак мъж застрелва жена си публично"}
{"url": "https://www.24chasa.bg/novini/article/7149424", "text": "50-годишна австралийка беше обвинена, че е п . Причината за опасния саботаж - отмъщение. Това стана ясно от съдебното дело, но властите отказват да дадат подробности какво точно я е провокирало, предаде NOVA. Май Ют Трин е била арестувана вчера, след широкомащабно разследване в Австралия. Тя работела като началник в една от фирмите за производство на ягоди в Брисбейн. 186 са случаите, при които са били намерени игли в ягоди в Австралия и Нова Зелания. Ако бъде призната за виновна, тя може да получи до 15 години затвор.", "date": "2018.11.12", "title": "50-годишна служителка поставила игли в ягоди в Австралия, за да си отмъсти"}
{"url": "https://www.24chasa.bg/novini/article/7149528", "text": "Тир се обърнал тази вечер малко след 18 ч. на околовръстното шосе на Козлодуй, след което се е запалил. Натовареният със зърно тежкотоварен камион  се движел от монтанското село Горни Цибър към Козлодуй, когато бил засечен от лек автомобил. Шофьорът не успял да овладее тежката машина и се обърнал странично. За щастие водачът на камиона се е отървал с леки наранявания. На мястото на катастрофата има пожарна, полиция и линейка. Движението по пътя е временно ограничено.", "date": "2018.11.12", "title": "Камион пламна, след като се обърна край Козлодуй, шофьорът се отърва"}
{"url": "https://www.24chasa.bg/novini/article/7147946", "text": "През второто и третото тримесечие на 2018 г. имотните агенции в страната отбелязват лек спад на броя на сключените сделки за купуване на жилища, което може би предвещава охлаждане на имотния пазар. Оттам до спад на самите цени има само една крачка, но поне засега поевтиняване няма – поскъпването продължава, макар и с много по-слаби темпове отколкото преди една или две години. Според данните на Агенцията по вписванията ръстът на сделките с имоти в страната продължава, но в края на третото тримесечие на 2018 г. се е свил до скромни, почти символични размери в сравнение със същия период на миналата година. Ако се вземат данните само за месеците от юли до септември, в България са изповядани 55 897 имотни сделки. През същите месеци на 2017 г. сделките са били 56 293, тоест има лек спад. За деветте месеца на 2018 г. все пак има ръст - през 2017 г. са сключени 147 967 сделки, а през 2018 г. - 149 538. Увеличението няма и един процент, докато през последните няколко години Агенцията по вписванията все пак събира данни за всички видове имотни сделки, включително с парцели, ниви, индустриални имоти и други. Според последните данни от четирите големи града ръст на сделките в сравнение с година по-рано има само в София и във Варна. В Пловдив и Бургас има съвсем лек спад. В тези четири града има и най-много заличени ипотеки. Към това действие се прибягва в два случая - когато един ипотечен кредит е напълно изплатен и когато имотът се продава заедно с тази тежест и ипотеката вече се води на друг човек. С изключение на Бургас, където броят на заличените ипотеки се увеличава през 2018 г., в сравнение с година по-рано в София, Пловдив и Варна техният брой намалява. Все пак според експерти сегашните символични ръстове на сделките не гарантират, че догодина те ще бъдат също толкова ниски. Защото при които купувачите плащат само част от сумата. Но сделката се изповядва от нотариус и се вписва в Имотния регистър чак когато сградата се сдобие с акт 16, а това обикновено става след година-две. Най-големите имотни агенции в страната също съобщават за лек спад на броя на сделките. Според изпълнителния директор на “Адрес” Георги Павлов спадът е все още в рамките на статистическата грешка. В същото време обаче активността на търсещите покупка на имот продължава да е висока. “Хората оглеждат апартаменти, проучват пазара, но изглежда, цените често ги карат да се въздържат от покупка”, каза Павлов. На целия този фон цените на имотите в България продължават да растат. В София например средният ръст на цените през септември 2018 г. спрямо септември 2017-а е 7,7%, а наскоро Евростат отчете, че поскъпването на жилищата в България е сред най-високите в Евросъюза. Според анализ на имотната агенция “Арко” годишният ръст на цените се забавя. Според техните данни през първите две тримесечия на 2018 г. годишният ръст на цените на жилищните имоти е бил между 8 и 9%, докато през третото тримесечие е 7%. По принцип през последните години все по-отчетливо пазарът се съсредоточава в четирите най-големи града - София, Пловдив, Варна и Бургас, където се сключват най-много сделки и съответно цените все още видимо се движат нагоре, макар и с различни темпове. Любопитното е, че в столицата най-голямо поскъпване има в доста крайни квартали, които доскоро не са предизвиквали интереса на купувачите. В “Дружба” например имотите са се вдигнали с 12,59% на годишна база, в “Люлин” с 11,31%, в “Овча купел” с 11,52%, в “Красно село” с 9,6%. Разбира се, цените на жилищата в тези квартали не могат да се сравняват с тези около Докторския паметник, но тенденцията е видима. В същото време жилищните комплекси са предимно с панелни блокове, там рядко има нови проекти, изпълнени със съвременни материали и според съвременните изисквания, което би могло да обясни поскъпването. Според Павлов обаче има по-генерално обяснение: в периоди на покачване на цените много хора, които наистина се нуждаят от жилище, се насочват към по-бюджетен избор. “Те се задоволяват с един панелен апартамент, защото толкова могат да си позволят и това обяснява ръста на цените в тези квартали. Въпреки повишението там, нивото на цените е все още по-ниско, отколкото на други места”, посочи Павлов. Според него в условия, в които вече над 50% от покупките на жилища се правят с помощта на ипотечни кредити, единственият начин за спиране на ръста на цените е лихвата по тях да се увеличи. “Според мен когато тя се покачи с един процентен пункт, това веднага ще доведе до поевтиняване на жилищата с поне 5-10%”, каза Павлов. Той обаче се въздържа да да направи прогноза кога се очаква това да се случи, тъй като по принцип мерките на ЕЦБ за повишение на лихвите се очаква да се проточат във времето. В момента лихвите по ипотечните кредити у нас се движат между 2,9 и 3,5%, и само в редки случаи стигат до 4%.", "date": "2018.11.12", "title": "Вдигане на лихви с 1% може да свали цените на имотите с 5-10 на сто"}
{"url": "https://www.24chasa.bg/novini/article/7149328", "text": "Със заповед на председателя на Управителния съвет на Агенция „Пътна инфраструктура“ инж. Светослав Глосов от утре - 13 ноември, се въвежда зимното поддържане на републиканската пътна мрежа. АПИ призовава шофьорите, ако досега не са сменили летните гуми на автомобилите си със зимни да го направят, тъй като в края на седмицата се очаква застудяване и по високопланинските райони е възможно дъждове да преминат в сняг. Това съобщиха от пресцентъра на АПИ. В поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. По опорните пунктуве са осигурени необходимите количества сол, пясък, луга и химическти вещества. На директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места. Необходимо е шофьорите да карат внимателно, със съобразена скорост, да спазват правилата за движение, необходимата дистанция и да не предприемат резки маневри. Всички граждани и транспортни фирми могат да получават информация за актуалната пътна обстановка и зимното поддържане на републиканската мрежа от интернет страницата на АПИ – www.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.11.12", "title": "АПИ: В края на седмицата се очаква застудяване, шофьорите да сменят летните гуми със зимни"}
{"url": "https://www.24chasa.bg/novini/article/7149338", "text": "Цените на горивата в Русия се замразяват, след като в понеделник най-големите нефтени компании подписаха споразумение с правителството. Според него литър бензин А 92 на едро ще се продава за 39,86 рубли (1,02 лв.), А 95 ще е 42,77 рубли (1,10 лв.), а дизелът - 43,11 рубли (1,12 лв.). От 1 януари цените могат да се вдигнат, но само с 1,7% заради увеличението на ДДС от 18 на 20 на сто. От 1 февруари ще има нова индексация с годишната инфлация, която по прогноза е 4-4,6%. Министерството на енергетиката и Федералната антимонополна служба ще следят за спазването на споразумението. Ако то бъде нарушено, ще бъдат наложени защитни мита за износ на петрол. Според премиера Дмитрий Медведев това може да струва на нефтените компании над 5,5 млрд. евро. “Компанията ни поддържа договореностите. Разбира се, както и останалите производители, търпим загуби на пазара на дребно. Изчислихме, че пропуснатите ползи за четири месеца са в рамките на 8,5 млрд. рубли (115 млн. евро)”, заявил пред агенция ТАСС президентът на “Лукойл” Вагит Алекперов.", "date": "2018.11.12", "title": "В Русия замразиха цените на горивата"}
{"url": "https://www.24chasa.bg/novini/article/7149337", "text": "Бивш и настоящ кмет на западния румънски град Тимишоара са разследвани по дело във връзка с нелегалната реституция на 967 имота в стария център на града, съобщава в. \"Гъндул\". Настоящият кмет на Тимишоара Николае Робу се яви днес в офиса на Националната дирекция за борба с корупцията (НДБК), за да бъде изслушан по делото, щетите по което се оценяват на 40 милиона евро. Той потвърди, че е извикан, за да му бъдат повдигнати обвинения и заяви, че е \"изумен\" от това, което му се случва, предаде БТА. На изслушване по делото се е явил и бившият кмет на Тимишоара Георге Чуханду. \"Не се чувствам виновен въобще. Това са измислици\", посочи той. Според антикорупционната служба в периода 1996-2015 г. редица държавни служители в кметството в Тимишоара, както и други лица, са нарушили законовите разпоредби и са лишили румънската държава от 967 имота, мнозинството от които се намират в стария център, с което са причинили на държавата щети в размер на 40 милиона евро, се посочва в прессъобщение на НДБК.", "date": "2018.11.12", "title": "Разследват двама румънски кметове за нелегална реституция на близо 1000 имота"}
{"url": "https://www.24chasa.bg/novini/article/7149348", "text": "Огромна победа, така определи кметът на Калофер и председател на Националното сдружение на кметовете на кметства Румен Стоянов обещаните законодателни промени, които ще гарантират справедливо разпределение на парите от общините. В предаването   той заяви, че досега са били редовно ощетявани. “Бяхме около 200 човека, които бяха готови да излязат, а сега сме много повече, хората ни повярваха. Това е победа, защото работата ни беше ходене по мъките. Минали сме през всички институции, но без резултат. Проблемът е такъв, че държавата си дава средствата на Общините и оттам натам не хае. Големите кметове дават само там, където искат – за сметка на други”, каза Стоянов. Той поясни, че са му отнели възможността дори да ремонтира пътищата и тротоарите в Калофер. „Оставят ни пари за осветление и заплати, малко озеленяване, култура и календар. Сигурно и това щяха да ни ги вземат, но това е градът на Ботев, все пак. Ние обаче си ремонтираме пътищата сами, каза кметът на Калофер. „Пълно пренебрежение от страна на Общината. Пишем докладни, вчера писах, че бездомно куче е ухапало дете – нямам отговор, а не да дойдат. Като кметове на кметства – нямаш една стотинка в джоба, не може да закършиш една дупка, налага се сам да си купиш цимент и да си го направиш, с личната си кола си карам всичко, въпреки че Калофер не е малък град”, допълни Стоянов. Днес управляващите и кметовете на кметства се разбраха, че всяко кметство вече ще има своя бюджетна рамка и кметът на общината ще е длъжен да я изпълнява. В противен случай ще има наказания. „При по-тежки случаи може да се наложи и блокиране на сметки от страна на държавата, ако големият кмет не ни отпусне пари. Това е победа”, каза Стоянов и допълни, че другото им искане да бъде върнат прага за пряк избор на кметове от 350 на 100 души по постоянен адрес – не е било удовлетворено. Председателят на Националното сдружение на кметовете на кметства коментира, че според него протестите в страната са спонтанни и зад тях не стоят политически сили.", "date": "2018.11.12", "title": "Кметът на Калофер: Обещаните промени са огромна победа за нас"}
{"url": "https://www.24chasa.bg/novini/article/7149334", "text": "През септември приходите на хотелите в България надхвърлиха тези за цялата 2017 г., сочат данни на НСИ, публикувани в понеделник. Самият септември не е сред най-силните месеци за туризъм, но въпреки това приходите на хотелите от нощувки са били 164,2 млн. лв. - най-високата сума, постигната в България за този месец изобщо. Така от началото на годината до октомври парите са 1,319 млрд. лв., докато през цялата 2017 г. са били 1,298 млрд. лв. Ако темповете се запазят, през 2018 г. е твърде възможно да се стигне до 1,5 млрд. лв. приходи. Това са само парите, които хотелиерите получават от самите нощувки, които се отчитат по-строго. В тях не влизат приходите от многобройните допълнителни услуги, които всяко място за настаняване предлага на гостите си. За отбелязване е, че тези приходи се получават срещу не особено висока заетост. През септември средната заетост е била 37,4%. Само че в хотелите с 4 и 5 звезди, които са по-скъпи, тя е по-висока - 50,5%. Тази висока заетост се осигурява повече от чужди граждани, отколкото от българи. Чужденците имат средно по 4,8 нощувки на престой, докато българите - 2,4. При това 71,9% от чужденците отсядат в хотели с 4 и 5 звезди.", "date": "2018.11.12", "title": "За 9 месеца - повече пари от туризъм, отколкото за 2017-а"}
{"url": "https://www.24chasa.bg/novini/article/7149366", "text": "Бюджетът на ЕС, бъдещето на Европа през призмата на проведените национални обществени обсъждания, Брекзит и предизвикателствата в двустранните отношения обсъдиха членовете на Съвета по европейски въпроси. Заседанието се проведе в Пловдив и разгледа текущи и стратегически въпроси, свързани с членството на България в Европейски съюз. Това съобщиха от пресцентъра на Министерството за българското председателство на Съвета на ЕС 2018. Съветът одобри проектите на позиции на страната ни за предстоящите заседания на Съвета на ЕС по икономически и финансови въпроси по част „Бюджет“ и по земеделие и рибарство. Важна част от заседанието бе посветена на отчета за изпълнението на плана за действие за 2018 г. с мерките, произтичащи от членството на страната ни в ЕС, към 31 октомври 2018 г. От общо 154 мерки към края на октомври са изпълнени 115 мерки. Мерките, чието изпълнение все още не е приключило, са 39, което е 25 на сто. „Благодаря на колегите за мненията, които бяха споделени и по отношение на натрупания опит по време на Българско председателство на Съвета на ЕС и за идеите как да запазим изградения капацитет“, каза министър Лиляна Павлова и допълни: „Трябва да продължим да работим със същите темпове на работа, както и да пренесем добрите практики от работата ни като председателство в работата на национално ниво“.", "date": "2018.11.12", "title": "Брекзит и бюджета на ЕС във фокуса на обсъжданията в Съвета по европейски въпроси"}
{"url": "https://www.24chasa.bg/novini/article/7149385", "text": "Десет процента от мъжете и седем процента от жените не са способни да контролират своето полово влечение, установи американско изследване, цитирано от в. \"Мирър\". Екипът на проф. Джена Дикинсън от университета в Минесота стигнал до извода, че мъжете, по-често от жените, не могат да контролират своето сексуално поведение. Но разликата между двата пола в това отношение не е много голяма, предаде БТА. Американските специалисти изтъкват значението на социално-културния контекст по този въпрос. Така например хората с ниски доходи са по-склонни към сексуален тормоз в сравнение с по-заможните мъже и жени. Но при това нивото на образование в никакъв случай не е свързано с контрола над половия нагон. Психиатрите считат, че предразположението към сексуално насилие се наблюдава при хора както със средно, така и с висше образование. Основния фактор за увеличаването на броя на потенциалните сексуални маниаци експертите свързват с масовото разпространение на порнографско съдържание в интернет и с отсъствието на табута по сексуалните въпроси в обществото. В изследването на американския екип са взели участие 2325 души на възраст между 18 и 25 години.", "date": "2018.11.12", "title": "10% от мъжете и 7 % от жените са сексуални маниаци"}
{"url": "https://www.24chasa.bg/novini/article/7149388", "text": "Асоциацията \"Калифорнийски професионални огнеборци\" реагира гневно днес на публикация в Туитър на президента на САЩ Доналд Тръмп. В нея се казва, че виновно за \"големите, смъртоносни и скъпоструващи пожари\" е лошото управление на горите, и се отправя заплаха за спиране на средства, ако лошото управление не бъде подобрено, предаде Ройтерс. \"Публикацията на президента, която съдържа нападки срещу Калифорния и заплаха за спиране на помощта за жертвите на опустошителните пожари, почива на недобра осведоменост, ненавременна е и уронва достойнството на страдащите, както и на мъжете и жените на предна линия\", се казва в изявлението на КПО, предава БТА. Допълва се, че твърдението на президента, че виновно за катастрофичния горски пожар е управлението на горите, е опасно погрешно. \"Горските пожари се предизвикват и разпространяват не само в горските, но и в населените райони, а също и на открити места, подхранвани от изсъхнала растителност, силни ветрове, ниска влажност и зависи и от географски особености\", заяви асоциацията. Тя добавя, че за близо 60 процента от калифорнийските гори отговарят федералните органи, а друга една трета от тях е в частни ръце.", "date": "2018.11.12", "title": "Пожарникари в Калифорния реагираха гневно на изказване на Тръмп в Туитър"}
{"url": "https://www.24chasa.bg/novini/article/7149398", "text": "Затруднено е преминаването през пътния възел \"Даскалово\". Стотина коли са излезли на протестен автопоход и на бавен ход обикалят кръговото кръстовище, с което се затруднява преминаването през него, видя репортер на БТА. Протестиращите настояват за по-ниски цени на горивата, по-високи доходи, запазване на размера на \"Гражданска отговорност\" и на данъците за старите коли. Участниците в автопохода са предимно млади хора. Шествието ще продължи до 20.00 ч. и е разрешено от община Перник. Протестът е мирен, организиран е в социалните мрежи и се наблюдава от жандармерия и полиция.", "date": "2018.11.12", "title": "Протест затвори пътен възел \"Даскалово\" край Перник"}
{"url": "https://www.24chasa.bg/novini/article/7149446", "text": ", следва да бъде посрещнато със скептицизъм, каза днес говорител на британската премиерка Тереза Мей, цитиран от Ройтерс. \"Файненшъл таймс\" се позова за днешното си съобщение на неназовани дипломати, запознати с хода на дискусиите. Според вестника главният преговарящ на ЕС за Брекзит казал пред министри от страните членки, че параметрите на евентуалното споразумение са до голяма степен определени, но все още очакват да получат политическо одобрение, предаде БТА. Вече казах, че всякакви твърдения от този род е добре да бъдат приемани с известна доза съмнение. В случая бих препоръчал доста голяма доза съмнение, каза говорителят на премиерката.", "date": "2018.11.12", "title": "Говорител на Мей: Съобщението, че договорът за Брекзит бил готов, не е вярно"}
{"url": "https://www.24chasa.bg/novini/article/7149499", "text": "Генералният секретар на НАТО Йенс Столтенберг заяви днес, че засилването на отбраната на Европа не трябва да става в ущърб на НАТО, предаде Франс прес. \"Приветствам засилените усилия на Европейския съюз в областта на отбраната, защото ще е добре европейските съюзници да имат повече възможности и да работят заедно. Но не одобряваме Европейският съюз да създава паралелни структури\", посочи Столтенберг, предава БТА. Френският президент Еманюел Макрон даде нов тласък на дебата за отбраната на Европа, след като на 6 ноември заяви, че Европа трябва да създаде своя собствена армия. Това предложение предизвика недоволството на американския президент Доналд Тръмп, който определи думите на Макрон като много обидни. Макрон в отговор увери Тръмп, че предложението му не е насочено срещу Съединените щати. \"Истината е, че имаме нужда от структура със силно и компетентно командване. Не можем да разделяме ресурсите на две\", каза днес Йенс Столтенберг. Според генералния секретар на НАТО за страна като Германия например би било напълно безсмислено да позволява на НАТО и ЕС да си съперничат, защото, подобно и на повечето други страни членки на НАТО, членува и в двете организации. \"Не би било мъдро решение от страна на държавите, които членуват и в двете организации, да разполагат с две командни структури и да дублират дейностите на НАТО. Добре е Европа да полага повече усилия в областта на отбраната, но това никога не бива да вреди на силата на трансатлантическата връзка\", категоричен бе Столтенберг. Йенс Столтенберг подчерта също, че НАТО няма намерение да разполага ракети с ядрени бойни глави в Европа и призовава Русия да възобнови диалога със САЩ за Договора за ракетите със среден и малък обсег. Генералният секретар на НАТО обвини Русия, че нарушава подписания през 1987 г. договор със създаването на новите крилати ракети SSC-8 (по руската класификация 9М729). Столтенберг отбеляза, че Берлин е в обсега на новите руски ракети SSC-8, на които могат да бъдат монтирани и ядрени бойни глави. \"Тези крилати ракети са мобилни и трудни за проследяване. На тях могат да бъдат монтирани и ядрени бойни глави\", заяви той. Според Русия тези ракети8 са с обсег по-малък от 500 км и няма нарушение на Договора за ракетите със среден обсег, който забранява ракетите с обсег между 500 и 5500 км. Берлин евентуално би могъл да бъде поразен от ракета с обсег 500 км, изстреляна от руския анклав Калининград, граничещ с Полша и Литва и намиращ се на повече от 1000 км от основната територия на Русия, отбелязва Асошиейтед прес.", "date": "2018.11.12", "title": "Шефът на НАТО: Русия да възобнови диалога със САЩ"}
{"url": "https://www.24chasa.bg/novini/article/7149315", "text": "Главният преговарящ на Европейския съюз за Брекзит Мишел Барние заяви днес, че основните елементи от споразумението с Великобритания за излизане от блока са готови и могат да бъдат да бъдат представени на британското правителство утре, предаде Ройтерс, цитирана от БТА. Барние е казал на министрите от останалите 27 страни членки на ЕС, че \"параметрите на възможното споразумение са в общи линии определени\", но се нуждаят от политическо одобрение, пише вестник \"Файненшъл таймс\".", "date": "2018.11.12", "title": "Барние: Текстът на споразумението с Великобритания е почти готов"}
{"url": "https://www.24chasa.bg/novini/article/7149250", "text": "Сръбският президент Александър Вучич изрази съжаление за отношението, проявено към него вчера по време на честванията в Париж за края на Първата световна война, в сравнение с отношението към неговия косовски колега, предаде АФП, цитирана от БТА. Сръбският печат публикува снимки, показващи косовския президент Хашим Тачи, стоящ зад руския президент Владимир Путин, американския - Доналд Тръмп, френския - Еманюел Макрон и германския канцлер Ангела Меркел, докато на сръбския президент Александър Вучич е било определено място на отсрещната страна. Можете да си представите как се чувствах, заяви Вучич, като обясни, че е бил \"със свито гърло\", според думите му цитирани от сръбски медии. Струва ми се, че гледах през цялото време земята и екрана, не вярвайки на това, което виждах пред себе си, и знаейки жертвата, платена от сръбския народ в Първата световна война, каза Вучич. Пропорционално малката сръбска армия е претърпяла най-тежките загуби по време на конфликта : 130 000 загинали и 135 000 ранени - три четвърти от нейния състав, отбелязва АФП. Трябваше да взема решение моментално: да направя нещо или да не правя нищо, да остана на място, да си замълча, за да мога да стисна ръката на Тръмп, на Путин, \"за да говоря за Сърбия\", обясни Вучич и добави: \"мисля, че съм взел правилното решение\". Кой е направил това разпределение? Наистина не знам. Да се направи скандал там нямаше голям смисъл, каза още сръбският президент. Той обеща \"великолепен\" прием на Еманюел Макрон, който според сръбския печат ще посети Сърбия в началото на декември. Ще поканя хиляди наши хора да го приветстват, да му покажат какво е сръбско гостоприемство и как ние виждаме приятелството, отбеляза той. Двайсет години след войната между сръбските сили и косовските албански бунтовници /1998-99/ и десет години след провъзгласяването на независимостта на Косово отношенията между Белград и Прищина остават изострени.", "date": "2018.11.12", "title": "Вучич: В Париж проявиха по-добро отношение към Тачи"}
{"url": "https://www.24chasa.bg/novini/article/7149262", "text": "Президентът на САЩ Доналд Тръмп изрази недоволство от разходите на американските съюзници за отбрана, предаде Асошиейтед прес. В съобщение в Туитър, публикувано днес, непосредствено след посещението му във Франция, Тръмп заяви, че САЩ плащат милиарди, \"за да защитават други страни и срещу това не получават нищо освен търговски дефицити и загуби\". Той добавя: \"Време е тези много богати страни или да плащат на САЩ за голямата военна закрила, която предоставят, или сами да се защитават\", предаде БТА. Снощи Тръмп се върна във Вашингтон от церемониите за отбелязване на 100-годишнината от края на Първата световна война. Там френският президент Еманюел Макрон разкритикува политиката на американския президент с думите: \"Патриотизмът е пълната противоположност на национализма. Национализмът е предателство към патриотизма\". В днешната си публикация в Туитър Тръмп заяви също, че на срещите му в Париж е \"постигнато много\".", "date": "2018.11.12", "title": "Тръмп недоволен от съюзниците си: Време е или да почнат да ни плащат, или да се защитават сами"}
{"url": "https://www.24chasa.bg/novini/article/7149283", "text": "Методология и критерии за оценка по процедура \"Мерки за подобряване качеството на атмосферния въздух\" по Оперативна програма \"Околна среда 2014-2020 г.\" бяха приети на състоялото се днес в София дванадесето заседание на Комитета за наблюдение на програмата. Това съобщиха от пресцентъра на министерството на околната среда и водите, цитирани от БТА. Основната цел на Управляващия орган и на местната власт трябва да бъде постигането на конкретни резултати за повишаване качеството на въздуха, е заявил министърът на околната среда и водите Нено Димов на откриването. Той е допълнил, че е важно след решенията на днешния комитет в кратки срокове допустимите общини да бъдат поканени да подадат своите проектни предложения по процедурата. \"Успешното изпълнение на проектите по ОПОС 2014-2020 г. ще позволи да осигурим по-голямо финансиране през следващия програмен период за общините, които не могат да кандидатстват по настоящата процедура по приоритетна Ос 5 за подобряване качеството на въздуха. Знаем, че финансовата подкрепа на програмата е важна за общините и затова ще се постараем да гарантираме необходимия ресурс и занапред\", е казал министър Димов. Допустими бенефициенти по процедурата \"Мерки за подобряване качеството на атмосферния въздух\", които отговарят на критериите за допустимост и качество, са общините Бургас, Видин, Димитровград, Монтана, Пловдив, Смолян и Столична община. За определянето им са взети предвид коментари и препоръки на службите на Европейската комисия, отправени в рамките на проведените технически срещи през 2018 г. На днешния Комитет за наблюдение е бил приет и проектът на изменение на Индикативна годишна работна програма за 2018 г. на Оперативна програма \"Околна среда 2014-2020 г.\". Промените се отнасят до изместване на сроковете за обявяване на процедури и съответно подаване на проектни предложения по приоритетни оси \"Води\", \"Отпадъци\", \"Натура 2000 и биоразнообразие\", \"Превенция и управление на риска от наводнения и свлачища\" и \"Подобряване качеството на атмосферния въздух\".", "date": "2018.11.12", "title": "Приеха критерии за оценка на проекти за подобряване качеството на въздуха"}
{"url": "https://www.24chasa.bg/novini/article/7149101", "text": "Йорданската служба за гражданска защита откри днес тялото на изчезнало момиче югозападно от столицата Аман, с което броят на жертвите от наводнението в страната достигна 13 души, предаде ДПА. Бедствието в Южна Йордания, предизвикано от поройните дъждове, в края на миналата седмица принуди властите да евакуират хиляди местни жители и чужди туристи от наводнените райони, включително древния град Петра, предаде БТА. Тялото на момичето е намерено в долината Ал Хидан, в провинция Мадаба, съобщи държавната информационна агенция Петра. Според йорданските медии момичето е било в кола, отнесена от потопа. Телата на баща й и на четирима членове на нейното семейство, които също били в колата, бяха открити през уикенда. Правителството многократно беше обвинявано, че съсредоточава вниманието си върху столицата Аман и игнорира други провинции, главно на юг. Според критиците местните власти са неподготвени да се справят с бедствието. Това е второто катастрофално наводнение, сполетяло Йордания през последните три седмици. Миналия месец 21 души, повечето ученици, станаха жертва на наводнение в района на Мъртво море, принуждавайки двама йордански министри да подадат оставка.", "date": "2018.11.12", "title": "Спасители откриха тялото на мъртво момиче в Йордания, жертвите на наводненията вече са 13"}
{"url": "https://www.24chasa.bg/novini/article/7149120", "text": "Председателят на ПГ на ГЕРБ и зам.-председател на партията Цветан Цветанов проведе работна среща с посланика на Япония в България Н.Пр. Масато Ватанабе. Двамата подчертаха добрите двустранни отношения между България и Япония и отбелязаха, че е необходимо да надграждаме вече постигнатото и да изнесем на преден план положителните инициативи между двете държави. Това съобщиха от пресцентъра на ГЕРБ Посланик Ватанабе постави акцент върху факта, че посещението на председателя на Народното събрание Цвета Караянчева в Япония, което предстои да стартира на 17 ноември, е част от важен политически процес за засилване на двустранните контакти, който стартира с посещението на японския премиер Шинцо Абе в София през януари 2018 г. и продължи със срещата на външните министри на двете страни в Ню Йорк през ноември. Цветан Цветанов на свой ред отбеляза, че посещението на Абе се е случило в ключовия период на Българското председателство на Съвета на ЕС, с което отношенията между България и Япония са допринесли и за отношенията между Япония и региона на Западните Балкани като един от приоритетите на нашето председателство. Цветанов подчерта, че е убеден, че след посещението на Цвета Караянчева, по време на което тя ще има редица срещи на най-високо ниво, включително аудиенция с императора, както и срещи с представители на двете камари на японския парламент, двустранните отношения ще получат още един силен тласък, особено на парламентарно ниво. Цветанов поздрави посланик Ватанабе за планираните събития за 2019 г. по повод трите годишнини в отношенията между двете държави - 110 години от първите дипломатически контакти, 80 години от установяването на дипломатически отношения и 60 години от възстановяването на дипломатическите отношения. Ватанабе поясни, че планираният календар ще включва редица събития с цел популяризиране и задълбочаване на връзките в сферата на икономиката, бизнеса, науката, културата и изкуството.", "date": "2018.11.12", "title": "Цветанов на среща с  японския посланик, обсъждат  годишнини в отношенията ни"}
{"url": "https://www.24chasa.bg/novini/article/7149123", "text": "Около 11 милиона деца по света ще починат от пневмония в следващите 12 години. Това се казва в доклад на международната хуманитарна организация \"Спаси децата\" и американския университет Джонс Хопкинс, предаде ТАСС. Най-много смъртни случая от пневмония сред деца ще бъдат регистрирани в Нигерия, Индия, Пакистан и Демократична република Конго. Според доклада през 2016 г. от това заболяване са починали около 880 000 деца по света. Повечето от тях са били на не повече от 2 годинки. Изследването е поръчано по повод Световния ден за борба с пневмонията, който е днес.", "date": "2018.11.12", "title": "Доклад: 11 милиона деца по света ще починат от пневмония до 2030 г."}
{"url": "https://www.24chasa.bg/novini/article/7149139", "text": "Ръководството на Свободния синдикат на метрото в Букурещ взе решение да проведе предупредителна двучасова стачка в четвъртък, след като отхвърли офертата на администрацията на компанията Метрорекс за увеличение на заплатите, предаде Аджерпрес, цитирана от БТА. Предупредителната стачка ще се състои между 4.00 и 6.00 часа сутринта в четвъртък и няма да засегне голям брой пътници, уточни лидерът на синдиката Йон Радой. Той обаче предупреди, че ако се стигне до обща стачка, тя ще засегне около 700 000 пътници, които букурещкото метро превозва ежедневно. Синдикалият лидер посочи, че както ръководството на компанията, така и синдикатите възнамеряват да продължат преговорите, за да се избегне обща стачка. По отношение на исканията за увеличение на заплатите Радой каза, че се е стигнало до последен вариант за повишение от около 18 процента, спрямо който не са готови да правят \"твърде големи отстъпки\". Първоначално синдикалистите искаха увеличение на заплатите с 42 процента и подобряване на условията на труд, а работодателите заявиха, че не могат да повишат заплатите с повече от 8 процента.", "date": "2018.11.12", "title": "Служителите на метрото в Букурещ стачкуват предупредително в четвъртък"}
{"url": "https://www.24chasa.bg/novini/article/7149136", "text": "Шест милиона руски туристи са посетили Турция тази година, заяви на руско-турски бизнес форум в Москва турският заместник-министър на търговията Фатих Метин, цитиран от ТАСС. Турция планира да увеличи още повече броя на руските посетители, предаде БТА. Същите данни обяви и руският заместник-министър на търговията Алексей Груздев. Метин допълни, че 2019 година е обявена за година на културата и туризма на Русия и Турция. Той изрази надежда, че тази година визите за турски туристи в Русия ще бъдат отменени.", "date": "2018.11.12", "title": "Шест милиона руски туристи посетили Турция тази година"}
{"url": "https://www.24chasa.bg/novini/article/7149166", "text": "Президентът на Косово Хашим Тачи заяви днес, че се е срещнал с руския държавен глава Владимир Путин в Париж и двамата са обсъдили отношенията между Белград и Прищина, предаде ТАСС. Срещата се е състояла вчера в Париж, където редица световни лидери участваха в церемония по повод стогодишнината от края на Първата световна война, предаде БТА. \"В Париж се срещнах с президента на Руската федерация Владимир Путин. Съсредоточихме се върху диалога, целящ нормализиране на отношенията между Косово и Сърбия за постигането на всестранно и обвързващо споразумение. По този въпрос позицията на президента Путин беше ясна: Ако вие постигнете мирно споразумение, Русия ще го подкрепи\", написа Тачи в Туитър, като публикува и снимка с Путин. ТАСС отбелязва, че Кремъл не е съобщил за тази среща.", "date": "2018.11.12", "title": "Хашим Тачи: С Путин обсъдихме в Париж отношенията между Белград и Прищина"}
{"url": "https://www.24chasa.bg/novini/article/7149172", "text": "Окръжният съд в Смолян произнесе днес присъди на тримата контрабандисти, задържани на 25 септември с 27 хил. кутии цигари без бандерол край българско-гръцката граница в района на Доспат, съобщи БТА. Георги Игнатов, Георги Димитров и Пенко Ламбрев са осъдени на по 3 г. затвор при петгодишен изпитателен срок и по 20 000 лв. глоба. Съгласно присъдата се отнемат в полза на държавата автомобилите \"Мицубиши Л200\" и \"Опел Монтерей\", с които контрабандистите са прекарали през \"зелена граница\" 55-те мастербокса цигари без бандерол. И тримата подсъдими се признаха за виновни за контрабандното внасяне на цигари на обща стойност 206 хил. лв. Те бяха задържани при полицейска акция на 25 септември през нощта в местност край с. Грохотно. Тримата докарали с високопроходимите автомобили цигари без бандерол, преминавайки през границата в района на с. Буйново. При нощното задържане един от контрабандистите успял да избяга с автомобила, удряйки полицейска патрулка. Стоката от отклонилата се кола бе открита по-късно, след арест и самопризнания на избягалия. Радиостанциите, с които тримата са комуникирали при превозването на мастербоксовете, също се отнемат в полза на държавата. Присъдите са окончателни, тъй като са съгласно постигнато споразумение.", "date": "2018.11.12", "title": "Осъдиха трима контрабандисти на цигари,\nзадържани до границата с Гърция"}
{"url": "https://www.24chasa.bg/novini/article/7149164", "text": "Продължава издирването на 36-годишния Николай Кънчев, заподозрян за  в нощта срещу събота. Собственикът на апартамента, в който Мария е била пребита до смърт от приятеля си, съобщил в полицията едва в 17.30 ч. на другия ден. След сигнала за тежкото престъпление Николай бе обявен за общодържавно издирване. \"Уведомени са всички гранично пропускателни пунктове, към този момент нямаме информация да е напуснал страната\", каза шефът на областната полиция ст.комисар Димитър Машов. Полицията разпространи снимката на евентуалния убиец в неделя с молба за съдействие от гражданите. Макар в социалните мрежи веднага да го разпознаха, за повече от 24 часа в полицията няма нито едно обаждане за евентуалното му местонахождение. Николай Кънчев е познат на органите на реда. Има 4 присъди за унищожаване и повреждане, незаконен дърводобив и притежание на наркотици. Последната е от 2018 г. и той все още е в изпитателен срок на условно наказание, научи \"24 часа\". Не е семеен, а убитата жена му била гадже. Затова и основният мотив според разследващите е ревност. Към това ги води и състоянието на собственика на жилище, в което се разигра драмата. Светослав Спасов е със счупен череп от побой и се възстановява под охрана в търновската болница. \"Досъдебното производство е за умишлено убийство. Работим усилено, факторът време за нас е много важен\", каза наблюдаващият прокурор Катя Лещакова.", "date": "2018.11.12", "title": "Няма следа от издирвания за убийството\nна Мария в Горна Оряховица"}
{"url": "https://www.24chasa.bg/novini/article/7149187", "text": "Инцидентът е станал на улица \"Ильо Войвода\" в курортния град. Сигналът е получен към 13 часа, съобщи за  , Йорданка Шаркова, говорител на ОД на МВР Благоевград. Микробус е преминал през крачето на детето. Установена е фрактура на пръстите на крака. Продължават медицинските изследвания и прегледи, уточни Шаркова.", "date": "2018.11.12", "title": "Микробус прегази крака на 10-годишно в Сандански"}
{"url": "https://www.24chasa.bg/novini/article/7149195", "text": "Съвет \"Общи въпроси\" (чл.50) обсъди днес хода на преговорите по Брекзит. България бе представена в заседанието от заместник-министъра на външните работи Емилия Кралева, съобщи Министерството на външните работи. Съветът потвърди подкрепата си за главния преговарящ Мишел Барние. 27-те държави бяха единни в защитата на интегритета на единния пазар, оказването на солидарност към Ирландия и за това, че европейските граждани и бизнес не трябва да понесат цената на Брекзит. Потвърдено бе, че за тях най-важен приоритет е сключване на Споразумение за оттегляне, което да гарантира плавното излизане на Великобритания от ЕС, но бe заявена готовността си да се подготвят за всички възможни сценарии. Главният преговарящ на ЕС Мишел Барние представи пред министрите информация за развитието на преговорите през последните дни. По редица важни елементи от споразумението е постигат напредък, но все още отворен остава въпросът за границата между Ирландия и Северна Ирландия. Българският представител подчерта, че оттегляне на ОК със споразумение, включващо взаимно приемливи условия и ясно дефиниран преходен период, е най-добрият вариант за всички, включително за Великобритания. Заместник-министър Кралева отбеляза, че правата на гражданите трябва да останат водещ приоритет при всички възможни сценарии. Тя оцени високо инициативите на Европейската комисия за осигуряване на по-добра координираност на мерките за подготовка за оттеглянето.", "date": "2018.11.12", "title": "ЕС27 обсъди Брекзит, потвърди подкрепата си за Мишел Барние"}
{"url": "https://www.24chasa.bg/novini/article/7149204", "text": "Румънският президент Клаус Йоханис заяви днес, че Румъния не е подготвена за поемането на председателството на Съвета на Европейския съюз, тъй като правителството се намира в разгара на скандал, доказателство за който е оставката на министъра по европейските въпроси Виктор Негреску, съобщава в. \"Адевърул\". \"Трябва да спомена едно голямо безпокойство, което имам. Става дума за 2019 година. Знаете добре, че Румъния ще поеме председателството на Съвета на ЕС. Моето впечатление е, че не сме подготвени за това. Междувременно нещата се объркаха. В правителството вече не се разбират. Лицата, които са отговорни, си тръгват или са уволнени\", заяви държавният глава на среща с кметове, предаде БТА. Той определи управлението на правителството на Социалдемократическата партия и Алианса на либералите и демократите като \"катастрофа\". Делегираният министър по европейските въпроси Виктор Негреску подаде оставка този уикенд само два месеца преди Румъния да поеме ротационното председателство на Съвета на ЕС от 1 януари 2019 г. Той координираше подготовката за председателството. Според различни източници, които говориха пред медиите при условие за анонимност, Негреску е подал оставка след напрегнато заседание на кабинета в петък, на което министрите са обсъждали готовността на Румъния да поеме председателството. 33-годишният Негреску от управляващата Социалдемократическа партия бе назначен за делегиран министър по европейските въпроси през юни 2017 г.", "date": "2018.11.12", "title": "Клаус Йоханис: Румъния не е готова за председателството на Съвета на ЕС"}
{"url": "https://www.24chasa.bg/novini/article/7149198", "text": "Мъртва жена е открита в лека кола в Петрич, съобщи говорителят на ОД на МВР-Благоевград Йорданка Шаркова. По първоначални данни по тялото няма следи от насилие. На място е екип криминалисти. Колата с гръцка регистрация била паркирана в близост до пожарната в южния град. Жената е на 55 г. От полицията отказват повече подробности, защото е възможно близките на починалата да откажат аутопсия и да не искат да се разгласява случаят. Полицаите работят по версията за самоубийство чрез натравяне с медикаменти или пък, че жената е починала в следствие на здравословен проблем.", "date": "2018.11.12", "title": "Откриха мъртва жена в кола в Петрич"}
{"url": "https://www.24chasa.bg/novini/article/7149079", "text": "Любомир Аламанов е сред 25-те иноватори в пиара за 2018 г. в региона ЕМЕА (Европа, Близкия Изток и Африка) в световната класация на изданието за комуникации и маркетинг The Holmes Report. Аламанов, който е управляващ партньор на SiteMedia Consultancy, е единственият българин, удостоен с признание за иноватор на годината. В класацията, която изданието прави всяка година, има комуникационни специалисти от Великобритания, Германия, Швеция, Обединени арабски емирства, Южна Африка, Русия и други. Признанието за Аламанов идва само месеци след като агенцията му SiteMedia Consultancy бе определена за едно от най-добрите работни места в пиар сферата за целия свят от друго престижно издание - PR News. \"Това е и признание за развитието на цялата българска пиар общност. Не случайно толкова много български агенции и специалисти печелят международни награди. Нашият сектор работи на най-високо световно ниво и това се забелязва навсякъде”, каза Любомир Аламанов. Аламанов работи в сферата на комуникациите над 20 години. Той е сред основателите на Българската асоциация на пиар агенциите (БАПРА) и неин председател за 8 последователни години, както и сред основателите на Българската асоциация на агенциите за дигитални комуникации (БААДК) и неин пръв председател. Миналата година световното издание за комуникации PR News го включи в своя ежегоден списък с професионалисти иноватори, допринесли изключително за развитието на пиар професията - 50 Game-Changers of PR for 2017.", "date": "2018.11.12", "title": "Българин е сред 25-те иноватори в пиара в Европа, Близкия Изток и Африка"}
{"url": "https://www.24chasa.bg/novini/article/7149217", "text": "Утре - 13 ноември, движението в тунел „Траянови врата“ на АМ „Тракия“ ще бъде двупосочно в тръбата за София поради извършване на геодезично измерване в тръбата за Бургас, съобщиха от пресцентъра на АПИ. Необходимо е шофьорите да спазват стриктно въведената временна организация и да карат внимателно. Утре от 9 ч. до 17 ч. движението по АМ „Люлин“ в платното за София при 9-ти км ще се извършва в изпреварващата лента. Преминаването в активната и аварийната лента ще бъде ограничено, поради довършителни дейности по укрепване на ската над магистралата.", "date": "2018.11.12", "title": "Утре движението в тунел „Траянови врата“ на „Тракия“ ще бъде двупосочно"}
{"url": "https://www.24chasa.bg/novini/article/7149216", "text": "КРИБ и Асоциацията на индустриалния капитал в България /АИКБ/ излязоха с позиция по повод направените предложения за изменение и допълнение на Кодекса за застраховане и Закона за задълженията и договорите във връзка с тълкувателно решение №1 на Върховния касационен съд (ВКС) от 21.06.2018 г.", "date": "2018.11.12", "title": "КРИБ и АИКБ: Определянето на обезщетения е субективно, липсва методика"}
{"url": "https://www.24chasa.bg/novini/article/7149221", "text": "Президентите на Русия и САЩ Владимир Путин и Доналд Тръмп смятат да се срещнат в рамките на форума на Г-20 в Аржентина в края на месеца. Сред въпросите, които те ще обсъждат, е и положението, създало се след решението на САЩ да излязат от Договора за ракетите със среден и малък обсег, съобщи прессекретарят на руския държавен главна Дмитрий Песков, цитиран от ТАСС, пише БТА. На вчерашната кратка среща в Париж двамата \"буквално размениха само няколко думи\", отбеляза Песков. \"Те казаха, че има за какво да поговорят, че е необходимо да поговорят и за договора за ракетите . . . и се разбраха, че се ориентират (към среща) в Аржентина, на форума на Двайсетте\", каза днес Песков на брифинг за журналисти в Москва. Говорителят на Кремъл отбеляза също, че не вижда предпоставки за среща на \"нормандската четворка\" по кризата в Източна Украйна. \"Няма дори и намек за възможна резултатност\" от една такава среща, добави той. Коментирайки състоялата се в Париж среща на германската канцлерка Ангела Меркел, френския президент Еманюел Макрон и украинския президент Петро Порошенко, Песков посочи, че участие на Путин в този разговор поначало не е било планирано. Нещо повече, според него тази среща без Путин е била организирана заради невъзможността засега да бъде продължен разговорът във формата на \"нормандската четворка\". Президентът Путин не планира среща в близките дни с лидера на Северна Корея Ким Чен-ун, няма планове за подобен контакт нито във Владивосток, нито след завършването на съмита на АСЕАН в Сингапур, съобщи още Песков, отговаряйки на журналистически въпрос. Той уточни, че няма планове за такава среща (на Путин) на връщане от Сингапур във Владивосток. ТАСС припомня думите на руския заместник-външен министър Игор Моргулов пред журналисти, че датата за посещение на севернокорейския лидер в Русия за среща с президента Путин е в процес на съгласуване. В отговор на друг въпрос Песков, цитиран от Ройтерс, отхвърли обвиненията, отправени от финландския премиер Юха Сипиле, че Русия може би умишлено е нарушила джипиес сигнала във Финландия по време на голямото военно учение на НАТО в северните страни през последните седмици. Песков посочи, че не разполага с информация Русия да е отговорна за това и добави, че неговата страна редовно бива обвинявана за всякакви престъпления, като по правило тези обвинения са безпочвени. Миналата седмица службите за въздушна навигация във Финландия отправиха предупреждение за въздухоплаването заради значителни проблеми с джипиесите в северната част на страната. Норвегия направи подобно предупреждение за загуба на джипиес сигналите за пилотите в нейното въздушно пространство в края на октомври, когато започна учението на НАТО. \"Възможно е Русия да е причинила този проблем. Известно е, че тя притежава такива възможности\", каза вчера Сипиле по Финландското радио и телевизия. Финландия не членува в НАТО, но се включи като партньор в най-голямото военно учение на алианса от десетилетия, което завърши в средата на миналата седмица.", "date": "2018.11.12", "title": "Песков: Путин и Тръмп размениха само няколко думи в Париж, ще разговарят в Аржентина"}
{"url": "https://www.24chasa.bg/novini/article/7148954", "text": "Телекомът получи признанието от световния лидер в тестването на бързината и качеството на мобилните мрежи Ookla  е телекомът с най-бързата 4G мрежа в България за третото тримесечие на 2018 г. Това показват резултатите на световния лидер в тестването на бързината и качеството на мобилните мрежи Ookla. Анализът на скоростта на 4G мрежата на А1 се базира на тестове на потребители, които са осъществени между 1 юли и 30 септември чрез световноизвестното приложение на Ookla – Speedtest. „Резултатите на Ookla са признание за нашия стремеж непрекъснато да подобряваме своята мрежа, за да осигурим на хората в България възможно най-доброто преживяване. Благодарности на нашите клиенти – хиляди от тях дадоха своята обратна връзка и ни помогнаха днес да имаме най-бързата 4G мрежа в България. Това постижение показва, че А1 е и най-подготвена за бъдещето – настъпването на 5G ерата в комуникациите. Всичко това ни радва, но и ни задължава да продължим на бъдем технологичен лидер на телеком пазара у нас”, коментира Тодор Ташев, старши директор „Мрежа и услуги” в А1. А1 първа у нас демонстрира скорости в 4G мрежа още през 2011 г., а от старта на 4G през 2016 г. до днес е инвестирала над 170 млн. лева, като непрекъснато модернизира и разширява мрежата си. За този период А1 регистрира над 140% ръст на смартфоните в своята мрежа и повече от 800 000 активни 4G потребители. Телекомът отчита и 260% ръст на трафика на данни, като над 60% от него се осъществява в 4G. 4G мрежата на А1 покрива всички населени места с над 1000 жители у нас при максимална скорост до 112 Mbps. А1 започна да внедрява 4,5G мрежа, която осигурява скорост на връзката с 30% по-висока спрямо досега (150 Mbps), в края на 2017 г. Технологията, която позволява това, се нарича „обединяване на честоти” (Carrier Aggregation) и генерира многократно по-бърз интернет в зависимост от използвания честотен спектър. А1 ще внедри „обединяване на честоти” в цялата страна до края на тази година. Тези подобрения в мрежата ще позволят бърз ъпгрейд към 5G. Ookla е световен лидер разработването на приложения за тестване на скоростта във фиксирани и мобилни мрежи. В приложенията за измерването на интернет скорости на компанията се осъществяват над 10 милиона потребителски теста на ден, като техният общ брой до момента надхвърля 20 милиарда. В резултат на това Ookla разполага с най-изчерпателните данни за ефективността и достъпа до интернет в целия свят.", "date": "2018.11.12", "title": "A1 е с най-бързата 4G мрежа в България"}
{"url": "https://www.24chasa.bg/novini/article/7147912", "text": "Купуваш кола от Перник, а живееш в София. Според сега действащия закон трябва да смениш номерата със софийски. В новия проектозакон за пътните превозни средства това задължение отпада. Регистрационен номер се издава при първата регистрация на автомобила в България и тя е по постоянния адрес на собственика. След това може да си купиш кола от търновец, а да си от Пловдив, но ще имаш право да продължиш да я караш с “ВТ”, ако искаш. Това обясни за “24 часа” Бойко Рановски, директор на изпълнителна агенция “Автомобилна администрация”. Имаше идея двете букви в номера да са абсолютно случайни. “А и всички номера в България ли да сменяме. Така те и ще поскъпнат”, казва Рановски. Както в. “24 часа” неведнъж е писал, Законът за движение по пътищата се дели на 3 - Закон за движение по пътищата, който е на МВР, Закон за пътните превозни средства и Закон за водачите. Последните два са на министерството на транспорта. Законът за водачите е завършен, а в Закона за пътните превозни средства остава окончателно да се уточни наказателната част. Проектът за Закона за движение по пътищата не е приключен, тъй като в него ще трябва да влязат текстове за новата държавна агенция за пътна безопасност. Минаването на колата на преглед през тях е първото изискване при регистрация на внесен в България автомобил. Досега това се правеше от КАТ, предвижда се да премине в частни ръце. Пунктовете за идентификация са нещо като тези за технически преглед, но към тях има допълнителни изисквания към специалистите, които ще извършват тази дейност. В момента в София има един такъв пункт - в КАТ, и това прави опашките. В страната за 32. Възможно е в столицата да се регистрират 10 такива пункта и хората ще могат да избират къде да вкарат колите си. Отпада и изискването за задължително поставяне на номерата. Хората ще могат да си ги получават и да ги поставят сами. За КАТ ще останат полицейските дейности - Накрая МВР издава свидетелството за регистрацията на автомобила, това е само един документ и КАТ има капацитета да се справи, казва шефът на автомобилната администрация. Имаше идея цялата регистрация на автомобилите да мине към транспорта, но заради проверките в полицейските системи, до които достъпът е ограничен, остава ролята на КАТ. На задължително преминаване през пунктове за идентификация подлежат и коли, които нямат технически паспорт или пък по тях са направени промени в конструкцията. Собственици на пунктове - за технически преглед и идентификация, на автошколи и психолаборатории, когато е започнала процедура за отнемане на разрешителното им или за заличаването им. В момента нормите позволяват един пункт, срещу който тече проверка, да прекрати сам дейността си. На другия ден собственикът му отваря нова фирма и си вади ново разрешително и продължава дейността си с новото име. Друга промяна при техническите прегледи е, че се залагат минимални и максимални норми на отделяните газове. Ако автомобилът, който минава на технически преглед, надвишава заложените норми, то системата, а не пунктът, не позволява той да получи документ, че е минал. Така колата остава на трупчета, докато не изпълни екоизискванията. За първи път в закон се вкарват и сервизите, които влизат задължително в регистър. При ремонт на автомобил се нанасят данни какво точно му е правено, какви части са използвани. Данните отиват в регистър на автомобилната администрация и оттам в техническия паспорт на автомобила. Така се осигурява Предвижда се и режим на магазините, които търгуват с части втора употреба. Площадките за разкомплектоване на автомобили получават разрешителни от Министерството на околната среда и водите. Търговските обекти за части втора ръка в момента са извън контрол и ако един автомобил е откраднат и разкостен, частите му могат да се пласират без проблем. С новия проект за закон се предвижда кметовете с комисия да регистрират въпросните търговски обекти за части втора ръка. А собствениците им ще трябва да водят документация откъде са купени частите, на кого са продадени. А ако купувачът е сервиз, то при влагането на част втора употреба в автомобил, тя ще се появи в регистъра на “Автомобилна администрация” и в техническия паспорт на колата. казва още Рановски, който е и бивш шеф на КАТ. Техническият регистър на “Автомобилна администрация” включва данни от идентификацията на автомобила, какви ремонти са му правени, какви изменения има по техническите му характеристики. Влизат и данни от застрахователите, ако има щети. “Ще измислим как хората да имат достъп до техническия паспорт, за да могат да проверят какво се е случвало с тази кола, ако решат да я купуват”, казва директорът на “Автомобилна администрация”. От 2020 г. влиза нов регламент за одобряване на превозните средства. Авансово изискванията му се вкарват в новия закон. Въвежда се по-сериозен контрол на автомобили, които севнасят. Ще се проверяват не само по документите, а и дали това, което е заложил производителят е така - изгорели газове, разход на гориво и други. Това е заради скандала с емисите от дизелови коли на “Фолксваген”.  От 2019 г. България пък влиза в пилотен проект на ЕК за обмяна на данни за километражите на автомобилите, съобщи Дамян Войновски, зам.-шеф на “Автомобилна администраия”. Държавата ни е изразила желание да е сред страните, които искат да тестват как ще става този обмен на информация. Когато системата бъде готова и всички държави са в нея, тогава ще може да се обменя информация за кола, доставена в България, какви са били данните на километража, когато е била собственост на германец, как се променят през годините и дали уредът не е превъртан. По-малко въпроси ще има в листовките, но пък в замяна на това в изпита за книжка ще влязат клипове, с които ще се проверяват реакциите на кандидатите в рискови ситуации. Това се нарича проверка на възприятията и поведението на кандидата чрез интерактивни видеоклипове. В теоретичния изпит с реакцията на ситуации в клипове се проверява бдителност, време за реакция, вземане на решения, отражението на физическото и психологическо състояние на кандидата за шофьорска книжка. “Решаването на тестовете и на тези видеоклипове ще трябва да доведе до решение дали кандидатът е придобил тези умения. Пускаме клип и изпитваният ще има време за реакция, за да не се случи инцидент на пътя. Ако реагира в рамките на нормата, значи възприема правилно нещата, ако не - значи излезе ли на пътя, той е потенциална заплаха”, казва директорът на “Автомобилна администрация” Бойко Рановски. В проекта за закон са вкарани и изисквания изпитът да се провежда и на учебна площадка (тъй наречения “полигон”). Ще се изпитва и на кормуване извън населено място. Не е записано “магистрала”, тъй като има градове, край които няма аутобани. При изпита по практика ще се набелязват предварително маршрути, по които ще се движи автомобилът. Те ще бъдат одобрени от “Автомобилна администрация”. Преди кандидат-шофьорът да започне да кормува, заедно с изпитвач, системата ще предлага един от маршрутите. Целта е и изпитващият да не знае предварително по кой маршрут ще се минава по време на изпита. Режимът за учебните центрове вече не е разрешителен, а регистрационен. Въпреки по-облекчената форма за стартиране на дейност за автошколите не отпада проверката на място - на самия учебен център, както е на автомобила, на който ще се обучават курсистите.", "date": "2018.11.12", "title": "Купуваш кола от друг град, без да сменяш номера"}
{"url": "https://www.24chasa.bg/novini/article/7148959", "text": "Споразумението на ООН по въпросите на миграцията би превърнало предизвикателството във възможност за развитие, би подобрило живота на милиони хора. Това заяви говорител на Европейската комисия на пресконференция в отговор на въпрос, свързан с решението на няколко държави да не подкрепят документа, след като са го подписали. Ако го бяха прочели, (тези държави) нямаше да се оттеглят от споразумението, заяви говорителят, като цитира мнението на председателя на ЕК Жан-Клод Юнкер. Миграцията е общо предизвикателство и има нужда от общо решение, със сподена отговорност, добави говорителят, цитиран от БТА. Вярваме, че европейските интереси са прекрасно защитени със споразумението. Ще продължим да работим за подобряване на управлението на миграцията. Убедени сме, че така незаконната миграция би намаляла, биха се създали възможности за законна миграция и за защита на правата на мигрантите, допълни той. Говорителят допълни, че споразумението трябва да бъде одобрено на заседание в Маракеш през декември. По неговите думи не се предвижда подписване на документа, а приемане с единодушие или гласуване.", "date": "2018.11.12", "title": "ЕК настоява, че споразумението на ООН за миграцията ще реши проблемите"}
{"url": "https://www.24chasa.bg/novini/article/7148955", "text": "\"Съжалявам за случая, искам по-лека мярка\", каза току-що в Бургаския апелативен съд 18-годишният Алекс Димов, който уби 2 възрастни жени на Задушница в Карнобат.  Младежът за първи път изказва съжаление, а мълчанието му на предишното му заседание в окръжния съд ядоса магистратите, които го обвиниха, че той не се е разкаял.  \"Много съжаляваме и не го пожелаваме на никой\", каза разстроената майка на Алекс Елена Димова. Днес в Апелативния съд като втори защитник на обвиняемия се яви столичният адвокат Марин Марковски, който пледира за снизхождение спрямо Алекс.  Опитният юрист подчерта неколкократно, че става дума за непредпазливо деяние, което има нужда от разбиране и справедливост, а не от арест. Според Марковски, клиентът му не бил от онези момчета, които нарушават правилата. \"Не е редно това момче да се представя като богаташко синче, което гази хората със скъпи коли\", каза той. Вторият защитник на Димов - бургаският адвокат Красимир Кацарски допълни, че мердецесът, с който бяха премазани двете жени, е 18-годишен и не е скъп. Прокуратурата обаче настоя да бъде потвърдена най-тежката мярка за младежа, тъй като той можел да се укрие или да извърши друго престъпление.  Няма гаранция, че ако е на свобода той няма отново да се качи на автомобил и да предизвика поредното пътно произшествие с жертви, заяви прокурор Красимира Кателиева. Съдът ще се произнесе в 15:15 часа.", "date": "2018.11.12", "title": "18-годишният Алекс, който уби 2 жени на Задушница, съжалявал, не иска в ареста (Видео)"}
{"url": "https://www.24chasa.bg/novini/article/7148966", "text": "Американски мозъчен тръст съобщи днес, че е локализирал най-малко 13 от общо 20 необявени ракетни бази в КНДР, предаде Ройтерс. Тези данни показват пред какво предизвикателство са изправени преговорите с Вашингтон, който се опитва да убеди Пхенян да се откаже от ядрените оръжия и балистичните ракети, отеблязва агенцията. Според доклад на вашингтонския Център за стратегически и международни изследвания, в някои от обектите се наблюдава дейност по поддръжка и дребни подобрения в инфраструктурата, предаде БТА. Обектите, споменати в доклада, са разпръснати в отдалечени планински райони из цяла Северна Корея и могат да се използват за складиранен на балистични ракети с различен обсег, като за най-големите от тях се смята, че имат капацитет да достигнат всяка точка в САЩ. Северна Корея не е признала съществуването на нито една от тези ракетни бази, а според анализатори прецизното разкриване на ядрените оръжия и ракетната боеспособност са важна част от споразумението за денуклеаризация. Саканмол - обектът, който е най-близо до границата с Южна Корея и столицата й Сеул, изглежда \"активен и сравнително добре поддържан\", констатира докладът. \"Извеждането от експлоатация на обекта за ракетни изпитания Сохе в Северна Корея привлича медийно внимание, но замъглява военната заплаха за силите на САЩ и Южна Корея от този и други необявени бази за балистични ракети\", посочват авторите на доклада. На повратната си среща през юни в Сингапур севернокорейският лидер Ким Чен-ун и президентът на САЩ Доналд Тръмп се ангажираха да работят за денуклеаризацията, но в споразумението им липсваше конкретика, а преговорите вървят трудно, отбелязва агенцията. Преговарящите от САЩ и Южна Корея тепърва трябва да изтръгнат от Пхенян конкретна декларация за мащаба и обхвата на оръжейните програми или обещание да спре разполагането на съществуващия арсенал.", "date": "2018.11.12", "title": "Американски доклад: Северна Корея все още поддържа необявени ракетни бази"}
{"url": "https://www.24chasa.bg/novini/article/7148976", "text": "Контрабандни 300 000 турски лири /95 400 лв. по курса на БНБ за днес/ задържаха митническите служители на пункта \"Капитан Андреево\" при проверка на български автомобил, който е влизал в страната от Турция, съобщиха от Агенцията \"Митници\". Превозното средство било управлявано от 21-годишен български гражданин, който пътувал сам. Той заявил, че не пренася вещи, стоки, благородни метали или парични средства за деклариране. При проверката обаче митническите служители установяват, че в личния багаж и в джобовете на якето на пътника са укрити недекларирани 1500 банкноти в купюри по 200 турски лири. Недекларираната валута е била иззета съгласно разпоредбите на Валутния закон и действащия европейски регламент. По случая е било образувано досъдебно производство, като разследването се извършва от митнически инспектор от митница Бургас под наблюдението на Районната прокуратура-Свиленград. От началото на годината на пункта \"Капитан Андреево\" е задържана недекларирана валута с левова равностойност близо половин милион лева, уточняват от митниците.", "date": "2018.11.12", "title": "Задържаха контрабандни 300 000 турски лири на \"Капитан Андреево\""}
{"url": "https://www.24chasa.bg/novini/article/7148990", "text": "Жена на 56 години от Варна е задържана за две телефонни измами, съобщиха от пресцентъра на полицията в крайморския град. При едната измама тя е използвала сценарий с нужда от пари за операция на близък. При другото престъпление в заблуждение, че съдейства на полицията за залавяне на телефонни измамници, е изпаднала 68-годишна жена. Сумите, които са предадени на задържаната, са съответно 2900 и 6000 лева. На задържаната е повдигнато обвинение, допълват от полицията.", "date": "2018.11.12", "title": "Варненка е задържана за две телефонни измами за близо 10 хил. лева"}
{"url": "https://www.24chasa.bg/novini/article/7148983", "text": "Австрийската демокрация трябва да е нащрек срещу политики, които разделят, и срещу отслабването на парламента, каза президентът на страната Александър Ван дер Белен на церемония във Виена по случай 100-годишнината от създаването на Австрийската република, предаде ДПА. \"Подклажда се враждебност между нас и онези, които смятаме за различни\", каза държавният глава, който е и бивш лидер на Зелената партия, като добави, че \"различните\" включват възрастните, младите хора, мюсюлманите, евреите, чужденците и бедните, предаде БТА. Без да споменава сегашното антиимигрантско дясно правителство и навика му да прокарва с натиск закони през парламента, Ван дер Белен посочи, че либералната демокрация \"може да бъде различна\", но хората не трябва да я смятат за \"досадна\".", "date": "2018.11.12", "title": "Президентът на Австрия: Демокрацията трябва да бъде нащрек срещу враждебни политики"}
{"url": "https://www.24chasa.bg/novini/article/7148992", "text": "Официални представители на румънската служба за извънредни ситуации съобщиха, че една служителка във фабрика за оръжия в Западна Румъния е загинала при експлозия във фабриката, предаде Асошиейтед прес. Експлозията избухнала в тунел, където се тестват оръжията във фабриката в град Куджир, и била последвана от пожар. Деветнайсет служители са били на работа в тунела по това време. Всички успели да избягат с изключение на 50-годишна жена, която се смята, че се е върнала, за да си вземе чантата, предаде БТА. Говорителят на Инспектората за извънредни ситуации Тристан Фогараш заяви за АП, че по-късно е било открито тялото на жената. Фогараш каза, че пожарникарите са потушили огъня след два часа. Държавната фабрика произвежда различни видове пистолети и други оръжия. В нея работят 1000 души. В момента тече разследване, за да се установят причините за експлозията.", "date": "2018.11.12", "title": "Жена загина при взрив във фабрика за оръжия в Западна Румъния"}
{"url": "https://www.24chasa.bg/novini/article/7148984", "text": "Полската агенция за вътрешна сигурност е предотвратила участието в честването на Деня на независимостта на екстремисти от различни страни, които смятали да се присъединят към масовото шествие във Варшава по случай паметната дата. Това съобщи на пресконференция в полската столица днес представителят на правителството по въпросите на дейността на спецслужбите Мариуш Камински, цитиран от ТАСС. \"Още преди шествието спецслужбите идентифицираха около 100 души, които са имали за цел да провокират улични инциденти. Тези лица бяха задържани\", каза Камински, като посочи, че провокаторите са били свързани с неонацистки кръгове. \"Освен това ние си имахме работа с няколко аналогични групи от страни от ЕС, които искаха да дойдат на похода. В резултат на действията на службите и на сътрудничеството с граничната охрана, повечето от тези лица не пристигнаха в страната\", добави той, цитиран от БТА. По-рано говорителят на полското правителство Михал Дворчик каза по телевизията, че на похода са присъствали полски националисти от национално-радикалния лагер, и представители на италианските неофашисти от крайнодясната партия \"Нова сила\". Според вътрешния министър Йоахим Брудзински, в неделния поход по случай 100-годишнината на независимостта, са взели участие над 250 000 души и това, според него, \"беше най-голямата демонстрация в историята на Варшава\". Главният комисар на полицията Ярослав Шимчик каза на пресконференцията, че по време на похода е имало и няколко неголеми инцидента - сбивания, включително с представители на медиите, сблъсък с контрадемонстрация, както и подпалване на знамето на ЕС. \"Води се разследване\", посочи той. ", "date": "2018.11.12", "title": "Заловиха стотина екстремисти в Полша"}
{"url": "https://www.24chasa.bg/novini/article/7149005", "text": "Агресивният туит на Доналд Тръмп по отношение на европейската отбрана е \"допълнителен стимул\" за създаването на обща армия на Европейския съюз, заяви днес френският министър на икономиката Брюно Льо Мер, цитиран от Франс прес. Според Льо Мер Европа трябва да засили своя суверенитет. \"Когато четем този туит, той допълнително ни стимулира да създадем европейската армия, както предлага Еманюел Макрон. Въпросът днес не е толкова какъв отговор даваме на Доналд Тръмп, а колко сме смели ние, европейците, и на какво сме способни\", посочва Льо Мер. Тръмп се фокусира в туита си върху онази част от изказването на Макрон, в която френският държавен глава отбелязва, че Европа трябва да се защитава от Китай, Русия и дори от Съединените щати, предаде БТА. От Елисейския дворец веднага увериха, че бъдещата европейска армия няма да се конфронтира със САЩ и че става дума за объркване при тълкуването на думите на Макрон. Самият президент на Франция подчерта по време на разговора си с Тръмп, че става дума за това Европа по по-добър начин да споделя отговорността вътре в НАТО. Според Брюно Льо Мер Европейският съюз трябва да може да се защитава, най-вече от \"ислямисткия тероризъм\", който е основната заплаха в наши дни.", "date": "2018.11.12", "title": "Френски министър: Туитът на Тръмп е още един стимул за създаването на обща армия на ЕС"}
{"url": "https://www.24chasa.bg/novini/article/7149010", "text": "Полицията разследва сигнал за грабеж, извършен в магазин в русенското село Николово. Това съобщиха от областната дирекция на МВР в крайдунавския град, цитирани от БТА. Сигналът е подаден около 20,15 часа вчера от служителка на магазин в селото. Жената обяснила, че в търговския обект влезли двама маскирани мъже, облечени в тъмни дрехи. Единият имал в ръката си пистолет и с него ударил по главата колегата й, който паднал на земята. След това се обърнал към нея и поискал да му даде всички пари. Магазинерката обяснила, че не може да отвори касата. Тогава двамата мъже грабнали няколко неразпечатани стека с цигари и лотарийни билети, поставили ги в чанта и избягали от магазина. Полицията предприела незабавни оперативно-издирвателни мероприятия за установяване на извършителите, както и всички необходими процесуално-следствени действия за документиране на случая. Изяснено е, че от магазина липсват общо шест стека цигари и 100 лотарийни билета. Стойността на щетите се уточняват. Удареният служител от търговския обект бил отведен в Университетската болница \"Канев\" в Русе. След преглед и оказана медицинска помощ е освободен с контузна рана на лявата вежда. Разследването по случая продължава. Двамата извършители се издирват.", "date": "2018.11.12", "title": "Издирват извършителите на въоръжен грабеж в магазин в русенско село"}
{"url": "https://www.24chasa.bg/novini/article/7149009", "text": "Германският министър на вътрешните работи Хорст Зеехофер заяви днес, че възнамерява да се оттегли от лидерския пост в Християнсоциалния съюз, но не и от длъжността си на министър, предаде ДПА. В края на миналата седмица се появиха съобщения с цитирани в тях източници от ХСС, че Зеехофер, който неведнъж влизаше в спорове с канцлера Ангела Меркел на фона на намаляващата подкрепа за управляващата коалиция, ще напусне министерското кресло преди края на мандата през 2021 г. \"Аз съм министър на вътрешните работи и ще продължа да изпълнявам тези функции\", каза 69-годишният политик. \"Постът министър на вътрешните работи по никакъв начин не е засегнат от това\", добави той, цитиран от БТА. Някога Зеехофер беше твърд съюзник на канцлера. Според много хора обаче публичният му спор с Меркел за миграцията и за сигурността по границите от по-рано тази година е причината за намаляващата популярност на трите управляващи партии: неговия ХСС, Християндемократическия съюз на Меркел и Германската социалдемократическа партия. На изборите за регионален парламент на Бавария миналия месец подкрепата за ХСС спадна с над 10 процента, поради което партията загуби абсолютното си мнозинство. По принцип тази политическа сила участва в регионални избори единствено в провинция Бавария.", "date": "2018.11.12", "title": "Зеехофер подава оставка като шеф на ХСС"}
{"url": "https://www.24chasa.bg/novini/article/7149003", "text": "Германското вътрешно министерство обяви днес, че Томас Халденванг ще заеме мястото на Ханс-Георг Маасен като ръководител на Федералната служба за защита на конституцията (германското контраразузнаване), предаде Асошиейтед прес. Министерството потвърди в изявление медийната информация, че Халденванг ще смени Маасен. Социалдемократическата партия, която е част от управляващата коалиция на германския канцлер Ангела Меркел, настоя за отстраняването на Маасен от ръководния пост на службата за вътрешно разузнаване през септември, след като той омаловажи упражненото от симпатизанти на крайната десница насилие срещу мигранти в град Кемниц, Източна Германия, предава БТА. Халденванг е служител на вътрешното министерство от 1991 г., а през 2009 г. се присъединява към Федералната служба за защита на конституцията. През 2013 г. той става заместник на Маасен. Новината за назначаването на Халденванг идва в момент, когато се разпространи информацията, че вътрешният министър Хорст Зеехофер планира да подаде оставка. Очаква се Зеехофер да се оттегли и от ръководния пост в баварския Християнсоциален съюз, който е традиционен съюзник на Християндемократическия съюз на Ангела Меркел. Зеехофер застана на страната на Маасен по време на коствалия поста му скандал, което изправи вътрешния министър срещу Меркел и другите членове на правителството. ", "date": "2018.11.12", "title": "Томас Халденванг застава начело на немското контраразузнаване"}
{"url": "https://www.24chasa.bg/novini/article/7149004", "text": "Планинските спасители от отряда в Дупница помогнаха на туристка от Сърбия, която счупила крак по време на излет. \"В неделя малко след 18 ч получихме сигнал от тел. 112 за пострадало младо момиче в района между хижа \"Скакавица и Скакавишкия водопад. Събрахме се бързо колеги и потеглихме към посоченото място. Оказа се, че 25-годишна туристка от Ниш си е счупила глезена и не може да се придвижва сама\", разказа шефът на ПСС-Дупница Кирил Чолаков. Спасителите са й оказали първа помощ като шинирали крака и я транспортирали на ръце и със специална планинска количка. Момичето е била на излет с голяма група планинари от Ниш. Тя е поискала да се прибере с приятелите си за родината, където да й окажат лекарска помощ.", "date": "2018.11.12", "title": "Планински спасители помогнаха на туристка, счупила глезен край Скакавишкия водопад"}
{"url": "https://www.24chasa.bg/novini/article/7149027", "text": "Неизвестен стрелял с пневматично оръжие по лек автомобил в Монтана. Отмъщението станало за времето от 18 ч. на 10 ноември до 8 ч. на 11 ноември на централния бул. \"Трети март\". Неизвестен извършител, използвайки пневматично оръжие е повредил стъклото на предна лява врата на лек автомобил \"Пежо 406\" с монтанска регистрация. Колата е собственост на жител на Берковица и управлявана от сина му. Никой не чул изстрела. На сутринта водачът открил щетите. Случаят се разследва.", "date": "2018.11.12", "title": "Стреляха по кола в Монтана"}
{"url": "https://www.24chasa.bg/novini/article/7148582", "text": "На граничния пункт на Международното летище Скопие на излизане от Република Македония тази нощ при извършена проверка на паспорта на 25-годишен пътник от България бе установено, че паспортът е фалшив, съобщи македонската телевизия Сител. Лицето признало, че е на 23 години, от Турция, и казало името си, което се съобщава само с инициалите И.Т. Лицето било задържано за по-нататъшна процедура.                                                                                                                                                                                                                                                                                                                       ", "date": "2018.11.12", "title": "Задържаха мъж с фалшив български паспорт\nна летището в Скопие"}
{"url": "https://www.24chasa.bg/novini/article/7148592", "text": "Днес по обяд, както беше планирано, бяха открити контролно-пропускателните пунктове Дериния и Лефка - Аплики между северната и южната част на Кипър, съобщават кипърски и гръцки медии, цитирани от БТА. Със сълзи на очи десетки кипърски гърци преминаха през разделителната линия и се отправиха към окупираното село Като Дериния, което е изоставено от жителите си, съобщава в електронното си издание кипърският вестник \"Филелефтерос\". Те не можаха обаче да влязат в селото, защото то попада във военна зона. Като символичен жест кипърски турци посрещнаха кипърските гърци с маслинови клонки. От северната част на острова също имаше опашка от автомобили на желаещи да посетят гръцката част на острова. Преди откриването на пункта в района имаше напрежение заради демонстранти, които протестираха срещу откриването на контролно-пропускателния пункт, което смятат, че е отстъпка към режима в Северен Кипър. По-малък интерес предизвика откриването на другия пункт Лефка - Аплики, съобщава кипърската \"Алфа ТВ\". Откриването на двата пункта беше договорено на среща на лидерите на кипърските гърци и кипърските турци Никос Анастасиадис и Мустафа Акънджъ в края на октомври в Никозия.", "date": "2018.11.12", "title": "Откриха две нови КПП-та между южната и северната част на Кипър"}
{"url": "https://www.24chasa.bg/novini/article/7148674", "text": "Известният художник от Вършец Георги Паунов - Паунеца (74 г.) е бил измамен от непознат, на който дал 70 картини да ги продава, съобщиха от Областната дирекция на МВР в Монтана, цитирани от БТА. Преди месец непознатият се обадил на Паунов по мобилния телефон, представил се за негов братовчед и му предложил съдействие за продаване на картините му. Паунов не бил виждал въпросния си братовчед от детските години, но знаел, че работи на престижна работа и познава много хора. Той повярвал на непознатия и насрочил среща във Вършец. Мнимият братовчед дошъл и наистина изглеждал на възраст, на каквато трябвало да бъде истинският братовчед. Паунов му дал 35 картини, а при втора среща след няколко дни - още толкова. В последните дни непознатият престанал да вдига телефона си и Паунов потърсил чрез роднини връзка с него. Свързал се с истинския си братовчед, срещнал се на живо с него, видял, че изглежда по друг начин от непознатия и че е измамен. Тогава подал сигнал в полицията и по случая било образувано досъдебно производство. Стойността на картините и нанесената щета все още се уточнява, но по предварителни данни става въпрос за десетки хиляди левове. Картини на Георги Паунов са притежания на много колекционери и ценители в САЩ, Англия, Франция, Германия, Италия, България и други страни. Той има десетки самостоятелни изложби у нас и в чужбина, живее в родния се град Вършец и на остров Корсика във Франция.", "date": "2018.11.12", "title": "Художник от Вършец измамен от непознат, след като му дал да продава 70 картини"}
{"url": "https://www.24chasa.bg/novini/article/7148659", "text": "53 процедури за набиране на проектни предложения на стойност близо 1,150 млрд. лева ще бъдат обявени през следващата година по програмите, съфинансирани от Европейските структурни и инвестиционни фондове. Това стана ясно по време на заседание на Съвета за координация на управлението на средствата от ЕС (СКУСЕС) към Министерския съвет, на което бяха приети индикативните годишни работни програми за 2019 г. Това съобщиха от правителствената пресслужба Към момента по програмите са обявени 408 процедури за набиране на проектни предложения на стойност 17,996 млрд. лева, договорени са над 14,5 млрд. лева или над 62,5 % от общия бюджет. До бенефициентите са достигнали над 25,3% от бюджета на всички програми или близо 6 млрд. лева. Следващата година ще е особено важна, успоредно с изпълнението на настоящия програмен период, ще стартираме подготовката за следващия. Това заяви заместник министър-председателят Томислав Дончев в рамките на председателствано от него заседание на СКУСЕС. По думите му от изключително значение за подобряване на ефективността на европейските средства е да се осигури максимална синергия както между отделните програми, така и по отношение на предвидените в тях процедури. Индикативните годишни работни програми на Управляващите органи са качени в публичния модул на Информационната система за управление и наблюдение на средствата от ЕС http://2020.eufunds.bg/ и могат да бъдат изтеглени от https://eumis2020.government.bg/bg/s/Home/PublicManualDownload/08c97b34-3d26-47af-a8e3-1cb62da68be3.", "date": "2018.11.12", "title": "Обявяват 53 процедури с европейско финансиране за над 1,1 млрд. лева през 2019 г."}
{"url": "https://www.24chasa.bg/novini/article/7148611", "text": "120 000 българи допринасят за британската икономика. Техният статус няма да се промени след Брекзит. Условията за новите работници ще зависят от споразуменията на Великобритания с ЕС. Това съобщи в Пловдив посланикът на Великобритания Ема Хопкинс. Тя подчерта, че и след излизането на страната от Евросъюза българските граждани ще са добре дошли на Острова, където ще могат да пътуват, учат и се трудят свободно. \"Въпреки това със сигурност в бъдеще ще има нови условия, които няма да влязат в сила преди 2021 г.\", добави Хопкинс. В Пловдив посланичката участва във възпоменателна церемония за загиналите свои сънародници в Първата световна война и поднесе цветя на британските гробища. \"През последните 100 г. твърде много хора дадоха живота си в конфликти. Не искаме да е било напразно и да повтаряме същите грешки. За Великобритания това означава работа с европейските партньори и все повече усилия на международно ниво за запазване на мира\", посочи Ема Хопкинс. В церемонията участва и зам.-посланикът на Ирландия Катрин Лолър.", "date": "2018.11.12", "title": "Посланик Ема Хопкинс: 120 000 българи работят във Великобритания"}
{"url": "https://www.24chasa.bg/novini/article/7148716", "text": "„Смятам, че Европа се завърна на Балканите в последната година, защото ЕС осъзна, че без стабилни, проспериращи и мирни Балкани няма как общият европейски проект да бъде завършен“, каза министърът на външните работи Екатерина Захариева на конференцията „В търсене на съгласувана сигурност за растеж и просперитет: Стълб за стабилността на Европа“. Организираното в София от британското списание \"Икономист\" събитие събра българския вицепремиер, европейския комисар Елжбиета Биенковска, заместник-министри на отбраната, представители на европейската отбранителна индустрия, анализатори и политици, съобщиха от пресцентъра на Министерство на външните работи. Министър Захариева изброи някои предизвикателства, но и възможности за растеж и инвестиции в Югоизточна Европа. „Ако за България беше цел, при това следвана успешно, да преодолее натрупаното напрежение в региона, то все още има проблеми, които не трябва да крием“, каза министърът. Като непосредствени предизвикателства тя посочи продължаващия диалог между Прищина и Белград и изхода на процедурата по решаване на въпроса за името на Република Македония. „Но както бизнесът знае добре, всяко предизвикателство би могло да бъде и възможност в зависимост от това по кой път ще поемем“, подчерта тя. В речта си българският вицепремиер открои няколко социални и политически тенденции в региона, които поставят по-сериозни икономически предизвикателства, и описа начините, по които общоевропейски политики могат да помогнат за преодоляването им. „Основните трендове в Западните Балкани са намаляване на населението, висока безработица, слаби институции, етноцентризъм, остаряло образование и висока младежка безработица“, посочи тя, позовавайки се на изследване на Института на ЕС за изследвания по сигурността. „Един от българските стратегически приоритети е свързаността на Балканите и се радвам, че той получи общоевропейска подкрепа“, каза министърът. Тя допълни, че регионални инициативи като Берлинския процес, финансирал Транспортен съюз в региона, допълват общоевропейските усилия. „Но нашата цел е да постигнем не само физическа свързаност, а също и дигитална, както и хармонизация на митническите условия например“, добави вицепремиерът. Като даде конкретен пример, тя посочи, че тези мерки ще нормализират и ускорят бизнеса. „Помня изказване от миналата година на старшия регионален ръководител на програма „Транспорт“ в Световната банка Саймън Илайс, който посочи, че ако съберем часовете, прекарвани всяка година от камионите по границите на шестте страни в региона, ще получим 3000 години“, каза Захариева. Като възможност за задълбочаване на сътрудничеството между ЕС и региона тя посочи перспективата шестте страни да бъдат канени за участие в дебатите по бъдещето на общоевропейски политики. „Такива теми биха могли например да бъдат дигиталния дневен ред, околната среда, транспорта и енергетиката“, каза тя. Министърът завърши изложението си с пожеланието „да свържем хората и бизнеса, защото тогава политиците няма да имаме избор освен да ги последваме“.", "date": "2018.11.12", "title": "Захариева: Да свържем хората и бизнеса на Балканите - политиците сами ще ги последват"}
{"url": "https://www.24chasa.bg/novini/article/7148729", "text": "Възрастна жена от Нова Загора е станала жертва на телефонна измама, съобщиха от ОД на МВР-Сливен. 74-годишната жена получила телефонно обаждане от мъж, представил се за полицай. Той я заблудил, че помага на органите на реда за залавяне на престъпна група. Въвлечена в измамната схема, тя хвърлила от балкона на жилището си сумата от 8000 лева и златни накити. По случая е образувано досъдебно производство.", "date": "2018.11.12", "title": "Възрастна жена от Нова Загора даде 8000 лева и златни накити на ало измамници"}
{"url": "https://www.24chasa.bg/novini/article/7148733", "text": "Всяко кметство вече ще има своя бюджетна рамка и кметът на общината ще е длъжен да я изпълнява. За това се разбраха на среща в Министерския съвет представители на Сдружението на кметовете на кметства в Република България и на управляващите. Ще бъдат завишени и санкциите за кметовете на общини за неизпълнение на Закона за местното самоуправление и местната администрация. Председателят на Сдружението на кметовете на кметства Румен Стоянов обяви пред журналисти, че са постигнали добър резултат по първата част от исканията им и засега няма да протестират. Министърът на финансите Владислав Горанов посочи, че тези теми, около които са се обединили днес, могат да намерят решение до края на годината и да се ползват за 2019 г. Той обясни, че в момента, в който има изискване в закона за финансова сметка за всяко кметство, общинските кметове ще трябва да се съобразят с него при внасянето на общинския бюджет в общинския съвет. \"Какви биха били санкциите - няма да са сто тояги на голо на мегдана, вероятно ще бъдат свързани с материална и административна отговорност на кмета, а в изключителни случаи и политическа\", коментира Горанов. Министърът посочи, че парите за общините за догодина са с близо половин милиард лева повече, като около 120 млн. са в частта, която зависи от местните общности. Председателят на бюджетната комисия в парламента Менда Стоянова посочи, че с промени в Закона за обществените поръчки и в Закона за устройство на територията кметът на кметство вече ще може да участва в контрола при изпълнение на обекти, възложени от общината.", "date": "2018.11.12", "title": "Властта обеща на кметовете: Всяко кметство ще има своя бюджетна рамка"}
{"url": "https://www.24chasa.bg/novini/article/7148738", "text": "Вицепрезидентът на САЩ Майк Пенс пристигна на посещение в Токио, за да обсъди с японските представители темата за Северна Корея и други въпроси в навечерието на две регионални срещи на върха, предаде Асошиейтед прес, цитирана от БТА. Японски представители заявиха, че при утрешната си среща с премиера Шиндзо Абе вицепрезидентът се очаква да обсъди също засилващото се регионално влияние на Китай и двустранната търговия. В авторска статия за \"Вашингтон пост\" неотдавна Пенс писа, че Америка скоро ще започне преговори с Токио за търговско споразумение. Пенс потвърди и американския ангажимент към сигурността и благополучието на Индо-тихоокеанския регион. Вицепрезидентът на САЩ ще участва в срещата на Асоциацията на страните от Югоизточна Азия (АСЕАН) в Сингапур и в срещата на върха на страните от Азиатско-тихоокеанското икономическо сътрудничество АТИС) в Папуа-Нова Гвинея вместо президента Доналд Тръмп.", "date": "2018.11.12", "title": "Майк Пенс пристигна в Япония, за да обсъди темите за търговията и Северна Корея"}
{"url": "https://www.24chasa.bg/novini/article/7148761", "text": "Оставките не са изход в ситуация на увеличение на цени, инфлация, корупция и протести, а бягство от отговорност. Министерският съвет и парламентът трябва да посочат решение на проблемите. Това заяви в Карлово президентът Румен Радев. \"Не зная дали протестите са политически дирижирани, но никой не може насила да изкара толкова хора на улицата\", каза още държавният глава. Той подчерта, че не може да става обединител на неправдата. Репликата му бе по повод на думите на зам.-председателя на ГЕРБ Цветан Цветанов, че президентът е разединител на нацията. В Карлово Румен Радев посети 61-ва стрямска бригада, където разгледа въоръжението и техниката и разговаря с личния състав. Проблемите пред Въоръжените сили са комплексни и искат всеобхватен подход за тяхното решаване. Българските военнослужещи са високоинтелигентни и мислят за бъдещето на България. Те поставят проблемите и се фокусират основно върху това как да станат по-добри в своята дейност и как да придобиват нови и съвременни способности. Това заяви президентът и върховен главнокомандващ на Въоръжените сили Румен Радев в отговор на журналистически въпрос след среща с личния състав на бригадата. „61-ва Стрямска механизирана бригада е гръбнакът на Сухопътни войски. Тя е най-голямото формирование и е важен стожер в нашата цялостна система за национална сигурност“, подчерта държавният глава. Запитан какво трябва да бъде направено, за да бъде преодолян големият некомплект в Българската армия и как военната професия може да стане привлекателна за младите хора, Румен Радев каза, че това е въпрос, който е поставян постоянно на заседанията на Консултативния съвет за национална сигурност. По думите на президента това е и най-тежкият проблем пред Въоръжените сили и ако сега не се вземат мерки, в бъдеще този въпрос ще има изключително негативен ефект върху системата за национална сигурност. „Мерките са комплексни, не само социални, те са изключително важни, също както и условията и възможностите за водене на пълноценна военна подготовка, придобиването на нова техника, изграждане на способности и мотивацията на хората“, допълни държавният глава. В рамките на посещението си в 61-ва Стрямска механизирана бригада Румен Радев разгледа въоръжението, техниката и войсковото оборудване на бригадата и поднесе цветя пред паметника на загиналите воини във войните за национално обединение 1912 -1918 г.", "date": "2018.11.12", "title": "Румен Радев: Оставките не са изход, а бягство от отговорност"}
{"url": "https://www.24chasa.bg/novini/article/7148763", "text": "Министерството на енергетиката извършва извънредна проверка на съоръженията за електрозахранване в Панчарево и Горубляне, съобщиха от пресцентъра на ведомството, цитирани от БТА. Проверката е назначена със заповед на енергийния министър Теменужка Петкова. Екип от министерството ще провери \"ЧЕЗ Разпределение България\" АД, в районите \"Север-Изток\", \"Изток-2\", \"Панчарево\" и кв. \"Горубляне\". Ще бъде инспектирано техническото състояние и експлоатация на енергийните обекти и спазването на разпоредбите на подзаконовата нормативна база. Целта на проверката е да установи спазването на нормативните изисквания, свързани с техническата експлоатация на електрически централи, дейността на операторите на електроенергийната система и на разпределителните мрежи, както и спазването на Наредбата за сервитут на енергийните обекти. Резултати от проверката ще бъдат обявени в срок до 21 ноември тази година.", "date": "2018.11.12", "title": "Проверяват извънредно съоръженията за електрозахранване в Панчарево и Горубляне"}
{"url": "https://www.24chasa.bg/novini/article/7148764", "text": "Неприемливо е един магистрат да се идентифицира с цялата съдебна власт и използването на институцията, която представлява като основание да се постави извън закона. Разделението на властите означава ненамеса от една власт в работата на друга, а не недосегаемост на представител на една от властите. Това се казва в официалната позиция на Комисията за противодействие на корупцията и отнемане на незаконно придобитото имущество (КПКОНПИ) по повод отказа на шефа на ВКС Лозан Панов да се яви днес за даване на обяснение пред институцията. Той бе поканен в комисията във връзка с ревизионен акт от НАП. Поканата \"бе на базата на законовите правомощия на комисията да прави проверка за потенциални корупционни действия на хора, заемащи висши държавни длъжности\", се казва още в официалната позиция на институцията. Шефът на ВКС бил поканен в лично качество, на служебния му адрес, съгласно разпоредбите на законите. \"В правомощията на КПКОНПИ е да взема обяснения от граждани във връзка с противодействие на корупцията и отнемане на незаконно придобито имущество. \"При осъществяване на тези правомощия на комисията, законът не прави разграничение в служебното качество на гражданите. Нещо повече, той изрично посочва, че КПКОНПИ е органът, който разследва потенциално корупционно поведение на лицата, заемащи висши държавни длъжности\", казват от комисията. По отношение на магистратите антикорупционният закон прави разграничение на органа, пред когото те подават декларации за имущество и който прави проверки за конфликт на интереси, но не и по отношение на проверките за корупционно поведение. На базата на тези разпоредби до момента комисията е взимала  обяснения от магистрати.", "date": "2018.11.12", "title": "\"Антикорупция\": Неприемливо е Лозан Панов да се идентифицира с цялата съдебна система"}
{"url": "https://www.24chasa.bg/novini/article/7148376", "text": "Киберпространството в Китай премина през разтърсващи промени от 1994 г насам, когато страната за първи път получи постоянен достъп до интернет, казва Уан Иуей професор в Института по международни отношения към Китайския народен университет, съобщава С огромното си население, силни възможности в областта на приложенията и масивен пазар, Китай използва ресурсите си да преодолее цифровото разделение, каза Уан в интервю за Чайна Дейли в рамките на петата Световна интернет конференция в Уджън. Цифровото разделение се отнася до социално-икономическата разслоеност във връзка с достъпа до компютърните технологии, Интернет, притежанието на мрежови технологии, способността за иновации и др. в различните страни, региони, индустрии и обществото. Според експерта, това разделение започва да намалява. „САЩ измислиха интернет и това доведе до редица технологични иновации. Китай обаче благодарение на ресурсите си е много силен в сферата. През последните години китайците превърнаха технологичните иновации в реална продукция, редица компании използват вече Световната интернет конференция като платформа да покажат собствените си творения и да потърсят приложение на технологиите, което от своя страна ще подобри продуктивността\", допълва Уан. Интернет иновациите обаче са нож с две остриета, счита експертът. Те могат да намалят цифровото разделение, но ако бъдат използвани по грешен начин да разширят тази разлика, обяснява той. Въпреки напредъка в сферата, близо половината от населението по света все още няма достъп до интернет. Уан подчерта значението на Световната интернет конференция, която всяка година събира експерти и учение от цял свят и се фокусира върху намаляването на цифровото разделение и създаване на ползи за хората в глобален мащаб. Китай според него е един от пионерите в иновациите в интернет индустрията, с технологични компании като Хуавей, поемащи водачеството в определени сфери в ползва на населението.", "date": "2018.11.12", "title": "Експерти: Китай поема лидерството в скъсяването на цифровото разделение"}
{"url": "https://www.24chasa.bg/novini/article/7148786", "text": "Общо 10 нови сгради на детски градини и цялостна модернизация на съществуващи ще бъдат направени в столицата през следващата година. Това каза кметът на София Йорданка Фандъкова при откриването на нова детска градина в квартал Драгалевци, предава БТА. Надявам се, че ще успеем да изпълним много амбициозния план до две години за всички деца над 3-годишна възраст в София да има място в детска градина, която да е близо до района, в който живеят, допълни тя. Кметът посочи, че през тази година над 18 млн. лв. Столична община е инвестирала в строителство и модернизация на детски градини и училища. Само за район \"Витоша\" това е третата нова сграда на детска градина, която откриваме, посочи Фандъкова и допълни, че само преди няколко месеца са открили такава и в кв. \"Бояна\". Вече строим още две нови сгради в район \"Витоша\", каза Фандъкова. Конкретно за градината в Драгалевци, тя посочи, че това е второто й разширение с нова сграда, което се прави в последните години. В нея ще има четири групи - две яслени и две градински. Кметът посочи, че откакто е започнала инвестиционната програма в изграждането на нови детски заведения са построили над 90 нови сгради.", "date": "2018.11.12", "title": "Фандъкова: 10 нови детски градини в София през 2019 г."}
{"url": "https://www.24chasa.bg/novini/article/7148766", "text": "Европейската комисия днес не отрече, че се подготвя връщането на визите за британските граждани, които пътуват до ЕС. Подготвителната ни работа е в ход вече от година, заяви говорител на ЕК, попитан дали наистина се обсъжда добавянето на Великобритания в списъка на държавите, чиито граждани могат да влизат в ЕС, само ако имат виза. Подобна стъпка би била предприета, ако преговорите за оттеглянето на Великобритания от ЕС завършат с провал, предава БТА. По-рано днес Съветът на ЕС съобщи, че няма напредък по преговорите и че ЕС трябва да бъде готов за всякакво развитие. Очаква се утре тази оценка да бъде представена пред Европейската комисия от главния преговарящ на ЕС Мишел Барние.", "date": "2018.11.12", "title": "ЕК не отрече, че се подготвя въвеждане на визи за британци, пътуващи до ЕС"}
{"url": "https://www.24chasa.bg/novini/article/7148783", "text": "За зимния сезон, подобно на летния, отново има сериозен недостиг на кадри в туризма в основните изпълнителски професии. Липсват камериерки, сервитьори, бармани. Разчита се основно на сезонна заетост от трети страни, като от началото на годината над 7800 са регистрираните работници от трети страни. Това съобщиха пред журналисти министрите на туризма и на труда и социалната политика Николина Ангелкова и Бисер Петков. Над 90 процента от сезонните работници от трети страни са от Украйна и Молдова. \"Предизвикателството в сектор туризъм, свързано с кадрите, е огромно. Това е един от секторите, където няма безработица, а има огромна нужда от кадри, особено по време на летния и зимния туризъм\", каза Ангелкова. Министърът на туризма Николина Ангелкова и министърът на труда и социалната политика Бисер Петков участват в заседанието на Междуведомствения съвет за кадрите в туризма. Те са представили план за действие по подписваното на 20 септември споразумение за сътрудничество между двете министерства. Документът създава възможности за безплатно обучение и професионална квалификация на кадри за туризма в \"Българо-германския център за професионално обучение\". До края на годината споразумението ще се финансира със средства от Националния план по заетостта, които са насочени към \"Българо-германския център за професионално обучение\" на база на двегодишния план за обучение.", "date": "2018.11.12", "title": "Не достигат кадри и за зимния туристически сезон, дошли над 7800 от трети страни"}
{"url": "https://www.24chasa.bg/novini/article/7148782", "text": "Масов бой между две семейства прати двама души в болница. Те са в тежко състояние и с опасност за живота. За едно денонощие в ареста били задържани трима от побойниците, предаде \"Дарик\". Съобщение за боя в село Шейново е получено малко след 15:30 часа на 10 ноември. Представители на две фамилии се скарали в частен имот, а скандалът прераснал в сбиване. 44-годишен мъж нанесъл множество удари с кол и с крака в главата и тялото на 48-годишна жена. Млад мъж пък го ударил с брадва по главата. В сбиването е пострадал и друг мъж, на 53 години. В УМБАЛ-Стара Загора са настанени 48-годишната жена и 44-годишният мъж,като те са получили черепно-мозъчни травми, има опасност за живота им. 53-годишният мъж е настанен в МБАЛ-Казанлък с фрактури на дясната ръка. За срок до 24 ч. в РУ-Казанлък са задържани трима мъже на възраст от 22 до 28 години, всички от Шейново. За случая са уведомени Окръжна прокуратура-Стара Загора и Районна прокуратура- Казанлък. Работата по случая продължава. Часове по-късно, в Казанлък, възникнал спор между две жени, който също прераснал в сбиване. Пострадала е едната от побойничките, обслужена е амбулаторно и е изписана за домашно лечение. Другата била разпитана и освободена. От пресцентъра на полицията информират, че в Стара Загора 37-годишна жена била намушкана с нож в крака от 24-годишен мъж. Пострадалата е прегледана в ЦСМП-Стара Загора. Извършителят на деянието е задържан за срок до 24 часа.", "date": "2018.11.12", "title": "Мъж и жена са с опасност за живота след масов бой между две фамилии в Шейново"}
{"url": "https://www.24chasa.bg/novini/article/7148809", "text": "Скоро се очаква нов внос на противогрипни ваксини, каза пред журналисти директорът на Изпълнителна агенция по лекарствата Богдан Кирилов, цитиран от БТА. Кирилов допълни, че от агенцията са се свързали с притежателите на разрешенията за употреба на ваксините, установени са наличните количества и предстои допълнителният внос, за да се гарантира, че ще има ваксини. Вносът на противогрипните ваксини е свързан с планиране от страна на вносителите, а всяка година има различни данни за необходимите количества и планирането е трудно, обясни Кирилов. По думите му вероятно това е причината за недостига. Той добави, че в агенцията са постъпили сигнали за недостиг от всички градове.", "date": "2018.11.12", "title": "Скоро се очаква нов внос на противогрипни ваксини"}
{"url": "https://www.24chasa.bg/novini/article/7148832", "text": "Участник в телефонна измама е задържан с парите на възрастна жена след светкавични действия на етрополските полицаи, съобщиха от пресцентъра на МВР. На 9 ноември около обяд, в РУ-Етрополе бил подаден сигнал за измамена по телефона 82-годишна жена от града. В телефонен разговор с непознат възрастната жена била заблудена, че съдейства за залавянето на телефонни измамници и доверчиво оставила на оградата на имота си плик с всичките си спестявания - 1000 евро и 280 лева. В резултат на незабавно предприетите оперативно-издирвателни действия полицейските служители бързо установили и задържали извършителя. Откритата у 45- годишния етрополец парична сума е върната на измамената жена. По случая е образувано досъдебно производство за извършено престъпление по чл. 209 от", "date": "2018.11.12", "title": "Задържаха телефонен измамник с пари на възрастна жена от Етрополе"}
{"url": "https://www.24chasa.bg/novini/article/7148855", "text": "31-годишен мъж е задържан за закана и нанесена телесна повреда на длъжностно лице. В ранните часове в събота в РУ-Хасково диспечер на частна охранителна фирма подал сигнал, че от заведение в областния град е задействан паник-бутон с искане за съдействие, съобщиха от пресцентъра на МВР. На място са изпратени два автопатрула. Те установили в обекта мъж, който не желае да си тръгне. Той отказал да представи документите си за самоличност, поставени са му белезници, качен е в патрулния автомобил, но вътре започнал да крещи и да удря главата си в задния прозорец на колата, заплашвайки полицаите със саморазправа. Един от тях опитал да го успокои и да спре самонараняванията, но буйстващия мъж успял да то захапе за рамото. В полицейското управление е установена самоличността му - 31-годишен от с.Криво поле, познат на полицията. След задържането му в срок от 24 часа по образуваното бързо производство по чл. по чл.131, ал.2 и чл.144, ал.2 във вр. с ал.1 от НК, с прокурорско разпореждане мярката му за задържане е удължена до 72 часа.", "date": "2018.11.12", "title": "Арестуван пиян хасковлия буйства в патрулка и захапа полицай за рамото"}
{"url": "https://www.24chasa.bg/novini/article/7148866", "text": "\"Дали ще се стигне до кризата от 2013-а година зависи от това колко бързо и адекватно се вземат решения от изпълнителната и законодателната власт. Хората искат реални решения на проблемите, те искат да имат нормални цени на горивата, а това зависи и от държавата, защото тя може да има регулации. От една страна е цената на петрола в международен мащаб. Но от друга страна държавата може да подпомага и своите граждани. Това може да бъде национална политика, без да се счита за държавна помощ, за да не попадаме под ударите на Европейската комисия и без да се счита за нарушение на принципа за конкуренция.\" Това каза във Варна вицепрезидентът на България Илияна Йотова. Тя допълни, че в следващите дни има второ четене на бюджета и, ако там тези процеси са регулирани, българските граждани могат да бъдат спокойни, ако не се залагат нито промени, нито се опитва да се регулират по някакъв начин неравенствата и бедността в България, протести ще има. Вицепрезидентът бе във Варна, за да се срещне със студенти от българските общности в чужбина, които учат у нас. По думите й около 2000 са студентите от българските диаспори, които се обучават у нас по постановлението на МС за осъществяване на образователна дейност сред българите в чужбина. Йотова уточни, че през тази година са били завишени квотите за прием на студенти, защото има голям интерес. При посещението си в Украйна Йотова посетила села с компактно българско население и видяла малка информираност за възможностите на нашите университети. \"Има някои несъвършенства, които трябва да се оправят и от наша страна, като например късната реклама, която правим за тези 2000 места. Две години усилията ми да научим каква е реализацията на завършващите, след като България е инвестирала в тяхното обучение, удариха на камък, ние нямаме такава информация на национално ниво\", твърди вицепрезидентът.", "date": "2018.11.12", "title": "Илияна Йотова: Хората искат реални решения на проблемите"}
{"url": "https://www.24chasa.bg/novini/article/7148824", "text": "Илко Борисов - Фараона от Сандански застава пред съда по обвинение за стрелба с незаконен боен пистолет и закана с убийство към Димитър Саботанов-Саботана. Районната прокуратура е внесла в съда обвинителен акт срещу Борисов за инцидента от 11 април т.г. По обяд на ул. \"Свобода\" Фараона шофирал \"Сузуки Витара\" и видял Саботана да говори с познат на улицата. Борисов отворил прозорец на колата си и започнал да отправя заплахи към Саботанов. След това продължил с колата си, но минути по-късно се върнал на същото кръстовище. Там Саботана продължавал да говори с приятеля си, облегнат на джипа си \"Мицубиши Паджеро\". Тогава Фараона рязко намалил скоростта, отворил прозореца и се разкрещял на Димитър Съботанов, че ще го застреля. Протегнал ръката си и стрелял с боен пистолет към опонента си. Куршумът счупил две стъкла на джипа. Саботана извадил чист късмет и инстинктивно приклекнал, заради което не бил ранен. Фараона пък избягал с мръсна газ. Няколко часа по-късно се предал в полицията. Проверка показала, че е стрелял с късоцевно огнестрелно бойно оръжие, с калибър от 9 х 18 мм, за което няма разрешително. При първоначалните обяснения Борисов отричал да е извършил престъплението. Опитал да извади алиби, че по същото време тренирал заедно с приятеля си в района на парка. После спрял да дава обяснения по случая. Според обвинителния акт, стрелбата през деня, в центъра на Сандански на оживена улица с множество автомобили и пешеходци, би могла да застраши живота както на Саботана, така и на случайно преминаващи хора.", "date": "2018.11.12", "title": "Съдят Фараона за стрелба по Саботана в центъра на Сандански"}
{"url": "https://www.24chasa.bg/novini/article/7147822", "text": "Шивачки, шофьори и продавачи ще са най-нужни на бизнеса в следващите 5 г. Традиционно ще се търсят и строители, заварчици и касиери. Това показва проучване на Агенцията по заетостта сред шефовете на 5012 компании. Ще има нужда и от бармани, сервитьори и готвачи. Въпреки развитието на технологиите основният глад според самите работодатели ще са професиите, свързани с правоспособност - шофьори за камиони и международни превози, трактористи, комбайнери, багеристи, кранисти, огняри, заварчици, спасители, капитан на кораб, щурман и др. Следват библиотекари, журналисти, инженери, юристи, финансисти, психолози и пр. Повечето работодатели се нуждаят от средноквалифициран персонал за индустрията и строителството. Така в София най-търсени ще са водачите на тежкотоварна техника, продавачи и машинни оператори по шиене. Работодателите са заявили и нужда от IT специалисти, счетоводители и от фитнес инструктори. В Пловдив шивачите оглавяват дефицитните професии, след тях са учителите и машинните оператори. В Бургас ще се търсят предимно сервитьори и кадри за туризма, докато във Варна това ще са шофьорите. По морето дефицит ще са и професиите в сферата на кораборемонта и морското дело. Гладачи ще са нужни във Велико Търново и Русе, а дърводелски работници в Габрово, Пазарджик, Сливен и Шумен. Котелисти пък ще са нужни в Плевен, саяджии в Разград и библиотекари в Търговище. Част от работодателите обаче не могат да си прогнозират нуждата от бъдещи кадри заради навлизането на роботите и дигитализацията на пазара на труда, казаха експерти. Те обясниха, че Според проучвания още сега 30% от задачите на 70 на сто от професиите могат да се изпълняват от машини. Според редица проучвания в следващите 5 години нa пaзapa нa тpyдa в Бългapия нямa дa дocтигaт 500 xиляди paбoтници. Heдocтигът нa кaдpи щe бъдe и пpичинaтa чyждите инвecтитopи дa нямaт възмoжнocт зa paзшиpявa- нe нa бизнeca cи в cтpaнaтa. Най-важното изискване на шефовете към новите служители е мотивация и отговорност към работата. Анкетата показва, че работниците трябва да имат и позитивни личностни качества. Половината шефове са искали и предишен опит. Едва 1/5 от анкетираните шефове имат готовност да осигурят служебен транспорт, а 30% - да поемат частично разходите за междуселищно пътуване на персонала. Бизнесът е склонен да инвестира в квалификацията на персонала си. Преобладаващи са обученията, свързани с масово търсени професии - оператори на машини, шлосери, заварчици, монтьори, техници, инженери, шивачи, мебелисти и др. Шефовете са склонни да обучат персонала си за готвачи и сервитьори. Най-малко от тях са отговорили, че биха инвестирали в курсове по чужди езици. В София се открояват обученията в IT технологиите. От персонала си началниците искат да работят добре с клиенти, да имат самоконтрол и дисциплина. Проучването показва, че според 55% от шефовете най-важното умение, което трябва да притежават служителите им, е добро владеене на български език. За 45 на сто от работодателите подчинените им На чуждоезикови познания и добри компютърни умения държат 1/5 от шефовете. “Само 32,4% от анкетираните работодатели посочват като необходима дигиталната компетентност, което на фона на IV индустриална революция, набиращата скорост електронизация и роботизация и създаването на роботи с електронен мозък в известна степен е необяснимо”, посочват от агенцията по заетостта. Проучванията за нуждите на работодателите по региони ще се правят два пъти годишно чрез анкети до фирмите. Агенцията по заетостта стартира второто проучване през август. Резултатите служат за правилното насочване на усилия и ресурси към мерки за подобряване на връзката между обучението и потребностите на бизнеса.", "date": "2018.11.12", "title": "Шивачки, шофьори и продавачи най-търсени от бизнеса до 2023 г. - виж първата карта на кризата за работници"}
{"url": "https://www.24chasa.bg/novini/article/7148928", "text": "Европейската комисия предупреди днес властите в Румъния да не злоупотребяват със законодателството на ЕС за защита на личните данни, за да пречат на работата на журналистите. Правото на защита на личните данни не е абсолютно, отбеляза говорител на комисията. Европейското законодателство ясно предвижда, че това право трябва да бъде в равновесие със свободата на изразяване и на информация. Използването на европейското законодателство за личните данни в ущърб на свободата на изразяване и на информация би било ясна злоупотреба, добави той, цитиран от БТА. Изключително важно е румънските власти да приложат това задължение в националното законодателство, да предвидят изключения и отстъпки, да осигурят защита за източниците на информация за журналистите от националната служба за защита на данните, заяви говорителят. Той добави, че властите в Букурещ трябва да уважават свободата на изразяване и информация спрямо медиите. Коментарът бе свързан с разследването за корупция, известно като \"Телеорман лийкс\". Данните от разследването на общността на разследващите журналисти в Румъния \"Райз проджект\" са свързани с дело за злоупотреба със средства от ЕС, водено срещу председателя на управляващата Социалдемократическа партия (СДП) Ливиу Драгня. Делото се води от Националната дирекция за борба с корупцията в Румъния по препоръка на Европейската служба за борба с измамите (ОЛАФ).", "date": "2018.11.12", "title": "ЕК предупреди Румъния да не злоупотребява със защитата на данни, за да пречи на журналистите"}
{"url": "https://www.24chasa.bg/novini/article/7148935", "text": "Тръгна делото срещу Мирослав Боршош и Валентин Кръстев, съобщи БТА. Двамата са обвинени в нецелево разходване на средства и в умишлена безстопанственост, от която са последвали щети за НДК. Става дума за 15 сделки. Срещу тях съдът допусна иск от страна на НДК за около 500 000 лева и от държавата за близо 3,5 млн. лева. Адвокатът на Боршош Даниела Доковска поиска делото отново да бъде върнато на прокуратурата, защото не са поправени нарушенията, допуснати в обвинителния акт по обвинението за длъжностно присвояване. Накърнено било правото му на защита, каза Доковска и цитира документи за авансови плащания. Съдът обаче не се съгласи с нея. Така делото тръгва с разпити на 14 януари.", "date": "2018.11.12", "title": "Тръгна делото срещу Мирослав Боршош"}
{"url": "https://www.24chasa.bg/novini/article/7148382", "text": "Сделки на стойност повече от 21.2 милиарда долара бяха подписани на 12-то Международно изложение за авиация в Китай (Airshow China), съобщи  Шестдневното аерошоу приключи в неделя в град Джухай, южната китайска провинция Гуандун. По време на изложението бяха сключени сделки за 239 летателни апарата, по информация на организаторите. Общо 770 фирми, в това число Боинг и Еърбъс, от 43 държави и региона, взеха участие в мероприятието. Броят на посетителите тази година достигна 450 хиляди, 150 от които професионалисти в сферата. Аерошоуто включваше изложбени зони на закрито и открито, разположени на площ от 500 хиляди кв.м. Бяха показани 146 летателни апарата от страната и чужбина.", "date": "2018.11.12", "title": "Големи сделки подписани на международното авиошоу в Китай"}
{"url": "https://www.24chasa.bg/novini/article/7148947", "text": "Истински екшън разигра 26-годишен варненец с БМВ. Той е задържан след дълго преследване с полицейски коли и дори, когато бил спрян, продължил да оказва съпротива. Той е поредния мъж зад волана, който кара спокойно, въпреки че никога не е имал шофьорска книжка. Полицаи опитали да го спрат с БМВ-то му в рамките на града. Младият мъж пренебрегнал подадените му сигнали за спиране и стъпил на газта. Последвало преследване на автомобила, чийто водач няколко пъти създавал умишлено опасни ситуации на пътя, не спирал и продължавал своето движение, преминавайки през с. Тополи. При излизане от селото успял да блъсне служебен полицейски автомобил. Категоричният отказ на мъжа, който е зад волана на преследвания автомобил, да се съобрази с полицейските разпореждания и поредния опит да избута патрулката от пътя, принудили полицаите да използват помощни средства. Близо до с. Езерово автомобилът е спрян. При задържането шофьорът и негов приятел се заключили в колата и оказали съпротива на органите на реда. Двамата са установени като добре известни на МВР – Н.Т. 26 г. и непълнолетен негов спътник. Шофьорът никога не е бил правоспособен водач и е криминално проявен за множество деяния. По случая има образувано досъдебно производство, материалите са докладвани на прокурор от Районна прокуратура – Варна. При така създалата се ситуация няма пострадали граждани или служители на органите на реда. В рамките на 24-часова полицейска операция по линия на противодействие и превенция на конвенционалната престъпност във Варна и региона са проверени 880 лица, 563 автомобила, задържани са 44-ма. Образувани са 14 досъдебни и 6 бързи полицески производства.", "date": "2018.11.12", "title": "Екшън с преследване на поредния шофьор без книжка във Варна"}
{"url": "https://www.24chasa.bg/novini/article/7148946", "text": "С решение на Общото събрание на Българската академия на науките (БАН) се създава ново самостоятелно научно звено в БАН с работно наименование \"Институт за изследване на атмосферата, климата и водите\", в което ще се отделят част от дейността, активите и пасивите на сегашния Национален институт по метеорология и хидрология (НИМХ-БАН), което ще функционира от 1 януари 2019 г. От 1 януари 2019 г. ще функционира и НИМХ към МОН, се посочва в съобщение от Учредителния съвет на Института за изследване на атмосферата, климата и водите на БАН. В него се казва, че във връзка със започналата процедура за създаване на ново самостоятелно научно звено към БАН е необходимо учените, специалистите и членовете на научно-помощния персонал на НИМХ-БАН, които искат да работят в него и да останат в БАН, да подадат заявление. Учените, които ще работят в Института за изследване на атмосферата, климата и водите при БАН, ще преминат към него от НИМХ-БАН със запазване на научните си степени и академични длъжности по реда на чл. 123 от Кодекса на труда и при спазване на чл. 222 ал. 3 от Кодекса на труда, и в съответствие с разпорежданията на Устава на БАН. Съгласно изявленията на министър Красимир Вълчев пред Общото събрание на БАН и в медиите, те ще запазят проектите си и условията за работа, в т.ч. ползваната научна инфраструктура. На свое заседание на 31 октомври 2018 г. Управителният съвет на БАН обяви конкурс за директор на Института за изследване на атмосферата, климата и водите при БАН със срок за подаване на документи до 30 ноември 2018 г.", "date": "2018.11.12", "title": "БАН създаде Институт за изследване на атмосферата, климата и водите"}
{"url": "https://www.24chasa.bg/novini/article/7149026", "text": "Британската полиция затвори главна улица в централния лондонски район Воксхол, за да провери изоставен автомобил, предаде Ройтерс. Полицаи провериха подозрителния автомобил, изоставен на южния бряг на река Темза, и го обявиха за безопасен.Полицаи проверяват подозрителен автомобил, изоставен на южния бряг на река Темза, уточни Ройтерс.Във Великобритания е в сила втора степен на заплаха от тероризъм след атаките през 2017 г.", "date": "2018.11.12", "title": "Затвориха главна улица в централен лондонски район заради изоставена кола"}
{"url": "https://www.24chasa.bg/novini/article/7149006", "text": "По обвинение на Районна прокуратура – Велико Търново мъж, противозаконно повредил чужд автомобил, е осъден на шест месеца условно с три години изпитателен срок, съобщиха от държавното обвинение. В. П. е признат за виновен за това, че на 3 декември 2016 г. в с. Шереметя, община Велико Търново повредил противозаконно чужда движима вещ – лек автомобил „Мини Купър“, като деформирал преден капак и таван до степен на невъзстановимо дефектиране. Щетите са на стойност 5640 лева – престъпление по чл. 216 от НК, уточниха от прокуратура. Случката се разиграла около 8 ч. сутринта на главния път София-Варна. Пострадалият тръгнал от Велико Търново към  Лясковец. В района на бензиностанция „Лукойл“ застигнал лек автомобил „Ауди А8“ и джип - пикап „Тойота Тундра“, които изпреварил. В началото на с. Шереметя джипът-пикап „Тойота Тундра“ на свой ред изпреварил малкия автомобил и рязко завил пред него, а лекия автомобил „Ауди А8“ спрял до него. За да не настъпи ПТП, пострадалият бил принуден да спре. В този момент от джипа слязъл обвиняемият, който скочил върху предния капак на „Мини Купър“, а след това се качил на тавана на автомобила и скочил няколко пъти. После се качил в джипа и с другия автомобил продължили пътя си в посока Варна, а слисаният шофьор на намачканата малка кола алармирал в полицията. Присъдата подлежи на обжалване пред Окръжен съд – Велико Търново.", "date": "2018.11.12", "title": "Условна присъда за бабаит, скачал върху\nавтомобил след изпреварване"}
{"url": "https://www.24chasa.bg/novini/article/7149038", "text": "До 14 ноември (сряда) движението в участък от път I-1 София – Перник, от разклона за с. Драгичево в посока Перник, ще се осъществява двупосочно в едно платно поради ремонтни дейности на отсечка с дължина от около 400 м (от км 282+038 до км 282+485), съобщиха от пресцентъра на Агенция \"Пътна инфраструктура\". До 18 ноември (неделя) трафикът по път I-1 в района на КПП „Владая“ (от км 279+170 до км 279+200) ще се осъществява двупосочно, в две от три ленти, поради ремонт на тротоара на моста над река Владайска. Алтернативен обходен маршрут на път I-1 София - Перник е АМ „Люлин“. Леките автомобили могат да ползват и третокласния път III-1801 Суходол - Мало Бучино - Голямо Бучино - Перник. Агенция „Пътна инфраструктура“ се извинява на шофьорите за причиненото неудобство, но извършваните ремонтни дейности са необходими за безопасността на движението при предстоящата зима.", "date": "2018.11.12", "title": "Продължава ремонтът на пътя София – Перник през Владая"}
{"url": "https://www.24chasa.bg/novini/article/7149043", "text": "Телефонен измамник ще изтърпи ефективно наказание от 1 година лишаване от свобода при първоначален строг режим. Той влиза в затвора, след като Районният съд в Добрич одобри постигнатото между него и прокуратурата споразумение. 28-годишният Г. Д. се призна за виновен в това, че на 22 август 2016г., при условията на опасен рецидив и на продължавано престъпление, е измамил възрастно семейство от Добрич. Подсъдимият е действал в съучастие с жена, която вече е осъдена условно на 6 месеца „лишаване от свобода“ с 3-годишен изпитателен срок. Възрастните хора били измамени по схемата „колет от чужбина“. Мъжът позвънил на домашния им телефон, представил се за техния син и заявил, че в дома им ще бъде доставена пратка от чужбина с валута и документи, за получаването на която трябвало да се плати известна сума. Малко по-късно последвало второ обаждане, като този път мъжът, представяйки се вече за управител на фирмата, в която синът им работел, уточнил, че трябвало да се платят 4820 лв., тъй като пратката имала наложена глоба. От разговора той успял да разбере, че съпрузите разполагат в дома си с 800 лв., но имали и 3000 лв. спестявания в банка, които били готови да изтеглят. Подсъдимият ги уверил, че „с тази сума нещата ще се оправят“, защото по-късно синът им щял да доплати останалата част и ги убедил да предадат веднага наличните 800 лв. на неговата съучастница пред входа на блока, в който живеели. След това съпрузите изтеглили и спестяванията си от 3000 лв. с намерението да предадат и тях. Междувременно обаче все повече започвали да подозират, че са въвлечени в измама. Съмненията им се потвърдили, след като разговаряли с познати и установили контакт със сина си. Тогава, заедно със свои приятели, решили да устроят клопка на измамниците, когато дойдат да приберат втората част от поисканата им сума. Успели да задържат жената, като междувременно уведомили и полицията за ставащото. Подсъдимият избягал от мястото на инцидента, но бил обявен за общодържавно издирване и заловен. При разследването се установило, че приготвената от измамниците „колетна пратка“ е кутия с вафли, увита в найлонова торба.", "date": "2018.11.12", "title": "Телефонен измамник – в затвора за 1 година, пенсионери спасяват 3000 лева"}
{"url": "https://www.24chasa.bg/novini/article/7149050", "text": "Турция остро критикува като \"неприемливо\" изказване на френския външен министър Жан-Ив льо Дриан, обвиняващо президента Реджеп Тайип Ердоган, че води \"политическа игра\" във връзка с убийството на саудитския журналист Джамал Хашоги, предаде АФП, цитирана от БТА. Ние преценяваме като неприемливо, че той обвинява президента Ердоган, че \"играе политическа игра\", заяви за АФП Фахреттин Алтун, директор на отдела за комуникации на турското президентство. Алтун добави, че Анкара е споделила с Франция \"доказателства\", свързани с убийството на Хашоги. Той посочи, че френски отговорен представител е имал достъп до \"аудиозапис\", свързан с убийството на Хашоги. Жан-Ив льо Дриан заяви днес, че Франция не разполага със записи, свързани с убийството на саудитския журналист Джамал Хашоги. Изявлението на Жан-Ив льо Дриан противоречи на думите на турския президент Реджеп Тайип Ердоган, който през уикенда заяви, че Турция е предоставила записи, свързани с убийството на журналиста, на Саудитска Арабия, САЩ, Германия, Франция и Великобритания. В интервю за френската телевизия Франс 2 Жан-Ив льо Дриан каза, че доколкото той знае, Франция не разполага с подобни записи. В отговор на въпрос дали това означава, че Ердоган лъже, френският външен министър посочи, че \"това означава, че той трябва да играе политическа игра при тези обстоятелства\". Канадският премиер Джъстин Трюдо обаче потвърди днес, че канадските служби са прослушали въпросните записите и са били \"изцяло информирани за това, което Турция е имала да сподели\". Германия от своя страна спомена за \"обмен между тайните служби\" на Германия и Турция, но не пожела да предостави повече уточнения, отбелязва АФП. Макар Ердоган да не съобщи подробности за съдържанието на записите в събота, турските вестници, близки до управляващите в Анкара, от седмици споменават за аудиозапис на убийството на Хашоги. Журналистът Джамал Хашоги, който критикуваше властите в Рияд, е бил убит при посещение в генералното консулство на Саудитска Арабия в Истанбул на 2 октомври. Повече от месец след смъртта на журналиста тялото му все още не е намерено. Според турския печат следователите смятат, че убийците са разчленили тялото, а след това са го разтворили в киселина. От самото начало на разследването управляващите в Турция определяха убийството като \"предумишлено\" и извършено от екип от 15 саудитски агенти. Турските власти се постараха да поддържат натиска върху Рияд чрез \"изтичане на информации\" в местния печат, които бяха цитирани в международните медии, отбелязва АФП. След като първоначално отричаха убийството на журналиста, саудитските власти накрая признаха, че Хашоги е бил убит при операция, \"за която не е имало разрешение\" от Рияд. Да не забравяме, че този случай щеше да бъде напълно потулен, ако не бяха усилията на Турция, заяви Алтун. Той посочи, че на \"24 октомври представител на френското разузнаване е изслушал аудиозаписа\". Ако има проблем с комуникацията между различните институции в рамките на френското правителство, френските власти, а не Турция, са тези, които трябва да решат този проблем, изтъкна Алтун. Турският външен министър Мевлют Чавушоглу остро реагира на изявлението на френския си колега Жан-Ив льо Дриан, като заяви, че да се обвинява турският президент, че играе политическа игра, е непристойно, съобщава в.\"Миллиет\". Той посочи, че на 24 октомври всички информации във връзка с убийството на Хашоги са били предадени на представителите на френското разузнаване по тяхно искане.", "date": "2018.11.12", "title": "Анкара скочи на френски министър - Ердоган не водил игра по случая \"Кашоги\""}
{"url": "https://www.24chasa.bg/novini/article/7149053", "text": "Варненската районна прокуратура внесе протест срещу определение на съда, според което на жена, обвинена в три телефонни измами, е определена мярка за неотклонение парична гаранция от 500 лв. Държавното обвинение настоява жената да остане в ареста под стража до началото на процеса срещу нея. Последната дума ще има Варненският окръжен съд. 56-годишната Жулиета А. действала като муле при три телефонни измами, извършени в изключително кратък срок – от 25 октомври до 8 ноември тази година. При първата измама обвиняемата прибрала 6000 лева, при втората – 3000 лева, а при третата – 10 450 лева. Две от измамите са извършени във Варна, а третата – в Девня. След установяването на Жулиета А. като съпричастна към измамите, разпознаването й от свидетели и претърсване и изземване, Районната прокуратура я задържа за срок до 72 часа с цел довеждането й в съда, където е внесено искане за вземане на най-тежката мярка за процесуална принуда – задържане под стража. Съдът обаче реши да я посне под гаранция. Докато мине делото за мярката й за неотклонение пред окръжните магистрати, тя ще остане в ареста.", "date": "2018.11.12", "title": "Прокуратурата недоволства от паричната гаранция на измамничка"}
{"url": "https://www.24chasa.bg/novini/article/7149037", "text": "\"Аз съм защитавал и свещеници и сърдечни хирурзи. Правят две успешни операции, но после причиняват тежки пътно-транспортни произшествия. Това е непредпазлива вина, той не е искал да се случи\", заяви в Бургаския апелативен съд столичният адвокат Марин Марковски, който пое защитата на 18-годишния Алекс Димов от Карнобат, премазал две възрастни жени на Задушница. \"Понякога човек има в живота едно мъчително  стечение на обстоятелствата и дори да не е виновен му се случва. Никой не е застрахован от това, а злобата не е справедливо нещо.  Мъката на роднините я разбирам, но това не означава, че не трябва да има справедливост\", коментира в кулоарите адв.Марковски.  Въпреки дългата му пледоария и намесата на втория защитник адвокат Красимир Кацарски от Бургас, апелативните магистрати оставиха Алекс Димов в ареста.  Той е с повдигнати обвинения за причиняване на смърт по непредпазливост на две лица, за което законът предвижда от 3 г. до 15 г. затвор. Все още не е назначена съдебно-техническа експертиза, която да уточни конкретните причини за катастрофата и скоростта, с която 18-годишният Алекс е управлявал мерцедеса си. Днес стана ясно още, че колата е закупена от майката на Алекс Елена Димова на 2 ноември. Автомобилът бил 18-годишен. Алекс го получил като подарък, само 19 дни по-рано взел шофьорска книжка.", "date": "2018.11.12", "title": "Адвокат Марковски: И сърдечни хирурзи причиняват тежки произшествия на пътя (Видео)"}
{"url": "https://www.24chasa.bg/novini/article/7149049", "text": "През следващите две години Министерството на образованието и науката ще финансира въвеждането на асистиращи технологии за приобщаващо образование, с които да се улесни комуникацията и обучението на децата със специални образователни потребности. Инвестициите ще са част от проект за дигитализацията на българското образование, заяви заместник-министърът на образованието и науката Деница Сачева на първата Международна конференция \"Допълваща и алтернативна комуникация\", съобщи пресцентърът на МОН. \"Технологиите сами по себе си не са решение. Приобщаването в обществото, образованието и трудовия пазар зависи от личната възможност на човек да се интегрира и от обществените нагласи. Очакванията на децата със затруднения, на родителите им и на обществото са свързани със социална промяна в мисленето, отношението и приемането на различията\", е посочила Сачева. По думите й, ако не можем да общуваме с децата и учениците със специални потребности, ще живеем в предразсъдъци и страхове. \"МОН ще бъде първата българска институция, която ще предостави канал с новини за хора с увреден слух. Те се правят съвместно с учениците от Националната професионална гимназия по прецизна техника и оптика \"М.В.Ломоносов\", които ще подготвят новините и репортажите. В началото на всеки две седмици ще има нова емисия, която ще разказва за развитието и новостите в образованието\", е съобщила заместник-министър Сачева. Тя е допълнила, че първата емисия новини ще се появи още тази седмица. Деница Сачева е акцентирала върху усилията на МОН за подобряване на приобщаващото образование. \"Състояха се обучения на 1739 учители в детските градини за провеждането на скрининг за ранно оценяване на потребностите на деца от 3 до 3,6 г. за установяване на риск от обучителни трудности. Обученията ще продължат и през настоящата учебна година\", е казала тя. Технологии се използват в специализираните центрове за деца със специални образователни потребности. В общообразователната система те са около 22 000 - 18 000 са учениците, а 4000 са децата в детските градини и целта на министерството е всички те да имат достъп до такива технологии. Деница Сачева е подчертала, че съвместно с УНИЦЕФ се работи по въвеждането на функционална оценка чрез ICF-CY /Международната класификация на функционирането на човека, уврежданията и здравето за деца и младежи, разработена от Световната здравна организация/. Този инструмент се базира на оценка на потребностите на децата и учениците, основана на силните им страни и възможностите им, и ще подпомогне изготвянето на плановете за подкрепа. Сачева е съобщила, че учениците с трайни увреждания и учениците без родители или с един родител, които досега са получавали стипендия поради тези обстоятелства, вече имат право да бъдат стимулирани и при постигнати образователни резултати. \"Така на тях вече няма да им се налага да избират между две стипендии, както досега\", е допълнила заместник-министърът. Конференцията \"Допълваща и алтернативна комуникация\" представя световния опит в съвременните подходи и технологии за деца и възрастни със затруднения в комуникацията - ДЦП, аутизъм, множество увреждания, интелектуални затруднения, амиотрофична латерална склероза и други.", "date": "2018.11.12", "title": "МОН въвежда асистиращи технологии за приобщаващо образование до 2 години"}
{"url": "https://www.24chasa.bg/novini/article/7149067", "text": "Близо 22 000 л минерален терпентин без документи за платен акциз са конфискували митничари на ГКПП \"Дунав мост\" при Русе. Това съобщиха от митницата в крайдунавския град, цитирани от БТА. Стоката била декларирана като химикал, използван в козметичната индустрия. При проверката на превозното средство възникнали съмнения, че стоката е акцизна и за нея трябва да бъде представен изисквания по закон електронен акцизен документ, но шофьорът на камиона не могъл да го представи. По-късно транспортната фирма направила опит да заблуди митническите органи като подала документи, издадени за друго превозно средство. Цялото количество от стоката е задържано и са взети проби за лабораторен анализ. Резултатите от него потвърждават, че стоката е акцизна и би трябвало да пътува с документ, удостоверяващ начисляването, плащането или обезпечаването на акциза. По случая предстои образуване на административно-наказателно производство. Предвидената в закона санкция е двойният размер на дължимия акциз - около 45 000 лева.", "date": "2018.11.12", "title": "Конфискуваха 22 000 л минерален терпентин без документи на \"Дунав мост\""}
{"url": "https://www.24chasa.bg/novini/article/7149098", "text": "Във връзка с материал със заглавие \"Вижте жената, гълтала карти с памет, за да скрие корупция\", публикуван в   в четвъртък, 8 ноември, правим следните уточнения. Името на жената - Силвия Калчева, научихме от 3 независими един от друг източника. Единият от тях е протоколът от мярката за неотклонение на задържаните лица. Делото е н.ч.д. № 3660 по описа на СНС за 2018 година. Там фигурира името на свидетелката Силвия Калчева. След справка установихме, че адресно регистрирана в Плевен е само една Силвия Калчева, а от публично изявление на брифинг от зам. главният прокурор Иван Гешев знаехме, че случката и жената са от този областен град. Потърсихме жената на двата й адреса, но не я открихме. В проведен телефонен разговор в четвъртък, иницииран от журналист на \"24 часа\" тя каза само \"Не ме занимавайте повече с този случай\". Едва след разговора текстът бе публикуван, а жената цитирана. Малко след публикуването на текста по телефона се обади мъж, който се представи за съпруг на г-жа Калчева. Той обясни, че съпругата му не е участвала в случката и помоли да свалим снимката и текста, тъй като имат малко дете. Поради тази причина текстът бе изтрит ведно със снимката. Затова и молим да не бъдат използвани от други медии, ако са ги копирали.", "date": "2018.11.12", "title": "Уточнение"}
{"url": "https://www.24chasa.bg/novini/article/7149076", "text": "На 2 ноември 2018 г. бившата испанска Кралица София празнува 80-тия си юбилей в Мадрид. Цар Симеон и Царица Маргарита присъстваха на частен обяд в двореца Паласио де ла Сарсуела, който Крал Фелипе VI даде в чест на майка си, съобщи kingsimeon.bg. На обяда се събраха трите деца на Кралица София – Крал Фелипе, инфантите Елена и Кристина с техните деца, Крал Хуан Карлос, който на 5 януари т.г. също навърши 80 години, неговата сестра инфантата доня Пилар, гръцкият крал Константин и кралица Анна- Мария, принцеса Ирене, Кралица Нур от Йордания, Фарах Диба, първата и последна императрица на Иран. Испанските медии отбелязаха любопитния факт, че повечето от гостите дойдоха в кралския дворец, управлявайки лично собствените си превозни средства, сред тях и Цар Симеон с Царица Маргарита. След семейния обяд Техни Величества присъстваха на концерт в “Театро Реал” на Музикалното училище на името на Кралица София. Първата част на концерта беше под диригенството на световно известния испански оперен тенор Пласидо Доминго, а втората беше дирижирана от друго голямо име в музикалните среди индийския диригент Зубин Мета. Пласидо Доминго, който присъства със съпругата си и на обяда в двореца, поздрави Цар Симеон на български език с “Благодаря Ви много” и продължи на испански, “за толкова чудесните гласове, които България е дала на световната оперна сцена”!", "date": "2018.11.12", "title": "Симеон в Мадрид на рожден ден на кралица София, Пласидо Доминго го поздрави на български"}
{"url": "https://www.24chasa.bg/novini/article/7149099", "text": "Терористичната организация \"Ислямска държава\" пое отговорност за днешния самоубийствен атентат в столицата на Афганистан, при който загинаха шестима души и бяха ранени 20, предаде Франс прес. \"Атентатор самоубиец с жилетка с експлозиви атакува събрание на шиити в близост до президентския дворец\" в Кабул, предаде информационната агенция на \"Ислямска държава\" Амак. Най-малко шестима души бяха убити при нападението в Кабул, заяви говорител на вътрешното министерство на Афганистан, предава БТА. Повечето пострадали са служители на службите за сигурност. Мястото на атентата е разположено в близост до френско училище, до афганистанското президентство и до един от най-луксозните хотели в столицата, където стотици хора се събраха днес с искане да бъдат изпратени подкрепления в окръзите Джагури и Малистан на провинция Газни в Югоизточен Афганистан. Именно срещу това събрание бе извършена днешната терористична атака. Джагури и Малистан са населени предимно с етноса хазара, изповядващ шиитския ислям. До неотдавна те бяха смятани за едни от най-сигурните окръзи в провинция Газни, но бяха нападнати от талибаните преди около седмица. Повече от 60 служители на службите за сигурност и въоръжени цивилни бяха убити през последните 48 часа в сражения с талибаните в двата окръга.", "date": "2018.11.12", "title": "\"Ислямска държава\" пое отговорност за днешния самоубийствен атентат в Кабул"}
{"url": "https://www.24chasa.bg/novini/article/7149146", "text": "Във връзка със снимка, публикувана на 8-а страница в днешния брой на в. \"24 часа\" към дописка със заглавие \"Блокади заради протест срещу всичко, БСП подкрепя\", правим следното уточнение. Във фототекста към една от снимките е написано, че и Ивайло Борисов-Ториното е участвал в демонстрациите. Неговата адвокатка Мариана Тодорова се обади на журналист на в. \"24 часа\", че това не е вярно и г-н Борисов не е на снимката и не е бил на протеста. Затова уточняваме, че става дума за грешка и снимката и фототекстът да не бъдат използвани от други медии.", "date": "2018.11.12", "title": "Уточнение"}
{"url": "https://www.24chasa.bg/novini/article/7149239", "text": "Палестинци откриха огън с минохвъргачки от Газа и унищожиха автобус в Израел, близо до границата, предаде Ройтерс, цитирана от БТА. Израелски телевизии съобщиха, ч е ранен един човек. Телевизиите показаха горящ автобус, от който се издига черен дим. Виждаха се и светлини от експлозии при прехващането на ракети от израелската система за противоракетна отбрана \"Железен купол\", добавя Ройтерс.", "date": "2018.11.12", "title": "Минохвъргачен огън от Газа унищожи автобус в Израел"}
{"url": "https://www.24chasa.bg/novini/article/7149224", "text": "Само заедно можем да отстояваме европейското лидерство и цифровия ни суверенитет. Такова послание отправиха на работна среща в Париж днес президентът Емануел Макрон и еврокомисарят по цифровата икономика и цифровото общество Мария Габриел. Двамата се обединиха, че ако Европа остане мобилизирана и запази хората в центъра на цифровата си политика, тогава ще може да се справи с предизвикателствата и да бъде в предните редици на цифровата трансформация в глобален мащаб. Мария Габриел отбеляза важността на теми като борбата с дезинформацията онлайн, защитата на личните данни, цифровите умения на гражданите, осигуряването на по-добър баланс между върховенството на закона, справедливостта и иновациите, необходимостта от наваксване на изоставането на Европа на световната цифрова сцена. Българският еврокомисар силно наблегна на важността от общи действия и политики по теми, които също ще определят цифровото бъдеще на Европа като суперкомпютрите, изкуствения интелект и геномиката. \"Нито една от тези теми не е лесна, а оставащите предизвикателства могат да изправят пред още по-голямо изпитание нашето единство и европейско лидерство. Ако заедно демонстрираме решимост да приключим всички 60 инициативи в обхвата на цифровия единен пазар, няма съмнение, че Европа може да се придвижи в центъра на цифровата революция. Разчитам на всички европейски лидери, на президента на Франция Емануел Макрон като домакин на днешната среща, не да прегърнем, а да оформим цифровата промяна. Историята ни е показала, че няма предизвикателство, което да не можем да преодолеем, когато Европа е единна\", заяви българският еврокомисар Мария Габриел. Срещата й с президента Макрон бе в рамките на Годишния форум за управление на интернет. При изключително засилен интерес към темата за изкуствения интелект пък премина и друго събитие, в което тя бе централна фигура - срещата на високо равнище GovTech в Париж. С европейски лидери, новатори, представители на европейските институции, международно признати лектори и десетки участници Мария Габриел обсъди как нововъзникващите технологии, сред които е и изкуственият интелект, могат да подобрят обществените услуги и демократичните практики. \"Представих стратегията на ЕС за изкуствения интелект, в центъра на която отстоявам ориентирания към човека подход. В действията ни трябва да бъдем водени от тревогите на гражданите за скоростта на развитие на новите технологии и заедно да отговорим на предизвикателствата, като се придържаме към най-важното - човекът да остане този, който управлява технологичния процес\", и тук подчерта българският еврокомисар. Сферите на приложение на изкуствения интелект са много - от транспорта, през здравеопазването, до сигурността и електронното правителство. \"Разумът и иновативното мислене трябва да ни водят по пътя към оползотворяването на възможностите, които ни дава развитието на изкуствения интелект, за по-добри, по-ефективни и по-целенасочени услуги при защита на нашите основни ценности и принципи\", подчерта Мария Габриел.", "date": "2018.11.12", "title": "Мария Габриел и Макрон: Само заедно можем да защитаваме лидерството на Европа"}
{"url": "https://www.24chasa.bg/novini/article/7149236", "text": "През последните дни  , стана обект на основателна критика от страна на обществеността и медиите. Стилистиката и посланието на клипа не са в съответствие с академичния тон, който се очаква от всяко звено на най-стария и най-авторитетен университет в страната, се казва в становище от заседание на Управителния и Програмния съвет на Телевизия \"Алма матер\". Днес случаят е бил обсъден на съвместно заседание на Управителния и Програмния съвет на телевизията. В проведения сериозен разговор директорът на телевизията Башар Рахал е изразил съжаление за недобрата преценка, докъде пародиен тон е приемлив и къде преминава в лош вкус и сексизъм. Целта на клипа не е била да отправи към младите хора погрешно послание, което би могло да се изтълкува като утвърждаващо стремежа към известност над упорития труд и сериозните качества. Напротив - целта на кастинга е да се намерят най-способните и талантливи млади хора, които с оригинални идеи и много работа да позволят Телевизия \"Алма матер\" да стане интересна и гледана телевизия, посветена на образование, наука, култура и младежка тематика, и даваща възможност да се чуе гласът на студентите, се посочва в становището. Всички членове на двата съвета са изразили мнение, че тези важни цели не могат да бъдат постигнати с нарушаване на добрия тон и вкус, и с послания, които не съответстват на високата мисия на Софийския университет. Университетът е доказал, че е силно ангажиран с темата за борбата с насилието срещу жени, като чрез свои инициативи и събития постоянно насочва вниманието на обществото към нея. От няколко седмици Университетът подготвя съвместно с Военната академия и благотворителен концерт срещу трафика на жени. След сериозната дискусия и ангажираността на всички, участвали в обсъждането, сме убедени, че директорът и екипът на Телевизия \"Алма матер\" ще се придържат към академичните стандарти, се посочва в становището. В него се казва, че сериозният обществен интерес към темата обаче повдига по-широкия въпрос за спазването на високи стандарти в журналистиката и на журналистическата етика изобщо. Реакцията на обществото показа, че журналистическите стандарти и добрият вкус трябва да се спазват дори при изготвяне на 30-секунден клип, който не е излъчван в ефира, а е предназначен за Фейсбук, следователно е назрял моментът за обществено обсъждане на спазването на високите журналистически стандарти и на журналистическата етика. Скандалният клип е изтрит от фейсбук страницата, в която беше качен.", "date": "2018.11.12", "title": "Ръководството на \"Алма матер\" за клипа във фейсбук: Не отговаря на академичния стил"}
{"url": "https://www.24chasa.bg/novini/article/7149149", "text": "Кметът на Бургас Димитър Николов е изпратил писмо до МОСВ с искане да получи списък с лицензирани лаборатории на територията на ЕС. Предложението му е комисията по екология да определи една от тях, а общинският съвет да подкрепи финансирането на такова замерване. Това съобщи Николов в подкрепа на инициативата на общинските съветници за замерване от независима лаборатория. \"Приемам всяка една инициатива по отношение на въздуха за положителна и благодаря на общинските съветници за това, че се присъединяват към усилията на Община Бургас. Изразяването на загриженост от страна на ОбС ще направи позицията на местна власт още по-силна и пред българските, и пред международните компетентни институции\", каза кметът. Според него подобно изследване ще повиши информираността и ще допринесе за по-голяма обективност по темата за въздуха на Бургас. От общинските съветници той очаквал подкрепа и на други предложения, които отправил до екоминистерството. Едно от тях е издаването и промените в комплексните разрешителни от МОСВ за предприятия на територията на общините да се одобряват със санкция на общинския съвет с 2/3 мнозинство, а глобите на промишлените предприятия да постъпват в общинските бюджети, тъй като местните жители са потърпевши от тези нарушения. Кметът бил на мнение, че екоминистерството трябва да преразгледа отказа си на предложението от него за промяна на комплексното разрешително на \"Кроношпан\" и преминаването им към 24-часов мониторинг. Дървопреработващият завод и \"Лукойл Нефтохим\" да бъдат задължени да осигурят информация от собствените си непрекъснати измервания на информационно електронно табло, достъпно за всички граждани.", "date": "2018.11.12", "title": "Независима лаборатория от ЕС ще мери въздуха в Бургас (Обновена)"}
{"url": "https://www.24chasa.bg/novini/article/7149243", "text": "Делото за изнасилване срещу френския фотограф Жан-Клод Арно, който взриви със скандала около себе си Шведската академия, присъждаща Нобеловите награди за литература, се разглежда от Стокхолмския апелативен съд , предават Франс прес и ДПА. Седемдесет и две годишният французин обжалва 2-годишната си присъда на първа инстанция, като се обяви пред съдиите за невинен. Заседанието е било проведено при закрити врати и според адвоката на обвиняемия, Арно е заявил пред съдиите, че сексуалните връзки, които е имал с двете жени по делото, са били по взаимно съгласие, предаде БТА. Френският фотограф пристигна в Стокхолмския апелативен съд окован с белезници и ескортиран от полицаи. Г-н Арно беше осъден за едно от двете си обвинения в изнасилване. Според шведската преса 90 процента от издадените на първа инстанция присъди биват потвърдени от местните апелативните съдии. Г-н Арно получаваше щедри субсидии и поддържаше тесни контакти с Шведската академия, която от 1901 година присъжда Нобеловите награди за литература. Той се хвалеше, че е 19-ият необявен член на академията и издаваше имената на бъдещите Нобелови лауреати за литература на свои приятели. Вследствие на скандалите с Арно тази институция беше принудена да отложи с една година присъждането през 2018 г. на Нобеловото отличие в тази категория.", "date": "2018.11.12", "title": "В Стокхолм разглеждат делото за изнасилване, взривило Шведската академия"}
{"url": "https://www.24chasa.bg/novini/article/7149293", "text": "В Министерството на енергетиката ще се състои работна среща, на която ще бъде представено предложението за актуализиране на Енергийната стратегия на България, съобщиха от ведомството. В дискусията ще участват министърът на енергетиката Теменужка Петкова, работодателски организации, синдикати, енергийни експерти и други заинтересовани страни. Необходимостта за промяна на документа е във връзка с изпълнение на дейности от ключово значение за развитие на газопреносната инфраструктура в страната. Срещата ще се състои на 13 ноември, вторник, от 14.00 часа в зала 821 на Министерството на енергетиката.", "date": "2018.11.12", "title": "Необходима ли е нова енергийна стратегия обсъжда утре министър Петкова със синдикати и организации"}
{"url": "https://www.24chasa.bg/novini/article/7149308", "text": "Общи приходи от 210,8 милиарда денара и общи разходи от 228,5 милиарда денара предвижда представеният днес прокетобюджет на Република Македония за 2019 г., предаде МИА, цитирана от БТА. Проектобюджетът, който бе представен от финансовия министър Драган Тевдовски, предвижда увеличение на заплатите на лекарите специалисти с 10 процента от януари 2019 г. и с 5 процента на служителите в здравеопазването, образованието, отбраната, държавната администрация, полицията и съдебната система от септември 2019 г. През 2019 г. нетните заплати се очаква да се увеличат с 4,5 процента, а безработицата да спадне до 20 процента. Бюджетът се базира на прогнозиран растеж от 3,2 процента на брутния вътрешен продукт (БВП). Инфлацията се очаква да е сравнително ниска и стабилна - около 2 процента. Бюджетният дефицит се очаква да бъде 2,5 процента от БВП.", "date": "2018.11.12", "title": "Проектобюджетът на Македония\nпредвижда икономически растеж от 3,2%"}
