{"url": "https://www.24chasa.bg/novini/article/7702661", "text": "Норвегия обяви днес, че спира износа на оръжия за Турция след началото на турската военна офанзива в Североизточна Сирия, предаде Франс прес. \"Предвид сложната и бързопроменяща се ситуация, министерството на външните работи, като предпазна мярка, спира да разглежда до второ нареждане нови искания за линцензи за износ на отбранителни продукти и продукти с двойно предназначение към Турция\", каза министърката на външните работи Ине Ериксен Сьорейде. \"Сега ще преминем към преразглеждане на всички действащи лицензи\", се казва в прессъобщението, изпратено по имейл. Турция започна вчера настъпление срещу кюрдските сили, съюзници на Запада в борбата срещу джихадизма, което предизвика редица международни критики, предаде БТА. Норвегия и Турция са членки на НАТО.", "date": "2019.10.10", "title": "Норвегия спира износа на оръжия за Турция"}
{"url": "https://www.24chasa.bg/novini/article/7702363", "text": "Зам.главният прокурор Иван Гешев отговори писмено на зададените към него въпроси от НПО-то \"Боец\" във връзка с номинацията му за главен прокурор. Писмото му беше публикувано на страницата на Висшия съдебен съвет. Гешев оборва, по думите му, \"манипулативните твърдения на сдружението\", с факти по конкретни разследвания и дела. Гешев посочва, че неназованият източник на информация на НПО-то очевидно го е подвел и излага конкретиката по зададените въпроси, свързани с конкретни дела. ", "date": "2019.10.10", "title": "Иван Гешев оборва \"Боец\": Отговарям на манипулативните внушения с факти"}
{"url": "https://www.24chasa.bg/novini/article/7702397", "text": "Германците трябва да застанат заедно срещу екстремисткото насилие и да защитят живота на евреите, каза днес президентът Франк-Валтер Щайнмайер, след като посети синагогата в Хале, където вчера въоръжен нападател уби двама души, предаде Ройтерс. \"Днес е ден на срам и позор\", каза президентът пред синагогата в източногерманския град. \"Аз съм сигурен, че огромно мнозинство от обществото в Германия иска еврейската общност да бъде част от тази страна. . . Ние трябва да застанем заедно и задълго срещу насилието, на което станахме свидетели вчера. Трябва да защитим живота на евреите\", каза той. Президентът, придружен от премиера на провинция Саксония-Анхалт Райнер Хазелоф, положи венец в памет на жертвите, предаде БТА. Германската канцлерка Ангела Меркел също каза днес, че е шокирана от стрелбата край синагогата в Хале. \"Омразата, расизмът и антисемитизмът нямат място в нашата страна\", каза Меркел по време на посещение в западногерманския град Нюрнберг. \"Държавата трябва да използва всички средства, с които разполага, за борба срещу омразата и насилието. . . Това означава нулева толерантност\" към такива прояви, подчерта тя, цитирана от Франс прес. Германската полиция продължава разследването на трагичния инцидент, квалифициран на юридически език като убийство и опит за убийство. На пресконференция в Берлин днес министърката на правосъдието Кристине Ламбрехт нарече нападението в Хале \"десноекстремистки терористичен акт, извършен от престъпник единак\". \"Изхождаме от разбирането, че той е действал, ръководейки се от антисемитски, десноекстремистки мотиви и е взел на прицел еврейската община в синагогата в Хале\", подчерта тя, цитирана от ДПА. Генералният прокурор на федералната република Петер Франк, от своя страна, съобщи, че в автомобила на арестувания заподозрян - 27-годишен германец, са намерени около 4 кг взривно вещество. \"Той е искал да влезе в синагогата и да убие там голям брой хора\", каза Франк и квалифицира станалото вчера като \"тероризъм\". За щастие нападателят не успял да реализира изцяло плана си, отбелязва ДПА. След като не могъл да проникне в синагогата, в която имало около 50 еврейски богомолци, заради намеса на нейната охрана, той убил една жена пред храма и един мъж в закусвалня за дюнер, после ранил двама, като през цялото време е заснемал деянията си с камера, монтирана върху каската му, и предавал кадрите на живо по интернет. Видеокадрите били видени над 2000 пъти преди да бъдат свалени. предполага се, че са им направени копия, които се разпространяват частно. Според източници от силите за сигурност той има рани от огнестрелно оръжие и е получил медицинска помощ в две болници. Първо бил отведен в болницата във Вайсенфелс в провинция Саксония-Анхалт, а после бил прехвърлен в болница в Хале. Не се казва нищо за състоянието му. Според други сведения той вероятно е пострадал и след като претърпял пътнотранспортно произшествие с открадната кола южно от Хале по време на преследването му от полицията. Полицията извърши обиск на жилище край Хале, а една кола в съседно селце бе вдигната с паяк. Федералната прокуратура, занимаваща се с терористичните прояви, веднага пое случая и според ДПА възнамерява да остави под постоянен арест задържания вчера след стрелбата мъж. При обиска в жилището били намерени достатъчно доказателство за такова искане. Според медийни съобщения претърсеното жилище било на предполагаемия извършител, посочен от властите като Щефан Б., и на майка му. Говорител на федералната прокуратура в Карлсруе каза, че заподозреният Щефан Б. досега не е попадал в полезрението на правосъдните органи като десен екстремист. Следствието проверява сред неговите близки и приятели дали той е имал съучастници. Баща му казал пред вестник \"Билд\", че синът му е самотник, който често седял пред компютъра. \"Той беше човек, който се сърдеше на себе си и на целия свят и винаги обвиняваше някой друг\", добавил бащата. Веднага след фаталната стрелба президентът на Централния съвет на евреите в Германия Йозеф Шустер каза по радио \"Дойчландфунк\", че е налице \"десен екстремизъм от ново качество в Германия\". Според политици от системните партии ръстът на крайнодясното насилие следва ръста на популярността на крайнодясната партия \"Алтернатива за Германия\", отбелязва ДПА. Германският външен министър Хайко Маас също реагира с голямо безпокойство на атаката, имайки предвид нацисткото минало на Германия. \"Защо се случва това в нашата страна? Нашата страна! Двама невинни хора бяха брутално убити - колко ужасно и безсмислено\", - написа той в Туитър и зададе риторичен въпрос: \"Вече съм уморен от тези повтарящи се ужасии и потрес. Кога ще спре всичко това?\"", "date": "2019.10.10", "title": "Германският президент за атаката в Хале: Днес е ден на срам и позор"}
{"url": "https://www.24chasa.bg/novini/article/7702407", "text": "Американският президент Доналд Тръмп съобщи, че е в контакт и с двете страни - Турция и сирийските кюрди - във връзка с турската операция в Северна Сирия. Той предупреди Анкара, че ще понесе тежък финансов удар, ако \"не играе по правилата\", предаде Ройтерс, цитирана от БТА. \"Опитвам се да прекратя безкрайните войни. Разговарям и с двете страни (в конфликта), - писа той в Туитър, цитиран от ТАСС. - Някои искат да изпратим десетки хиляди войници в тази зона и да започнем нова война. Турция е член на НАТО... Някои казват да не се намесваме и да позволим на кюрдите да водят свои войни (даже с наша финансова помощ). Казах, че ще ударя Турция много сериозно финансово и със санкции, ако те не играят по правилата. Следя много внимателно.\"", "date": "2019.10.10", "title": "Тръмп: Опитвам се да прекратя конфликта между Сирия и Турция"}
{"url": "https://www.24chasa.bg/novini/article/7702413", "text": "Над 60 000 души са напуснали района в Североизточна Сирия по границата с Турция от началото на турската военна операция в сряда, съобщи днес Сирийският център за наблюдение на човешките права, цитиран от АФП. Центърът съобщи, че става дума най-вече за лица от зоните на Рас ал Айн и Дербасия и уточни, че те са се насочили към териториите, разположени по на изток, към град Хасака. Турската армия и подкрепяни от Анкара сирийски бунтовници предприеха в сряда операция срещу зоните, контролирани от кюрдските сили в Североизточна Сирия, предаде БТА. Една от целите на операцията за Турция е да създаде буферна зона на дълбочина около 30 километра на сирийска територия, за да върне там една част от общо 3,6 милиона сирийски бежанци, намиращи се на нейна земя. Днес редица хуманитарни организации предупредиха, че този нов епизод от сирийската война може да има катастрофални последици за цивилното население. Близо 450 000 души живеят /в секторите, разположени / на по-малко от пет километра от границата, се посочва в съвместно съобщение на тези неправителствени организации. Те са в опасност, ако всички страни не проявяват максимална сдържаност и не дават приоритет на защитата на цивилните, се казва в текста, подписан от 14 организации, включително от Норвежкия съвет за бежанците. Голям брой цивилни рискуват да нямат вече достъп до хуманитарни помощи, се посочва в съобщението. Жизненоважният хуманитарен отговор ще бъде застрашен, ако нестабилността принуди международните хуманитарни агенции да прекратят временно или да преместят своите програми и персонал, какъвто е вече случаят, отбелязват неправителствените организации. В отделна декларация неправителствената организация \"Спасете децата\" отправя предупреждение за \"неминуема хуманитарна катастрофа\". Организацията подчерта рисковете, понесени многократно от деца и разселени лица от началото на войната в Сирия през 2011 г. С наближаването на зимата те ще трябва да посрещат допълнителни предизвикателства, когато ще търсят подслон, посочва организацията.", "date": "2019.10.10", "title": "Над 60 000 сирийци са напуснали страната от\nначалото на турската военна операция"}
{"url": "https://www.24chasa.bg/novini/article/7702430", "text": "Военната кампания и ескалацията на насилието в северната част на Сирия могат да доведат до възраждане на терористичната организация Ислямска държава (ИД), се казва в заявление на Международната независима комисия за разследване на конфликта в Сирия към ООН. Всяка нова военна кампания може да доведе до доведе до липса на сигурност и хаос и до рисковани ситуации, които могат да доведат до възраждането на ИДИЛ. Комисията призовава страните в конфликта да възобновят диалога и да осигурят на първо място защитата на мирното население по време на бойните действия, информира БГНЕС. Върховният комисар на ООН за бежанците публикува по-рано изявление, в което предупреждава за възможен ръст на броя на бежанците във връзка с началото на военната операция в Северна Сирия. Сирийската обсерватория за правата на човека (СОПЧ) съобщи за повече от 60 000 души, напуснали граничните райони на Рас ал Айн, Тал Абяд и Дербасие, които са под ударите на турските военни.", "date": "2019.10.10", "title": "ООН: Има опасност от възраждане на ИДИЛ заради военната операция в Сирия"}
{"url": "https://www.24chasa.bg/novini/article/7702450", "text": "Новоизбраният председател на Европейската комисия Урсула фон дер Лайен направи изявление, в което посочва, че е необходимо време за решаване на откритите въпроси около бъдещите еврокомисари, предаде БТА. Фон дер Лайен прави това изявление няколко часа след като Европейският парламент отхвърли трети кандидат за еврокомисар. Досега 23-ма кандидати са одобрени в прозрачен и демократичен парламентарен процес, отбелязва тя. По нейните думи остава открит процесът по определянето на нови кандидати от Франция, Унгария и Румъния. Трябва да ускорим процеса, но всички страни имат нужда от време, за да определят следващите стъпки, добавя тя след извънредна среща с председателя на ЕП и ръководителите на парламентарните групи на мнозинството от Европейската народна партия, социалистите и \"Обнови Европа\". Комисията на Фон дер Лайен трябваше да бъде гласувана от ЕП на 23 октомври, за да встъпи в длъжност от 1 ноември. Ако тези срокове не бъдат спазени, комисията под председателството на Жан-Клод Юнкер ще остане на работа по-дълго, но след 31 октомври няма да може да взима решения и да предлага ново общностно законодателство.", "date": "2019.10.10", "title": "Урсула фон дер Лайен: Необходимо е време за разплитане на възела с новите еврокомисари"}
{"url": "https://www.24chasa.bg/novini/article/7702454", "text": "Някой много харесва Мая Манолова и е отпечатал десетки стикери с лика й, след което ги залепва по автомобили. Стикерите са почти неотлепяеми, което вбесява столичани в последните дни. Истината обаче е, че кандидатът за кмет Мая Манолова няма подобни агитационни материали, категорични са в щаба й и вече са подали сигнали до ЦИК, ОИК и МВР. Каква е историята? От няколко дни насам в много от столичните квартали колите осъмнаха с рекламни стикери за кампанията на Манолова. Те имитират почти едно към едно картичките, които печатат от щаба на кандидатката за кмет. Но не са разпространявани от екипа й. Самата Манолова също лично отрече преди дни идеята да е на щаба й, определи случващото се като провокация и обвини за това опонента си. “Категорично заявявам, че това е абсурдно действие и провокация на опонента ми. Показателно е, че автомобил на член на моето семейство също осъмна облепен с моите флаери. Ще сезирам съответните органи, защото името ми е въвлечено в незаконни действия”, заяви Манолова преди дни.", "date": "2019.10.10", "title": "Някой силно харесва Мая Манолова - печата стикери  с нейния лик, лепи ги по коли. От щаба й сезират МВР и ЦИК"}
{"url": "https://www.24chasa.bg/novini/article/7702470", "text": "Временно движението по път I-1 Симитли – Кресна се осъществява двупосочно в една лента поради ПТП, съобщават от пресцентъра на Агенция \"Пътна инфраструктура\". Трафикът се регулира от пътна полиция.                                                                                                                                                                                                                                                                                                                                ", "date": "2019.10.10", "title": "Катастрофа затруднява движението по пътя Симитли – Кресна"}
{"url": "https://www.24chasa.bg/novini/article/7702474", "text": "Здравко Димитров и олимпийски шампиони празнуват 70-годишнина на Спортно училище \"Васил Левски\". Това съобщиха от пресцентъра на ГЕРБ. Стефка Костадинова, която е един от осемте възпитаници на елитното школо с олимпийска титла, не пропусна да благодари на своите първи треньори. В словото си за ученическите години си спомни и Здравко Димитров, който е кандидат за кмет на Пловдив. \"Искам да изкажа моите благодарности към учителите си, към всички тези, които бяха в основата на успеха ми в училище. Ако трябва отново да избера своето училище, пак ще бъде СУ \"Васил Левски\". Който успее в това училище, ще успее в живота! Това заяви в поздравлението си кандидатът за кмет на ГЕРБ за Пловдив Здравко Димитров. Празникът завърши с обща снимка шампионите от европейски, световни и олимпийски първенства. На сцената бяха поканени всички бивши директори на училището и треньорите на златните медалисти.", "date": "2019.10.10", "title": "Здравко Димитров и олимпийски шампиони  празнуват годишнина на училище (Снимки)"}
{"url": "https://www.24chasa.bg/novini/article/7702465", "text": "Президентът Доналд Тръмп потвърди в четвъртък, че майсторът по създаване на бомби на „Ал Кайда“ Ибрахим ал Асири е убит преди две години при американска антитерористична операция в Йемен. Асири, саудитски гражданин, бе известен с това, че направи така наречената бомба бельо, използвана при неуспешен опит да бъде свален американски самолет на Коледа през 2009 г. \"Съединените щати ще продължат да издирват терористи като Ал Асири, докато те престанат да представляват заплаха за нашата велика нация\", заяви Тръмп в изявление, цитиран от БГНЕС. Не беше уточнено защо Тръмп потвърждава смъртта на Ал Асири чак сега. Смъртта му първоначално бе съобщена от американската отбрана и други източници през август 2018 г., но това беше първото официално потвърждение за неговата смърт. В изявлението на Тръмп не бяха предоставени подробности относно операцията, при която той е убит. Действията на Ал Асири държаха авиокомпаниите на нокти в продължение на години, като на моменти налагаха спиране на трансатлантическите полети. При провалилия се атентат по Коледа ден нигериец се опита да взриви експлозиви, скрити в бельото му, при полет на Northwest Airlines от Амстердам до Детройт. Когато взривните вещества не успяха да бъдат детонирани правилно, пътникът, друг пътник се справи с 23-годишният Умар Фарук Абдулмуталаб. Ал Асири също така беше свързан и провалил се подривен опит, при който през 2012 г. на товарни самолети бяха поставени бомби, скрити в касети за принтери. \"Той също така изгради взривно устройство, предназначено да бъде използвано срещу пътнически самолет през 2012 г., и устройството, използвано при опита за убийство на бившия престолонаследник на Саудитска Арабия\", казва Тръмп в изявлението си.", "date": "2019.10.10", "title": "Тръмп потвърди убийството на бомбаджия №1 на \"Ал Кайда\" преди 2 г."}
{"url": "https://www.24chasa.bg/novini/article/7702480", "text": "Министър-председателят Бойко Борисов проведе телефонен разговор с държавния секретар на САЩ Майк Помпейо. Те обсъдиха стратегическото партньорство между България и САЩ, което и според двамата е отлично и следва да продължи да се развива така и занапред. Помпейо изтъкна, че премиерът Бойко Борисов е направил много добри неща за България, съобщиха от пресцентъра на Министерски съвет. Държавният секретар на САЩ поздрави премиера Борисов за модернизацията, която правителството реализира в сферата на отбраната и за спазването на поетия ангажимент към НАТО - 2% от разходите от БВП да се отделят за този сектор. Според Майк Помпейо, българският министър-председател би могъл да окуражи колегите си в НАТО и Европа също да се ангажират със спазването на тази евроатлантическа цел. Държавният секретар на САЩ изтъкна също така ползата от съвместните учения, които се провеждат в България. Майк Помпейо поздрави министър-председателя Борисов и за сериозната работа по отношение на диверсификацията в енергийната сфера. „Ние строим газови магистрали, по които да тече газ от различни източници и създаваме по-конкурентна среда“, изтъкна премиерът Бойко Борисов. Министър-председателят запозна държавния секретар на САЩ с етапа на изграждане на интерконектора с Гърция. Борисов посочи още, че страната ни вече получи първите доставки на втечнен природен газ от САЩ през месец юни. По отношение на АЕЦ „Белене“ премиерът отбеляза, че за реализацията на проекта държим да има широко международно участие. По време на разговора бяха обсъдени добрите резултати от сътрудничеството по линия на сигурността, борбата срещу контрабандата и трафика на хора. Помпейо благодари за усилията на България по всички тези теми, а министър-председателят Борисов заяви, че за страната ни е важно да следва своите евроатлантически ценности. Борисов и Помпейо обсъдиха също така и добрите оценки за бизнес климата, които бяха дадени по време на годишната среща на министър-председателя с Американската търговска камара и посолството на САЩ в България в началото на настоящата седмица. Премиерът Борисов изрази надежда, че доброто сътрудничеството на страната ни с американските компании ще продължи занапред и ще се разширява. Министър-председателят Борисов и държавният секретар на САЩ обмениха мнения за Балканите и развитието на региона. По отношение на Република Северна Македония Помпейо акцентира върху приноса на премиера Борисов за развитието по пътя към членство в НАТО и ЕС, до което е достигнала към момента тази страна. В рамките на разговора премиерът Борисов и държавният секретар на САЩ Майк Помпейо обмениха мнения и по отношение на процесите, които текат в Сирия, като българският министър-председател изрази тревога относно ситуацията в тази страна.", "date": "2019.10.10", "title": "Борисов към Помпейо: Строим газови магистрали, по които да тече газ от различни източници"}
{"url": "https://www.24chasa.bg/novini/article/7702488", "text": "Румънският премиер Виорика Дънчила заяви след днешния вот на недоверие срещу правителството й, че няма да подаде оставка като председател на Социалдемократическата партия (СДП) и че няма за какво да се упреква, предаде Аджерпрес. \"Както знаете, бях избрана на конгрес. Оставам в ръководството на СДП\", заяви Дънчила, след като парламентът одобри внесен от опозицията вот на недоверие с 238 гласа, предаде БТА. На въпрос как ще постъпи, ако от нея бъде поискано да направи крачка назад, лидерът на СДП отговори: \"Няма как да направя стъпка назад и няма да направя\". Тя добави, че не се упреква за нищо, като изтъкна, че правителството е приложило мерки, които са добри за населението и които са били оценени добре от гражданите. Дънчила също така изрази увереност, че ще се класира за втория кръг на президентските избори, които ще се състоят следващия месец. \"В събота ще представя кандидатурата си. През 2016 г. СДП дойде от опозиция и получи много голям резултат. Хората ще направят сравнение между това, което СДП направи, и това, което направиха тези, които искат да дойдат сега на власт\", каза още Дънчила, цитирана от в. \"Адевърул\". Опозицията сега разполага с 10 дни, за да предложи нов премиер, който трябва да бъде одобрен от президента Клаус Йоханис, посочва Ройтерс. След това номинираният за премиер и целият състав на новото правителство трябва да получат вот на доверие в парламента, за встъпят в длъжност.", "date": "2019.10.10", "title": "Виорика Дънчила: Няма да подам оставка"}
{"url": "https://www.24chasa.bg/novini/article/7700438", "text": "Кашата, забъркана от промените в Закона за устройство на територията през март 2019 г., ще трябва да се оправя от самите депутати. Според тези промени, описани във броя на “24 часа” от сряда, всеки преместваем обект - будка за вестници, сергия и др., трябва да се приведе в съответствие с новите изисквания на закона, според които такива обекти могат да се поставят само след приет от общината индивидуален проект, който струва между 500 и 1000 лв., и то в най-добрия случай. В същото време целта на промените - да се премахнат плажните дискотеки, е отложена за след 3 години. “Това е предложение между първото и второто четене на закона. Идеята да се въведе бе, че има преместваеми обекти, които не отговарят на условията и са опасни. Този индивидуален проект ще се представя, когато срокът на договора на тези притежатели на преместваеми обекти с общината изтече и те отидат за подновяването му”, каза пред “24 часа” председателят на регионалната комисия Искрен Веселинов (“Обединени патриоти”). В параграф 42 от преходните и заключителни разпоредби на гласуваните през март 2019 г. промени пише буквално следното: “ Никъде не става въпрос за договорите, които притежателите на тези обекти имат или са имали с община или какъвто и да било друг орган. Законът е влязъл в сила през март 2019 г., т.е. срокът за “привеждане с изискванията” е март 2020 г. Обектите по член 10 на Закона за устройство на Черноморското крайбрежие са преместваемите обекти, разположени в националните курорти и върху плажната ивица. Самият Валери Симеонов, който бе инициаторът на промените в закона през март, заяви пред “24 часа” вчера, че ще коментира под формата на “право на отговор”. Това обаче щяло да стане, когато успее да го напише, и не желаел да се ангажира с коментиране по телефона. От БСП отказаха коментар с обяснението, че по времето, когато са приемани промените в закона, червените депутати са отсъствали от пленарната зала. В началото на годината лидерката Корнелия Нинова изкара депутатите си от парламента и те отсъстваха близо 3 месеца. ", "date": "2019.10.10", "title": "Партиите ще трябва да оправят кашата с  такса “сергия”,  забъркана от Симеонов"}
{"url": "https://www.24chasa.bg/novini/article/7702503", "text": "Някои видове диви гъби в Бавария все още носят следи от радиоактивен цезий-137 повече от 30 години след Чернобилската катастрофа, предаде ДПА. От Германската федерална служба за радиационна защита поясниха, че сред въпросните видове са седефената гъба, жълтата рогачка, канеленоседефената манатарка, предаде БТА. \"В екстремни случаи едно-единствено ястие с тези гъби съдържа повече цезий-137, отколкото се поглъща от други хранителни продукти за цяла година\", заяви ръководителката на службата Инге Паулини. Тя призова събирачите на гъби да избягват екземплярите в силно засегнатите райони. Гъбите, които се продават в магазините, са безвредни, отбеляза Паулини.", "date": "2019.10.10", "title": "33 години след Чернобилската катастрофа - гъби в Бавария все още са радиоактивни"}
{"url": "https://www.24chasa.bg/novini/article/7702572", "text": "Македонската прокуратура повдигна днес обвинения в корупция срещу бившия специален прокурор Катица Янева и двама местни бизнесмени, предаде Асошиейтед прес. Кабинетът на прокурора Вилма Рускоска съобщи днес, че срещу тях са повдигнати обвинения за вземане на подкуп, пране на пари и злоупотреба с власт. Те отхвърлиха обвиненията, предаде БТА. Специалната прокуратура, оглавявана от Янева, бе създадена през 2015 г., за да разследва случаи, свързани с незаконно подслушване. Парламентът освободи Янева от длъжност през септември. Тя се намира в предварителен арест от август.", "date": "2019.10.10", "title": "Повдигнаха обвинения срещу бившия специален прокурор Катица Янева"}
{"url": "https://www.24chasa.bg/novini/article/7702281", "text": "Инцидент с учител и ученик разбуни духовете в училище в софийското село Яна. Дете е прието в \"Пирогов\" след спречкване с учител в час по история, предава  . След спор за дисциплината в часа, учителят е повдигнал чина, в следствие на което едно от децата на него е с наранявания на ребрата. Подаден е сигнал и в полицията. Образователният инспекторат също ще провери случая. „Звъннаха ми от вкъщи и ми казаха, че госпожата е метнала с чина по детето, което е на 12 годинки и е 20 кила с мокри дрехи. В момента е в „Пирогов” и не знам точно къде е. Причина не мисля, че има, тя е една от най-добрите ученички, нито отговаря, нито се налага. Как си позволява тази госпожа да го направи? Ние си не си бием децата, тя ще ми хвърля чин по детето”, разказва бащата Христо Кондов. „В случая е пострадало дете, което няма вина”, казва пък Райна Стоилова - директор на 116 ОУ \"Паисий Хилендарски\".", "date": "2019.10.10", "title": "Ученичка на 12 г. е в \"Пирогов\", учителка я наранила с чин"}
{"url": "https://www.24chasa.bg/novini/article/7702298", "text": "По отношение на това, не мисля, че съм се обяснявал. Обаждаха ми се колеги от медиите. Според мен е съвсем естествено човек като е невинен, да се яви пред хората. Това заяви в \"Лице в лице\" шефът на пресцентъра на министерство на отбраната Александър Урумов. \"Имам активна позиция и никога не съм я крил. Имам два профила във фейсбук, защото имам много приятели. Но в тях публикувам идентични неща. Това, което мога да ви кажа, е, че помолих вицепремиера Каракачанов да приеме този случай, но аз не участвам в този конфликт под никаква форма. До колкото знам името ми не му е споменавано\", добави още той.", "date": "2019.10.10", "title": "Шефът на пресцентъра на МО: Нямам общо с истерията с децата, Дончев не е визирал мен"}
{"url": "https://www.24chasa.bg/novini/article/7702303", "text": "ДО НЕГОВО СВЕТЕЙШЕСТВО НЕОФИТ, ПАТРИАРХ БЪЛГАРСКИ И МИТРОПОЛИТ СОФИЙСКИ- ПРЕДСЕДАТЕЛ НА СВ.СИНОД НА БПЦ-БП ДО ВИСОКОПРЕОСВЕЩЕНИТЕ МИТРОПОЛИТИ - ЧЛЕНОВЕ НА СВЕТИЯ СИНОД НА БЪЛГАРСКАТА ПРАВОСЛАВНА ЦЪРКВА – БЪЛГАРСКА ПАТРИАРШИЯ ДО ОСВЕЩЕНИЯТ КЛИР И ПРАВОСЛАВНИТЕ ХРИСТИЯНИ НА БОГОСПАСАЕМАТА ПЛОВДИВСКА ЕПАРХИЯ Ваше Светейшество, Ваши Високопреосвещенства, Знаете, че на 2 октомври т.г. получихме известие, че по благословението на Негово Светейшество Патриарх Неофит, се приканваме да се явим в Синодалната палата в София на 9 октомври, за да посрещнем делегация на Руската православна църква – Московска патриаршия възглавявана от Негово Високопреосвещенство Волоколамския митрополит Иларион, която пристигала в България, за да участва в конференция във Велико Търново. Още тогава изпитах известно смущение, поради това, че не е типично гости от братски поместни православни църкви, каквито често идват и посещават нашите епархии, да бъдат посрещани от Светия Синод в пълен състав, освен ако извънредно важни обстоятелства не налагат това. Не съм чул някой от нас да е бил на посещение в епархия на свой събрат-митрополит в друга страна и пътьом да е бил приет от Светия Синод на съответната поместна православна църква, в пълен състав, воглаве с Патриарха! Ако такова нещо се случи, то това би било не просто проява на уважение към гостите, а специален знак, който приемащата църква отправя към изпратилата ги църква, но и към целия останал православен свят. Именно това разбиране за църковния протокол ме накара да уведомя Негово Светейшество Патриарх Неофит, че ще се въздържа да участвам в такава среща. Разбирам, че междувременно срещата в Светия Синод е била отменена и делегацията е била приета в друг формат. Ще кажа – слава Богу! - , защото иначе нямаше да сме в състояние да убедим никого, че БПЦ не е изпаднала в зависимост и не се поддава на натиск. Моля да бъда разбран правилно, в случая изобщо не става дума за неуважение към Негово Високопреосвещенство Волоколамския митрополит Иларион и придружаващите го клирици на Руската православна църква. С митрополит Иларион всеки от нас се е срещал нееднократно и смятам, че той няма причини да се съмнява в братските ни чувства лично към него. Известни са и чувствата ни към Негово Светейшество Кирил, Патриарх Московски и на цяла Русия, който е посещавал и Софийска и други епархии, включително Пловдивската, и не вярвам да има причина да е останал разочарован или недоволен от посрещането, което е получавал конкретно от страна на Българската православна църква. В случая става дума за друго. Става дума за това, че междувременно, заради казуса с православната църква в Украйна, ситуацията в православния свят се промени по такъв начин, че опасенията за разкол никак не са неоснователни. Най-страшното би било ако напреженията между Московския и Вселенския патриаршески престоли се трансформират в напрежения вътре в отделните поместни православни църкви. Факт е, че въпросът за статута на Православната църква в Украйна се поставя пред Светия Синод нееднократно, като за произнасянето ни по тази тема се настоява от различни страни с внушението, че нашето произнасяне е особено важно, а поради това то трябва да стане спешно. Тази трескавост в настояванията и напрегнатост в очакванията създават сред нашите миряни усещане, че Българската Православна Църква би могла да вземе решение в полза на едната или на другата от две „спорещи страни”, решение не продиктувано от Светия Дух и съгласно с буквата и духа на Свещените канони, а под външен натиск, в резултат на лобирания и чрез създаване на динамични мнозинства в съборния ръководен орган на Църквата – Светия Синод. Лично аз съм убеден, че Светият Синод на БПЦ ще вземе решение по „украинския въпрос”, когато му дойде времето и тогава то ще е продиктувано от Светия Дух и ще е правилно и достойно за църквата ни. В настоящия момент, обаче, най-важно ми се струва да отхвърлим всякакви съмнения и подозрения, които се разпространяват от недоброжелатели на Църквата, че е възможно Светият Синод да вземе решение под натиск от вън, под влиянието на външни за БПЦ фактори. За тази цел ще са необходими системни, последователни и принципни действия, чрез които да бъде убеден православният народ на България, че патриархът и митрополитите на БПЦ бранят здраво православните догмати и канони, а външните фактори да почувстват, че за БПЦ догматите и каноните не са и никога няма да бъдат предмет на сделка. Като за начало смятам, че по подходящи начини, но много ясно, трябва да съобщим на нашите братя от Руската православна църква, но защо не и на църквата-майка – Вселенската патриаршия, а и на всички останали поместни православни църкви, че времето, в което позицията на Българската Патриаршия ще бъде огласена публично и съобщена на останалите поместни църкви зависи от мястото, което ни е отредено в диптиха. Понеже диптисите на Вселенската патриаршия и на Московската патриаршия се колебаят в решението си кое място да ни отредят, а именно осмо или девето, нека приемем, че след като църквата на Русия, приела християнството благодарение на мисионерите от Българската автокефална църква, ни е отредила в диптиха си деветото място, далеч след себе си, то тя ще чуе нашата позиция едва след като се изкажат всички други патриаршии, които тя е поставила в своя диптих преди Българската Патриаршия. Разбира се, всички поместни църкви са равни помежду си и никоя не е по-важна или по-голяма и значима от останалите, като всяка църква може да съобщи позицията си по всяко време, когато прецени. Смятам, обаче, че за нас в този момент спазването на реда в диптиха е от принципно значение. Ако някой смята, че нашето мнение е важно и трябва да бъде чуто спешно, трябва да бъде поканен да си спомни, че Българската православна църква е автокефална от 927-ма година. Ако не си го спомня, то значи, че нашата позиция не му е чак толкова важна и ще чака, както и ние смирено ще изчакаме реда си, така, както ни е определен. Сигурен съм, че всички останали поместни православни църкви ще се отнесат с пълно разбиране към тази – процедурна – позиция на БПЦ. Сигурен съм, че такова разбиране ще проявят и Вселенската патриаршия и Руската православна църква, на чиито предстоятели ние всякога сме засвидетелствали почит, уважение и братска любов и които от своя страна не пропуснаха нито една възможност да ни покажат къде според тях ни е мястото. Освен и наред с горното, смятам, че за да се разреши „украинския въпрос” на най-първо място трябва да се постави в действие християнската любов. Така нареченият „украински въпрос” е въпрос за това дали ние обичаме нашите украински братя в Христа именно като християни? Или сме готови да превърнем един църковно-административен въпрос в богословски и каноничен проблем, поради някакви политически съображения от светски, временен характер? Точно Българската Православна Църква трябва да е особено чувствителна и деликатна по тази тема и поради това би било по-добре не да припира да заема позиция по „украинския въпрос“, а да даде на по-старшите поместни църкви необходимото им време, за да поразсъждават върху значението на любовта в църковния живот. Разбира се, че не само е редно, но е и желателно и Негово Светейшество Патриарх Неофит и всеки един от нас да се среща с представители на всяка от братските поместни православни църкви, с които сме в канонично общение. Аз също съм имал такива срещи, за които надлежно съм информирал Негово Светейшество. Струва ми се, че би било добре, обаче, на този етап, да се обединим около една обща позиция и то именно основана на процедурата. Така, че, всякога, когато стане дума за „украинския въпрос” всеки един от нас да информира събеседниците си за процедурната пречка на диптиха, която не ни позволява да имаме изпреварващо становище. По същата тази причина не можем да взимаме в момента страна, дори и само на нивото на знаците, защото и знакът може да се интерпретира като позиция. Смятам, че подобно послание е достойно и би било чуто и разбрано от всички, не на последно място и от нашия православен народ, който също бива изкушаван от враговете на църквата да смята, че митрополитите му са разделени по тази тема. През последните години Светият Синод на Българската православна църква взе някои решения по определени въпроси, с които, вярвам, показахме, че стоим здраво на скалата на православната вяра, на която сам Бог е поставил българския народ. Така беше в случая с т.нар. „Критски събор”, при посещението на държавния глава на Ватикана в Република България и в някои други случаи, останали по-встрани от медийното внимание. Сигурен съм, че и по настоящия казус нашият Свети Синод ще вземе решение, което както по своето съдържание, така и по времето и по начина на неговото огласяване ще покаже, че в Едната, Света, Вселенска и Апостолска православна църква единственото, което има значение е не кой колко е голям, а колко здраво се придържа към Истината. Може да ни смятат за малки и бедни, но това, че сме малка и бедна църква не ни пречи да имаме достойнство, да отстояваме достойнството на Българската Православна Църква – Българска Патриаршия и да изискваме към нея да се отнасят със същото уважение, с което ние всякога сме се отнасяли към всички останали. В заключение: нека дадем време на Светия Дух да нареди по „украинския въпрос” това, което е най-добро за Едната, Света, Вселенска и Апостолска Църква и душеспасително за православните народи. А ние да използваме същото това време, за да работим за укрепване на авторитета и достойнството на Българската православна църква – Българска Патриаршия. Препоръчваме се на Св. Ви Първосветителски молитви и оставаме на Ваше Светейшество и на Ваши Високопреосвещенства в Христа брат, + ПЛОВДИВСКИ МИТРОПОЛИТ НИКОЛАЙ", "date": "2019.10.10", "title": "Обяснение на Пловдивския митрополит Николай за отказа от участие в прием на делегация на Руската православна църква"}
{"url": "https://www.24chasa.bg/novini/article/7702328", "text": "Кипърският президент Никос Анастасиадис е заявил, че турската военна операция в Сирия е \"пореден незаконен акт, своеволна стъпка, насочена към обслужване на турските интереси\", предаде в.\"Катимерини\", като се позовава на информация на кипърската информационна агенция. Това е пореден недопустим и своеволен акт от страна на Турция, който е осъден най-малкото от нашето семейство, ЕС, и аз не вярвам, че той е оправдан по какъвто и да било начин, е заявил Анастасиадис пред кипърската информационна агенция КНА, цитирана от БТА. Турският президент Реджеп Тайип Ердоган заяви по-рано, че операция \"Извор на мира\" цели да елиминира заплахите от от сирийската кюрдска милиция Сили за защита на народа /СЗН/ и \"Ислямска държава\" и да даде възможност за завръщане на сирийските бежанци, намиращи се в Турция, след създаване на \"зона за сигурност\" в района. Кипърското външно министерство посочи в съобщение днес, че турската офанзива е огромно нарушение на международното право и на Хартата на ООН. В текста се посочва, че военното нахлуване ще подкопае политическия процес за решаване на сирийския конфликт. Ние изразяваме нашето категорично осъждане на всякакви усилия за социално инженерство, засягащи местното население в Североизточна Сирия. Турската военна инвазия ще доведе до мащабна хуманитарна трагедия и до голямо увеличение на бежанските потоци, се казва в съобщението. По-рано днес стотици кюрди, живеещи в Република Кипър, се събраха пред кипърското външно министрество в Никозия, за да демонстрират срещу турската операция.", "date": "2019.10.10", "title": "Президентът на Кипър: Турската операция в Сирия е незаконен акт"}
{"url": "https://www.24chasa.bg/novini/article/7702346", "text": "Френският президент Еманюел Макрон призова Турция да прекрати възможно най-скоро на военната си операция в Сирия, защото според него това настъпление може да помогне на \"Ислямска държава\" да възстанови халифата си и поражда \"хуманитарен риск за милиони хора\", предадоха Франс прес, ДПА и БТА. \"Най-категорично осъждам едностранното военно настъпление в Сирия и призовавам Турция да го прекрати възможно най-скоро. Има опасност ставащото да помогне на ИД да изгради наново халифата си и да изникне хуманитарен риск, това е отговорността, която поема Турция\", заяви Макрон. Париж също така привика днес следобед посланика на Турция във Франция.", "date": "2019.10.10", "title": "Макрон призова Турция да прекрати възможно най-скоро военната си операция в Сирия"}
{"url": "https://www.24chasa.bg/novini/article/7702372", "text": "След пробива в електронната система на НАП няма случаи на злоупотреба с лични данни и прехвърляне на собственост. Това съобщиха пред временната парламентарна комисия по темата от Нотариалната камара и Висшия адвокатски съвет, предаде  . Повече от три месеца след случая няма основания за притеснение, увери Луиза Стоева, заместник-председател на камарата: „В Нотариалната камара съществува една система, в която при удостоверяване на подписите върху пълномощни за разпореждане с недвижим имот, директно се качва там документа, което възпрепятства възможността да бъдат ползвани фалшиви пълномощни, като бъдат ползвани чужди лични данни, за да може да бъде прехвърлен даден недвижим имот“. Людмил Рангелов, заместник-председател на Висшия адвокатски съвет, също потвърди липсата на сигнали за злоупотреби с лични данни: „Само медийно са известни два случая на образуване на дела срещу Националната агенция по приходите за отговорността на държавата по закона. По-скоро са някакъв медиен ажиотаж, отколкото да са реално обосновани с причинени на тези граждани щети“.", "date": "2019.10.10", "title": "Няма случаи на злоупотреба с лични данни след хакерската атака срещу НАП"}
{"url": "https://www.24chasa.bg/novini/article/7702591", "text": "Български бизнесмен, който е и голям работодател, е получил заплаха за убийство, съобщи  . От прокуратурата не отрекоха тази информация, но отказаха подробности. \"Ще кажа само едно изречение. По същия начин, по който се реагира на всички опити, заплахи, така се реагира и по отношение на заплахи, които са дошли по надлежния ред от лице, което е бизнесмен, собственик на медийна група и е публично известен с критичните си позиции спрямо прокуратурата\", заяви главният прокурор Сотир Цацаров. (От това описание става ясно, че въпросният бизнесмен е Иво Прокопиев, за когото се говори, че е подал жалба в прокуратурата, че е заплашен с убийство - б.р.)  \"И тези критични позиции по никакъв начин не са обосновали това ние да намалим степента на действие в негова защита, така както ги предприемаме и спрямо други\", добави той.", "date": "2019.10.10", "title": "Заплашили с убийство Иво Прокопиев. Цацаров: Ще го защитим, както Пеевски"}
{"url": "https://www.24chasa.bg/novini/article/7702603", "text": "Американската сонда Джуно, която се подготвяше да излезе извън сянката на Юпитер миналата седмица, ще работи в орбитата й още най-малко 3-4 години, съобщи ТАСС. Агенцията цитира изявление на ръководителя на мисията Скот Болтън, предаде БТА. \"Решихме всички проблеми, свързани с недостига на светлина в орбита и засега нямаме никакви причини да включваме главния двигател на сондата\", изтъкна американският планетолог. Продължаването на мисията ще позволи на учените да изяснят откъде се появяват мълниите на планетата. По думите на Болтън главният двигател на космическия апарат ще остане изключен при всички обстоятелства. В резервоарите му има достатъчно гориво за 3-4 години. Маневриращите двигатели ще могат да изпълнят всички функции, възложени на сондата. \"Джуно\" почти пет години изучава Юпитер и периодично се доближава до планетата, като прави снимки и получава данни за нейната вътрешна структура чрез девет спектрометра, радари, магнитометри и други научни инструменти. По време на мисията си \"Джуно\" направи няколко необичайни открития. Нейните инструменти констатираха, че Юпитер притежава плътно ядро, но то не е скалисто или от твърд водород, а от пореста, рохка материя, чито състав тепърва трябва да се изяснява. \"Джуно\" разкри и някои странности в поведението на Голямото червено петно на планетата-гигант в тропическата му част. Температурата в основата на този вечен ураган се оказа необичайно висока, а неговата фуния, твърде голяма. Сондата установи и магнитни аномалии в структурата на магнитното поле на планетата. То се оказа асиметрично.", "date": "2019.10.10", "title": "Сондата \"Джуно\" ще работи още най-малко 3-4 години в орбитата на Юпитер"}
{"url": "https://www.24chasa.bg/novini/article/7702602", "text": "Това заяви скулпторът проф. Велислав Минеков днес по време на среща на гражданския кандидат за кмет на София Мая Манолова с интелектуалци и хора на изкуството. Сред участниците и присъстващите в дискусията с модератор Иван Гарелов бяха още проф. Валентин Старчев, академик Крум Дамянов, проф. Андрей Пантев, журналистите Лили Маринкова и Виза Недялкова, председателят на Съюза на българските писатели Боян Ангелов, председателят на Съюза на колекционерите в България, проф. Валери Стефанов, режисьорът Борис Панкин, композиторът – проф. Георги Костов, джаз-изпълнителят Васил Петров, режисьорът и операторът на филма, носител на множество международни награди „Ага“ – Милко Лазаров и Калоян Божилов. Проф. Минеков нарече разкъсването на портрета на Мая Манолова „шаманизъм“. Преди дни вандали разкъсаха шатрата пред НДК, в която се помещава щабът на кандидатката, като един от разрезите бе именно през нейното лице. Преди това шатрата и лицето й бяха неколкократно надрасквани с маркер и химикал. „Късането на портрет не означава унищожаване на личността. Следващия път се надявам да подготвят кукла и да я бодат с игли“, заяви още той. „Превърнаха държавата в диктатура. Тази диктатура следва с всяка стъпка, тя се появи дори в Прокуратурата, в медиите, които бяха откраднати от нас, които останаха в затишие и които са длъжни да хвалят единствено управляващата каста. Естествено е да бъдем водещи по корупция в Европа. Естествено е да бъдем водещи и в нищетата на медиите – на 111-то място в света“, категоричен бе Минеков. „Всъщност, създадохме олигарси по неестествен принцип, банкови измамници, кредитни милионери и нито един от тях не може да бъде определен като истински бизнесмен, защото той не гарантира просперитет, а гарантира само грабеж“, допълни Минеков. „Бедата е, че този грабеж достигна и до Столичната община. В нея на първо място има корупция и грабеж. Вследствие на този грабеж може да видите на какво е заприличала тя“, заяви още той. Според него се харчат милиони за глупости, като твъре скъпи колчета по „Граф Игнатиев”. Той определи ремонта на улицата като „какофония”, а бул. „Витоша“ – като „неясен провинциален проект от далечното минало“. „Културното наследство беше абсолютно унищожено. Знаете колко къщи, които са паметник на културата, бяха изоставени с очакване да се срутят, за да се построи нещо друго на тяхно място, нещо от което да се изкарват пари“, заяви още професорът и допълни, че „първото нещо, за което трябва да се погрижи Столичната община, са изоставените паметници на културата“. „Трябва да се действа, за да спасим културното си наследство“, посочи още той. „В общината напълно отсъстват европейски програми за естетизация на градска среда, отсъстват програми за публично изкуство. Единствените опити за естетизация на града са паметници, с които се заринахме, за съжаление според мен, не знам според други, огромната част от тях са ужасяващи”, заяви още той. Според Минеков е нормално в общината да съществува комисия от специалисти и професионалисти, които да определят какво е нужно като монумент, дали е исторически достоверен, да се направи конкурс между автори и да се избере кое е най-доброто представяне. Във връзка с анонса ми, че гражданите ще влязат в управлението, че ще управляваме с тях и за тях, че ще има обществени съвети по различни направления, по районите, в различните столични дружества, смятам, че най-ценен би бил творчески съвет, който да вдъхновява и да подкрепя, но в същото време и да възпира кмета, когато идеите му са в конфликт с естетиката“, заяви Манолова. И допълни – „Надявам се, вие да бъдете до мен и когато, и ако стана кмет. Наистина, ще разчитам на вас, ще се постарая да не ви разочаровам“, благодари на всички Мая Манолова.", "date": "2019.10.10", "title": "Проф. Велислав Минеков: Разкъсването на лика на Мая Манолова е шаманизъм"}
{"url": "https://www.24chasa.bg/novini/article/7702620", "text": "Украинският президент Володимир Зеленски обвини днес Русия, че отлага среща на върха на нормандската четворка с цел разрешаване на конфликта между Киев и проруските сепаратисти в Източна Украйна, предаде Ройтерс. Москва обаче отвърна, че Киев първо трябва да изтегли войските си от невралгичните точки на т.нар. линия на съприкосновението, предаде Ройтерс. \"Ние сме готови за среща на всяка дата\", каза Зеленски на дълга пресконференция в Киев. Украйна, Франция и Германия възнамеряваха срещата на нормандската група да се състои още този месец, но Русия отхвърли това предложение, добави той. Надеждите за скорошна среща в нормандския формат, включващ и Русия, бяха породени след постигнатия дипломатически пробив миналия месец, когато преговарящи от Украйна, Русия и сепаратистите се договориха, че Киев ще предостави специален статут на териториите, контролирани от сепаратистите, и ще проведе местни избори там. Това разпали протести в Украйна от критици, които обвиниха новия президент, че се е огънал пред Москва, предаде БТА. Според споразумението сепаратистките бойци и украинските войски трябва преди това да се изтеглят от линията на съприкосновението. Това изтегляне, първоначално насрочено за 7 октомври, все още не се е случило, защото Украйна обвини сепаратистите, че обстрелват нейните позиции и заяви, че ще се изтегли само след поне една седмица на пълно спазване на примирието. Днес Зеленски каза пред журналисти, че иска Русия да гарантира, че бунтовниците ще се изтеглят. Москва, от своя страна, отвърна, че изтеглянето на войските е предварително условие за среща на върха в нормандския формат. \"Украйна все още не е започнала практическото изпълнение на споразуменията за изтегляне на войските в селищата Золотое и Петровское, - каза съветникът на президента Путин Юрий Ушаков пред репортери в Москва днес. - Ние се надяваме процесът да се задвижи и тогава ще дискутираме \"нормандска\" среща на върха.\" Зеленски обаче каза, че ако \"нормандските\" преговори зациклят, Киев ще потърси други пътища за разрешаване на конфликта. Той не поясни дали това означава опит Русия изобщо да бъде заобиколена при решаването на конфликта, отбелязва Ройтерс. В днешната си пресконференция украинският президент каза, че неговата страна не е съгласна с този пункт от Минските споразумения, в които се казва, че предаването под контрол на Киев на Донбаския участък от границата с Русия ще стане едва след изборите в региона. \"Това е много противоречив въпрос и аз, честно казано, смятам, че той трябва да се решава по друг начин и ние ще провеждаме нашата линия\", посочи той, цитиран от ТАСС. При това Зеленски отново постави условия за признаването на изборите в Донбас. Според него това ще стане само ако те се проведат по украинските закони, с участието на представители на украинската ЦИК, с кандидати от украинските партии, а също и \"на хора, които да гарантират сигурността\". На въпрос дали Украйна разполага с алтернативен план Б в случай, че Русия продължи да настоява за избори в Донбас преди предаването на украинската страна на контрола върху границата, Зеленски отговори: \"Ние имаме план Б, но сега не искам да говоря за него\".", "date": "2019.10.10", "title": "Зеленски: Русия отхвърли предложението за среща на нормандската група"}
{"url": "https://www.24chasa.bg/novini/article/7702520", "text": "Сайтът събира документи за периода 1987-1991 г., свързани с промените, подбрани от архивите в цялата страна, обясни шефът на ДАА доц. д-р Михаил Груев. Там са публикувани архиви на първия демократично избран президент д-р Желю Желев, на Радой Ралин, на СДС и всички други документи, които са предоставени на архивите и имат връзка със събитията преди и след 1989 г. Могат да се видят кадри както от голямата екскурзия от пролетта на 1989 г., така и от кръглата маса през 1990 г., довела до написването на новата българска конституция. Доц. Груев обяви, че архивът е отворен за нови дарители, които имат ценни документи от онези години. Преди месец в ДАА е пристигнал от Америка и личният архив на земеделския лидер Г. М. Димитров. Той ни беше дарен още преди 2 г. от дъщеря му Анастасия Мозер, но бе проблем как да бъде транспортиран от Вашингтон дотук. Благодарение на безвъзмездната помощ на българина Емил Хаджиев от Чикаго днес вече е тук, разказа доц. Груев. Архивът на земеделския лидер обхваща документи от 1941 до смъртта му през 1972 г. и обхваща около 12 л. м. В него е кореспонденцията със съпругата му след бягството му от България през 1941 г. Включва още и документи, свързани с дейността му като ръководител на най-голямата българска емигрантска организация - Българския национален комитет, като секретар на Международния селски съюз и на Комитета на поробените източноевропейски народи. Ще може да се види кореспонденцията на Г. М. Димитров с водещи източноевропейски емигрантски лидери, с политици и общественици от Западна Европа, конгресмени и сенатори от САЩ. Анастасия Мозер е предоставила на архива и някои от ключовите речи и изказвания на баща си пред различни международни форуми, включително и при учредяването на Съвета на Европа през 1949 г. Архивът съдържа и много богат снимков материал. До края на годината от ДАА предвиждат да откупят 106 писма и картички, част от кореспонденцията на Иван Вазов с писателката Евгения Марс. А по повод 100 г. от края на Първата световна война и 100 г. от Ньойския договор са издали албум с уникални снимки и документи, пресъздаващи бойните действия, живота на фронта и други моменти.", "date": "2019.10.10", "title": "Вадят архивите от 10. ХI. и видео от кръглата маса"}
{"url": "https://www.24chasa.bg/novini/article/7702659", "text": "Самолет, изпълняващ полет от Москва за Бургас, е кацнал извънредно в Ростов на Дон, съобщи ТАСС. Агенцията се позовава на анонимен източник от правоохранителните органи в града. Според източника причина за извънредното кацане е газов пистолет, който е останал в ръчния багаж на един от пътниците. Самият той е съобщил на един от стюардите, че е забравил да го декларира при качването на самолета. Решението за извънредното кацане е взел пилотът на самолета. От пресслужбата на летище \"Платов\" в Ростов на Дон потвърдиха за извънредното кацане, но отказват да обяснят причината, уточнява ТАСС.", "date": "2019.10.10", "title": "Самолет Москва - Бургас кацна извънредно в Ростов заради пистолет в ръчен багаж"}
{"url": "https://www.24chasa.bg/novini/article/7702237", "text": "Европейският съюз въведе мита върху вноса на стоманени джанти от Китай, прицелвайки се към производители като Zhejiang Jingu Co. и Xingmin Intelligent Transportation Systems Co., пише Bloomberg. Тарифите достигат 66,4 процента. Европейската комисия съобщи, че китайските износители на джанти за автомобили, трактори, ремаркера и други са продавали продукцията си в блока на цени под производствените - практика, позната като дъмпинг, информира  Проверката на Брюксел започна през февруари по искане на Association of European Wheel Manufacturers. Митата влизат в сила в петък и ще останат в сила поне шест месеца. Има възможност санкцията да бъде удължена до пет години. В ЕС има 11 производителя на стоманени джанти. Комисията, необичайно, не посочва поименно от кои е подписана жалбата. Според Брюксел, производителите са поискали анонимност, опасявайки се от контрамерки от част от някои от техните клиенти. През миналата година общият дял на китайските износители на джанти в ЕС достига 5,3 процента - двойно спрямо равнищата от 2015 г. Митата достигат 50,3 процента за 19 конкретни износители и 66,4 процента за всички останали. Отделно Комисията обмисля да започне разследване върху твърденията, че китайските производители на горещовалцувани листове и серпентини от неръждаема стомана получават увреждаща пазара държавна помощ.", "date": "2019.10.10", "title": "EC нaлoжи митa oт 66% върху вноса нa cтoмaнeни джaнти oт Kитaй"}
{"url": "https://www.24chasa.bg/novini/article/7702236", "text": "„Ние като ЕП следва да бъдем последователни по отношение на подкрепата за европейската перспектива за Западните Балкани. Най-вече защото процесът на присъединяване е двигател за реформи и за постигане на стабилност в региона. Ето защо, приветствам препоръката на ЕК за започване на преговори с Република Северна Македония и с Република Албания.“, заяви ръководителят на Делегацията на българските социалисти в ЕП Петър Витанов в Брюксел. Той подчерта, че в последните няколко години фокусът на ЕС е изместен от интеграция в посока сигурност, което в голяма степен превърна Югоизточна Европа в арена на противоборства. „Така рискуваме да превърнем усилията ни в борба за Западните Балкани вместо в интеграция на Западните Балкани. Да се върнем на полето на интеграцията.“, акцентира Витанов. Ръководителят на българските социалисти наблегна, че започването на преговорите не трябва да се разглежда като гаранция за членство, а като движеща сила за засилване върховенството на закона и поддържане на толерантни добросъседски отношения. „Напредъкът зависи както от индивидуалните усилия, така и от изпълнение на критериите за членство.“, допълни Витанов.", "date": "2019.10.10", "title": "Петър Витанов: Да върнем фокуса от сигурност към интеграция на Западните Балкани"}
{"url": "https://www.24chasa.bg/novini/article/7702076", "text": "Чистотата на въздуха е тясно свързана със справянето със задръстванията, смята кандидатът за кмет на София от партия „Воля” инж. Пламен Христов. Това е един от приоритетите в програмата му. Според него, решаването на проблема с мръсния въздух и трафика изисква комплексен подход, а не действия на парче. „Нужно е спешно да се направят паркинги на няколко нива- под и над земята. Малките улички, които също са запушени заради синята и зелена зона, да се освободят, за да може водачите да имат избор при задръстване на основен булевард и да намират обиколни маршрути. Когато намалим престоя на автомобилите по кръстовищата, замърсяването на въздуха ще спадне с до 35%”, каза инж. Христов. По думите му, не е нормално да се хвърлят усилия в посока столичани да слязат от колите и да се качат на метрото. „Живеем в 21 век. Автомобилът е стандартно средство за придвижване. Не можем да върнем времето назад. Но можем да сме в крак с него, даже да изпреварваме разрастването на София и да сме готови да посрещаме нарастващото население. Въпрос на добър мениджмънт”, смята кандидатът за кмет на София от „Воля”. Пламен Христов смята, че София се задъхва, защото няма цялостна стратегия за бъдещето на града в новите условия, в които е поставен- повече население, повече коли. Всички решения са догонващи, вървят след събитията и това създава нови проблеми. Инж. Христов и екипът му предлагат цялостна стратегия за подобряване качеството на живот на столичани. ВОЛЯ е с номер 51 в интегралната бюлетина.", "date": "2019.10.10", "title": "Инж. Пламен Христов от „Воля”: Чистотата на въздуха в София е приоритет"}
{"url": "https://www.24chasa.bg/novini/article/7702088", "text": "Районна прокуратура-Бургас внесе обвинителен акт срещу Бенчо Бенчев, съобщиха от пресцентъра на прокуратурата. Той е обвинен за това, че в периода от 02 август 2018 г. до 04 август 2018 г. в Република Гърция и Република Турция, спомогнал Димитър Ж. да избегне и да бъде осуетено спрямо него наказателно преследване, като на 02 август 2018 г. е транспортирал с лек автомобил Димитър Ж. от град Солун, Република Гърция, през границата между Република Гърция и Република Турция, до град Истанбул и за периода 02 август 2018 г. до 04 август 2018 г. му предоставил за ползване стая в хотел „Рамада“, която била резервирана на името на Бенчо Бенчев. Бенчо Бенчев е обвинен и за това, че на 05 август 2018 г.в град Бургас, в дома си, в спално помещение е държал 57 броя фабрични патрони, представляващи боеприпаси по смисъла на Закона за оръжията, боеприпасите, взривните вещества и пиротехническите изделия (ЗОБВВПИ), без да има за това разрешително, изискуемо съгласно ЗОБВВПИ. Бенчо Бенчев е обвинен и за това, че на 05 аегуст 2018 г. в град Бургас, в дома си, в спалното си помещение е държал огнестрелни оръжия и боеприпаси за тях, както следва: В гардероб – огнестрелно оръжие – ловна карабина и 100 броя боеприпаси за същото огнестрелно оръжие, за чието съхранение е имал издадено разрешително за съхранение, но не е взел необходимите мерки за сигурност и особено мерките предвидени в надлежните правилници, наредби или инструкции, а именно чл.98, ал.1 от ЗОБВВПИ – „Огнестрелните оръжия и боеприпасите за тях се съхраняват в метални каси, неподвижно закрепени, снабдени със секретно заключващи се устройства – за физическите лица на постоянния им адрес\". В метална каса – огнестрелни оръжия - три пистолета „Байкал – 442“ и 90 броя боеприпаси за посочените пистолети, за което е имал разрешително за съхранение, издадено на търговското дружество „Бенмар“ ЕООД - град Бургас, но не е взел необходимите мерки за сигурност и особено мерките предвидени в надлежните правилници, наредби или инструкции, а именно чл.98, ал.1 от ЗОБВВПИ - „Огнестрелните оръжия и боеприпасите за тях се съхраняват в метални каси, неподвижно закрепени, снабдени със секретно заключващи се устройства – за физическите лица на постоянния им адрес\". Очаква се Районен съд – Бургас да насрочи дата за провеждане на разпоредително заседание по делото.", "date": "2019.10.10", "title": "Прокуратурата внесе в съда делото срещу Бенчо Бенчев, че е укривал Митьо Очите"}
{"url": "https://www.24chasa.bg/novini/article/7702025", "text": "Пловдивският апелативен съд отмени днес определението на Окръжния съд в Стара Загора, с което в събота бе наложена постоянна мярка за неотклонение \"задържане под стража\" на украинския гражданин Виктор Кулчу, на 29 години, и постанови нова мярка - \"домашен арест\". Едновременно с това съдът наложи забрана на чужденеца да напуска страната. Срещу Кулчу, който по произход е бесарабски българин и има статут на постоянно пребиваващ в България чужденец, е повдигнато обвинение за причиняване на смърт по непредпазливост на четирима души при катастрофата, станала в прохода на Републиката \"Хаинбоаз\" на 4 октомври т.г. привечер. Тогава, според обвинението, лекият автомобил БВМ, с който пътувал обвиняемият, навлезе в насрещната лента за движение и се удари в лек автомобил Ауди. При удара Аудо-то се запали и в него изгоряха баба, дядо и двете им внучета - всички от град Шивачево. За това деяние Наказателният кодекс предвижда наказание лишаване от свобода от 3 до 15 години. Апелативните магистратите прецениха, че по делото има данни за обосновано предположение, че обвиняемият е съпричастен към извършването на деянието в което е обвинен, но няма данни за опасност той да се укрие, както и да извърши престъпление. Виктор Кулчу има чисто съдебно минало, постоянен адрес в България - в град Николаево, и е трудово ангажиран. Мъжът е инженер, семеен с 8-месечно бебе. Той е в България от 2016 година. Определението на Апелативния съд в Пловдив е окончателно. Още при произнасянето на съда в Стара Загора служебният адвокат на украинеца Николай Господинов обяви, че ще обжалват наложеното задържане под стража на клиента му. Тогава адвокатът каза, че ще приемат всяка друга мярка за неотклонение, освен най-тежката - задържане под стража.", "date": "2019.10.10", "title": "Магистрати изпратиха украинеца, оставил 4 жертви на пътя, под домашен арест"}
{"url": "https://www.24chasa.bg/novini/article/7702039", "text": "Комисията за защита на конкуренцията (КЗК) започва задълбочено проучване на сделката за активите на ЧЕЗ в България. Това става ясно от съобщение на сайта на регулатора, публикувно в четвъртък. Решението е взето след внесеното от \"Еврохолд\" искане за придобиване на бизнеса на ЧЕЗ в България. От КЗК посочват, че предвид водещата роля на ЧЕЗ на пазара на ток у нас се налага извършването на задълбочено проучване на възможните антиконкурентни ефекти от сделката. В сряда председателят на Надорния съвет на \"Еврохолд\" Асен Христов заяви, че очаква сделката да приключи до края на годината или в началото на следващата. Ако сделката не бъде одобрена, нямало да е заради проблем с конкуренцията, защото “Еврохолд” няма досега енергиен бизнес. Христов заяви, че е възможно някакви административни процедури да я блокират, но не допуска това да стане. “В КЗК са професионалисти, които спазват закона”, каза той. 530 млн. лв. е инвестиционната програма на “Еврохолд” до 2023 г. в мрежата, която сега е собственост на ЧЕЗ.", "date": "2019.10.10", "title": "КЗК проучва сделката за ЧЕЗ"}
{"url": "https://www.24chasa.bg/novini/article/7702037", "text": "Заместник министър-председателят по икономическата и демографската политика Марияна Николова проведе среща с посланика на Държавата Израел у нас Н. Пр. Йорам Елрон. В началото на разговора вицепремиерът осъди нападенията от последното денонощие срещу синагога в германския град Хале и срещу еврейски център в Бруклин, Ню Йорк. „Осъждаме всякакви нападения над храмове, независимо от това към кое вероизповедание са и изразяваме своите искрени съболезнования на близките на жертвите“, заяви българският заместник министър-председател. Това съобщиха от пресцентъра на Министерския съвет. Двамата обсъдиха широк кръг от теми, свързани със сътрудничеството между България и Израел, включително обмяната на опит в сферата на киберсигурността. Посланик Елрон даде висока оценка на двустранните отношения, които определи като изключително важни за Израел и отбеляза, че ще работи за тяхното засилване. Акцент в разговорите беше и предстоящия в Тел Авив в края на януари 2020 г. международен форум за кибер технологии.", "date": "2019.10.10", "title": "Вицепремиерът Николова се срещна с посланика на Израел в България"}
{"url": "https://www.24chasa.bg/novini/article/7702045", "text": "Франция е заявила на партньорите си от ЕС тази седмица, че засега е против започването на преговори за членство на Северна Македония и Албания, съобщиха за Ройтерс дипломатически източници, хвърляйки сянка върху амбициите на двете страни да се интегрират със Запада. Повече от половината страни членки на ЕС, както и официални представители на съюза настояват двете балкански страни да бъдат възнаградени за реформите със съгласието да започнат преговори с ЕС. Те предупреждават, че Русия, Китай или Турция могат да се възползват от \"стратегическия вакуум\" в региона, ако ЕС пропусне да потвърди перспективите на страните от региона, предаде БТА. Париж обаче смята, че ЕС в момента има твърде много проблеми, за да приема още две страни от Балканите, страдащи от престъпност и корупция. Франция твърди, че ЕС първо трябва да се реформира отвътре, за да се справи с предизвикателства като климатичните промени и миграциите, а от друга страна, двете страни кандидатки трябва да направят още реформи, преди да бъде одобрено започването на преговори с тях. \"Те не са готови още. Ние настояваме да положат допълнителни усилия. Преговорите не могат да започнат през октомври 2019 г., ние трябва да оценим отново ситуацията някъде през 2020 г.\", каза френски официален представител. За започване на преговори за членство на нова страна кандидатка в ЕС е необходимо единодушие между всички страни членки. Министрите от ЕС ще обсъдят въпроса отново на своя среща в Люксембург на 15 октомври, преди лидерите на страните членки да се срещнат в Брюксел на 17 и 18 октомври. Решението е отлагано вече няколко пъти. \"Това е много разочароващо за повечето страни членки. Нашият авторитет е заложен на карта\", казва дипломат от държава, която желае да се отворят вратите за страните от Западните Балкани. Той добавя, че Северна Македония и Албания са направили вече много. Наистина, остава им да свършат още работа, но започването на преговори е само първата стъпка и целият процес ще отнеме години, докато изпълнят критериите за членство, допълва дипломатът. Според източници на Ройтерс Холандия и Дания също ясно са се противопоставили на преговори с Албания /макар че холандците са сигнализирали за евентуална по-голяма гъвкавост по отношение на Северна Македония/, когато посланиците на страните от ЕС са обсъдили въпроса при закрити врати днес. Холандският външен министър Стеф Блок каза във вторник, че Скопие трябва да гласува закона за независима държавна прокуратура, преди да започне преговори с ЕС.", "date": "2019.10.10", "title": "Франция е против преговори на ЕС със Северна Македония и Албания"}
{"url": "https://www.24chasa.bg/novini/article/7702055", "text": "Трима души са пострадали тежко при взрив на газова бутилка в частен имот. Инцидентът станал около 15 ч в ранчо на Покровнишко шосе, край Благоевград. Работници са правили хидроизолация, когато е изтекъл газ от бутилка и се е възпламенил. Пострадали са двама мъже и жена на възраст 47, 54 и 63 г. Транспортирани са до болницата в Благоевград. Предвид тежките изгаряния, които са получили от 2-3 степен, ще се транспортират до \"Пирогов\".", "date": "2019.10.10", "title": "Трима с тежки изгаряния при взрив на газива бутилка край Благоевград"}
{"url": "https://www.24chasa.bg/novini/article/7702049", "text": "Апелативният съд в Пловдив потвърди определението на Окръжния съд, с което е взета най-тежката мярка за неотклонение - \"задържане под стража\", спрямо И.В., И.К. и Р.Р., съобщиха от пресцентъра на Съдебната палата. На тримата са повдигнати обвинения за отвличане на жена и за противозаконното й лишаване от свобода, като деянията са извършени на 9 септември 2019 г. в село Войводиново, в съучастие с други четирима /С.Т., Ц.С., Д.К. и А.К./, спрямо които Апелативният съд също е потвърдил мерките за неотклонение \"задържане под стража\". Апелативните магистрати са преценили, че правилно първоинстанционният съд е приел, че по делото има достатъчно данни за обосновано предположение за съпричастност на тримата към деянията, в които са обвинени. Няма данни за опасност те да се укрият, но има реална опасност тримата да извършат престъпления, която \"се извежда от естеството и механизма на деянията, в които са обвинени\". Определението на Апелативния съд е окончателно.", "date": "2019.10.10", "title": "Потвърдиха ареста на трима, обвинени за отвличане на жена в Пловдивско"}
{"url": "https://www.24chasa.bg/novini/article/7702063", "text": "Утре е официалното откриване на новия 9,3 км участък от АМ „Хемус“ между Ябланица и Боаза. Изграждането на трасето стартира в края на март м. г. и завърши близо 6 месеца предсрочно. Това написа във фейсбук премиерът Бойко Борисов. \"В отсечката между Ябланица и Боаза е най-големият армонасип, изграждан досега у нас - 45 метра общ насип, с височина от 25 м на армирания насип. Това е почти вертикална стена на откоса като в конструкцията й са вложени специални укрепителни мрежи и системи. В строителството на отсечката са положени близо 104 000 тона асфалт, а за осигуряване безопасността на движение са монтирани 40 км мантинели от най-висок клас и 24,5 км предпазни мрежи\", написа още той. Очаквайте подробности.", "date": "2019.10.10", "title": "Борисов открива участъка от АМ \"Хемус\" между Ябланица и Боаза утре"}
{"url": "https://www.24chasa.bg/novini/article/7702054", "text": "Полицейската операция срещу престъпленията с наркотични вещества е проведена на 8 октомври на територията на Софийска област. Действията са осъществени от криминалисти на ОДМВР- София, колегите им от РУ- Ботевград, под наблюдението на Софийска окръжна прокуратура, съобщиха от МВР. В хода на операцията, в района на бетонов възел в с. Скравена, са установени четири парникови оранжерии с канабисови насаждения. В момент на полагане на грижи за растенията на място са задържани 33-годишен варненец, 24-годишен мъж от ловешкото село Умаревци и 22-годишна от Гоце Делчев. От оранжериите, разположени на площ от около 2 декара, и оборудвани с вентилационна система и капково напояване, са иззети над 3500 стръка канабисови растения, различни видове торове и суха растителна маса, реагираща на канабис. По случая е образувано досъдебно производство. Вчера тримата задържани са привлечени в качеството на обвиняеми. С прокурорско постановление им е наложена мярка за неотклонение „задържане под стража“ за срок до 72 часа. Действията по разследването продължават.", "date": "2019.10.10", "title": "Разкриха парникови оранжерии с канабис при спецакция в Ботевградско (Снимки)"}
{"url": "https://www.24chasa.bg/novini/article/7702098", "text": "Носителката на Нобеловата награда за литература за 2018 година Олга Токарчук е считана за една от най-даровитите романистки от нейното поколение в Полша, предава Франс прес, цитирана от БТА.  Тя увлича читателя в търсенето на истината в пъстроцветни вселени, смесвайки с тънко чувство реалност и метафизика. Ангажирана политически в лявото пространство, еколог, вегетарианка, 57-годишната писателка с характерна раста прическа не се колебае да критикува сегашното правителство с консервативни и националистически възгледи, съставено от партията\"Право и справедливост\". Родена на 29 януари 1962 година в Сулехов в семейство на преподаватели, тя е автор на дузина произведения. Токарчук притежава диплома по психология от Университета във Варшава и се интересува от трудовете на Карл Юнг. За известно време работи като психотерапевт във Валбрич и прави първите си литературни опити. Публикува стихосбирка, преди да се впусне в прозата. След успеха на първите й книги, Токарчук се посвещава изцяло на литературата и се установява в селцето Краянув в Судетите. Днес творбите й са бестселъри в Полша, преведени са на 25 езика, сред които каталонски и китайски. Някои от произведенията й са екранизирани. Творчеството на Токарчук е изключително разнообразно. То варира от философския разказ като \"Зелените деца\" /2016/, през криминалния роман, екологично ангажиран и метафизичен привкус като \"Карай плуга си през костите на мъртвите\" /2009/ до историческия роман с обем 900 страници, какъвто е \"Книгите на Яков\". В поетичния свят на авторката реалността се смесва с ирационалното. Нейната вселена е в непрекъснато движение, без опорна точка, с герои, чиито биографии и характери се преплитат. Като в гигантски пъзел, всички тези съставки образуват едно прекрасно голямо платно. И всичко това разказано с богат, точен и поетичен език, изкушен от детайлите. \"Олга е мистик, който непрекъснато търси истината, истина, която може да бъде достигната единствено в движение, при прекрачване на границите. Всички сковани форми, институции, изрази, са равносилни на смърт\", обяснява пред Франс прес една от приятелките на Токарчук - Кинга Дунин, писателка и литературен критик. Токарчук сама се описва като човек без биография. \"Не притежавам ясна биография, която да мога да разкажа по интересен начин. Аз съм съставена от онези герои, изскочили от въображението ми. На практика съм тяхна съставка и така биографията ми набъбва в различни посоки\", сподели авторката пред полския Институт на книгата. Публикуваният през 2014 година роман \"Книгите на Яков\" е удостоен с най-престижната полска литературна награда \"Нике\", втора в кариерата й. Творбата става бестселър в Полша , но търпи острата критика на националистическите среди в Полша. След интервю по полската телевизия , в което Токарчук разбулва мита за Полша като една толерантна и отворена към света страна, тя получава смъртни заплахи за това, че е осквернила репутацията на Полша и поляците. Писателката има възрастен син и разделя времето си между Вроцлав, селската си къща и многобройните си пътувания. Ето заглавията на някои от по-известните романи на авторката: \"Правек и други времена\" (1997 новели) \"Дом дневен, дом нощен\" (2005) \"Музика от много барабани\" (2006) \"Последни истории\" (2008) \"Бегуни\" (2009) \"Карай плуга си през костите на мъртвите\" (2009) \"Книгите на Яков\" (2014) \"Чудати разкази\" (2018) През 2018 г. Олга Токарчук печели международната награда \"Ман Букър\" с романа \"Бегуни\". Нобеловата награда стана за полската писателка Олга Токарчук потвърждение за това, че Централна Европа има какво да разкаже на света с литературата си. Това заяви тя по телефона по време на пресконференцията в Шведската академия, съобщиха световните информационни агенции. \"Разтърсена съм и радостна. За мен е много важно, че получавам наградата в новото за Шведската академия време. Самата аз съм от Централна Европа и това е потвърждение, че централноевропейската литература, както и преди, притежава нещо важно, което иска да предаде на света\" - отбеляза Токарчук. Когато са й се обадили от Шведската академия, Олга Токарчук е била в автомобил в Германия, където изнася лекции. Нобеловата награда за 2018 г. беше присъдена на полската писателка и поетеса Олга Токарчук за \"повествователното въображение, което с енциклопедична страст представя преминаването на границите като форма на живот\". Олга Токарчук е едва 15-ата жена, спечелила Нобелова награда за литература от 1901 г. Полският министър на културата Пьотър Глински, който в началото на седмицата каза, че не е дочел нито една книга на Токарчук, сега я поздрави с Нобеловата награда в Туитър и написа, че вече се чувства длъжен да изчете книгите й. През 2018 г. Нобелова награда за литература не беше обявена, защото присъждащата я Шведска академия беше разтърсена от скандал и няколко нейни членове напуснаха заради конфликт на интереси. Съпругът на една от тях - поетесата Катарина Фростенсон, която също напусна, беше осъден за изнасилване. Преустроената Шведска академия, в която членуват 18 литератори, е излъчила четирима души, които заедно с петима външни експерти, са избрали Нобеловите лауреати за литература за 2018 г. и 2019 г.", "date": "2019.10.10", "title": "Олга Токарчук, една литература в постоянно\nдвижение"}
{"url": "https://www.24chasa.bg/novini/article/7702113", "text": "ЕС заяви днес, че турската офанзива в контролираните от кюрдите райони в Сирия проваля надеждите за напредък в прекратяването на конфликта, предаде Асошиейтед прес. Операцията ще влоши положението с бежанските потоци от Сирия, ще повиши насилието срещу невинни цивилни и ще възпрепятства борбата с групировката \"Ислямска държава\", каза говорителката на Европейската комисия Мая Коциянчич. Тя предупреди, че \"каквито и да било нови военни действия ще подкопаят стабилността на целия регион, ще увеличат страданието на цивилните, ще предизвикат нови разселвания, ще създадат нова пречка пред много трудния политически процес под егидата на ООН и, което също е много важно, ще поставят под заплаха напредъка, постигнат от глобалната коалиция в разгромяването\" на \"Ислямска държава\", предаде БТА.  \"Няма военно решение на конфликта в Сирия, а единственото трайно решение е политическото\", подчерта говорителката на ЕК. В понеделник външните министри на страните от ЕС ще обсъдят в Люксембург кризата, преди въпросът отново да бъде повдигнат на двудневната среща на върха на европейските лидери следващия четвъртък и петък. Британският министър на външните работи Доминик Рааб изрази \"разочарование и безпокойство\" от турската военна операция срещу кюрдските милиции в Североизточна Сирия и призова към сдържаност, предаде Ройтерс. \"Интервенцията поражда риск от по-големи хуманитарни страдания и подкопава съсредоточаването върху противодействането на Даеш (групировката \"Ислямска държава\")\", каза Рааб.", "date": "2019.10.10", "title": "ЕС и Великобритания са обезпокоени\nот турската офанзива в Сирия"}
{"url": "https://www.24chasa.bg/novini/article/7702112", "text": "Румънският президент Клаус Йоханис съобщи след днешния вот на недоверие срещу правителството на Социалдемократическата партия, че свиква парламентарните партии на консултации утре за съставяне на ново правителство, съобщава информационният сайт Зиаре, цитиран от БТА. \"Решено е! Днес спечели Румъния. Днес вотът на румънците, даден на 26 май на референдума, беше изцяло и напълно зачетен\", заяви президентът, визирайки победата на опозицията на европарламентарните избори и голямата подкрепа към свикания от него референдум за правосъдието. \"Падането на правителството на Социалдемократическата партия е естественият резултат на реакцията на цялото общество спрямо злоупотребите и некомпетентността на това правителство\", добави президентът, като поздрави най-голямата опозиционна Национално-либерална партия (НЛП) и останалите партии от опозицията. Президентът заяви, че утре в 11.00 часа започва консултации с парламентарните партии, тъй като има спешна нужда от ново правителство. \"Ще предложа като решение едно правителство с много ясен мандат, което да осигури управлението до следващите парламентарни избори, независимо кога ще бъдат те. Предсрочни избори може да се направят само ако има консенсус между партиите. На консултациите ще установя в каква степен съществува такъв консенсус\", заяви още Йоханис. Вот на недоверие срещу правителството на Социалдемократическата партия, оглавявано от премиера Виорика Дънчила, беше одобрен с 238 гласа на пленарно заседание на двете камари на румънския парламент днес. Лидерът на опозиционния Съюз за спасение на Румъния (ССР) Дан Барна заяви след гласуването, че в момента най-подходящото и естествено решение са предсрочни избори, които може да се състоят през февруари или март следващата година. Асошиейтед прес отбелязва, че свикване на предсрочни избори е малко вероятно да се случи в скоро време, тъй като президентските избори са насрочени за следващия месец. Редовните парламентарни избори би трябвало да се състоят през декември 2020 г., отбелязва ДПА.", "date": "2019.10.10", "title": "Румънският президент започва консултации\nс парламентарните партии утре"}
{"url": "https://www.24chasa.bg/novini/article/7702142", "text": "Японските авиолинии (Japan Airlines) ще отменят над 90 процента от вътрешните си полети до и от токийското летище \"Ханеда\" и летище \"Нарита\" в префектура Чиба, планирани за събота, 12 октомври, заради приближаващ тайфун, предаде Ройтерс, цитирана от БТА. Ол Нипон еърлайн (All Nippon Airlines), друга от най-големите японски авиокомпании, отменя всичките си над 400 вътрешни полета заради приближаващата природна стихия, информира ТАСС. Железопътният оператор Джей Ар (JR) в събота ще намали броя на влаковете по най-натоварената линия между Токио и Осака, а през втората половина на деня напълно ще спре движението по маршрута. От съображения за сигурност ще бъдат затворени и участъци от магистралата по Тихоокеанското крайбрежие. Японската метеорологична служба предупреди по-рано, че се очаква на 12 и 13 октомври тайфунът \"Хагибис\" да премине през основната територия на Япония и може да засегне столицата Токио. ", "date": "2019.10.10", "title": "Отмениха стотици полети заради тайфуна \"Хагибис\" в Япония"}
{"url": "https://www.24chasa.bg/novini/article/7702149", "text": "За президента Доналд Тръмп дипломатката, представлявала САЩ в Украйна, бе \"лоша новина\", на нея не можело да се разчита, имала политически предубеждения срещу него. Тези обаче, които познават Мари Йованович - бившата посланичка в Киев, която тази седмица е предвидено да дава показания пред Камарата на представителите на фона на набиращото скорост разследване на демократите за импийчмънт - смятат това описание за напълно неоснователно. Йованович работи от над 33 години в Държавния департамент, била е и посланик в Киргизстан и Армения. Известна е в дипломатическите среди като човек с умерено, разумно поведение, трудолюбива и проявяваща тези качества независимо от това дали представлява правителство на републиканците, или на демократите, казват нейни бивши колеги. Тя е \"първокласен дипломат, внимателна, педантична, изключително интелигентна\" и едва ли е казала нещо лошо за Тръмп на украински служители или свои колеги, казва Джон Хърбст, предшественик на Йованович на длъжността посланик в Украйна, работил там заедно с нея в началото на 2000. години. Тази репутация трудно се връзва с това, което някои възприемат като кампания за очернянето й, завършила с решението на правителството на Тръмп да я отстрани от поста й през май. Отстраняването съвпада с упражнявания от личния адвокат на президента Руди Джулиани натиск върху украински служители да разследват съперника на Тръмп Джо Байдън и сина му. Бившият кмет на Ню Йорк нарече Йованович политически наемник, който имал за цел да попречи на подобно разследване - обвинение, което Тръмп повтори. \"Бившият посланик на САЩ, тази жена, бе лоша новина\", е казал Тръмп на украинския президент Володимир Зеленски им на 25 юли според непълната стенограма на разговора им, разпространена от Белия дом. \"Ще й се случат някои неща\". Бивши колеги на дипломатката не разбират за какво става дума. Йованович \"е сдържана. Умее да се владее. Не се набива на очи\", казва бившата посланичка на САЩ в България Нанси Макелдауни, която казва, че познава Йованович от около 30 години. Йованович винаги е знаела, че да си дипломат означава не да работиш за себе си, а да \"служиш на американските национални интереси и да помагаш на хората около теб\". Джулиани \"критикува всички, които работят в това посолство, казва, че всички наши посолства по света са партийно пристрастни и фаворизират някой от кандидатите за сметка на друг. Това не отговаря на фактите, но е наистина обидно\", казва Макелдауни, която сега е ръководител на програма за международни отношения в Джорджтаунския университет. Йованович, която сега работи като сътрудник на Държавния департамент към Джорджтаунския институт за изучаване на дипломацията, не отговори на изпратените й от Асошиейтед прес имейли с молба за коментар. Директорката на института Барбара Бодин заяви, че бившата посланичка отклонява всички молби за разговори с журналисти. Йованович, на 60 години, е отгледана в семейна среда, подготвила я за кариера в международните отношения. Тя е родена в Канада и е дете на имигранти - баща й е от бившия Съветски съюз, а майка й - от Германия. Тя израства, говорейки руски у дома. Семейството се премества в Кънектикът, когато Йованович е още малко дете и впоследствие тя става гражданка на САЩ. \"Подобно на много други хора, включително и на представителите на украинско-американската общност, животът на родителите ми е бил променен завинаги от комунистическия и нацисткия режим\", казва Йованович на изслушването си в Сената през 2016 г., на което присъства и 88-годишната й майка. \"Те са преживели бедността, войната и разселването и в крайна сметка пристигат в САЩ с мен на ръце в търсена на свобода, достойнство и отговорност\". Йованович учи в Принстънския университет и завършва история и русистика. Шест години по-късно започва работа в Службата по външните работи и става заместник-директор на руския отдел, по-късно работи в Канада, Русия, Великобритания и Сомалия. От 2001 до 2004 г. работи като заместник на посланика на САЩ в Украйна Хърбст, а след това става посланик в Киргизстан и Армения. Връща се в Украйна, след като президентът Барак Обама я номинира за посланик през 2016 г. Тя пристигна в Киев две години след руската анексия на украинския полуостров Крим и продължаващата руска военна интервенция. Като посланик Йованович полагаше усилия да увери украинските служители в подкрепата на САЩ и в същото време ги насърчаваше да изкоренят повсеместната корупция. \"Старата олигархична система е все още жива, а корупцията я подхранва\", каза тя в реч през януари пред завършващите Украинската академия за лидери. \"Украйна трябва да продължи с икономическите реформи в съответствие с европейските стандарти и изцяло да задейства своите институции за борба с корупцията\". Някои украински служители, сред които и главният прокурор на Украйна, изразяваха недоволство от натиска на американската посланичка. През март главният прокурор Юрий Луценко заяви, че Йованович му е дала списък с имена на хора, които не трябва да преследва. Държавният департамент заяви, че твърдението е неоснователно и по-късно Луценко се отрече от думите си. Критиците обаче, начело с Джулиани, я обвиниха, че е работила срещу интересите на Тръмп. \"Посолството в Украйна бе на страната на Хилари Клинтън в президентската надпревара. Те се опитваха да очернят президента Тръмп. В Украйна е имало доста повече съглашателство, отколкото в Русия, където изглежда, че не е имало нищо подобно. Те се опитваха да провалят президента Тръмп\", каза Джулиани. Джулиани не представи доказателства в подкрепа на твърдението си. На изслушванията си в Сената за посланическите постове Йованович съобщи, че е правила малки дарения на кандидати от Демократическата партия в началото на 2000-ните години, но не и наскоро. Някои бивши нейни колеги казват, че Йованович никога не е изразявала гласно вътрешнополитическите си пристрастия и едва ли е толерирала подобни изказвания сред служителите на посолството. Йованович, казват те, е забележително дискретен човек и педант, който често работи дълги часове наред. В Армения тя призова служителите да гарантират справедливо отношение към демонстрантите, арестувани след породилите напрежение избори през 2008 г. Колегите й я избраха за носител на наградата на Държавния департамент за посланик, показал изключителна отдаденост в защитата на човешките права. Тя се връща във Вашингтон през 2012 и 2013 г., където работи като дипломат, поддържащ ежедневна връзка с американските служители в Европа. Лий Фейнстийн, тогавашният американски посланик в Полша, си спомня подробните разговори с Йованович за това как да бъдат проведени преговорите за разработване на ракети и за продължаващото американско военно присъствие в Полша. \"Тя винаги много, много е помагала на посланиците, за да може те по-добре да вършат работата си. Никога не е преследвала свои цели\", казва Фейнстийн, сега декан на училището \"Хамилтън Лугар\" за глобални и международни отношения в университета на Индиана. /От БТА/", "date": "2019.10.10", "title": "Мари Йованович - бившата посланичка на САЩ в Киев, известна с трудолюбието си"}
{"url": "https://www.24chasa.bg/novini/article/7702153", "text": "Шестима души, включително деветмесечно бебе, са били убити в турски погранични градове при обстрел от Сирия, съобщиха окръжните управи на два турски окръга, откъдето са жертвите, предаде Ройтерс. Трима души са загинали, а 45 са били ранени, след като снаряди от Сирия са поразили градовете Акчакале и Джейлянпънар в окръг Шанлъурфа, съобщи местното валийство. Турската армия е засякла и ликвидирала бойци на Кюрдската работническа партия (ПКК) и Силите за защита на народа (СЗН), обстрелвали турски цивилни, съобщи министерството на отбраната след нападението, предаде БТА. Отделно, валийството на окръг Мардин съобщи за трима убити и над двайсет ранени в местния град Нусайбин. Турция започна военна офанзива в Североизточна Сирия срещу кюрдските бойци, съюзник на САЩ.", "date": "2019.10.10", "title": "Бебе и още петима са били убити в Турция при обстрел от Сирия (Обновена)"}
{"url": "https://www.24chasa.bg/novini/article/7702147", "text": "Ако Полфрийман получи паспорта си, той може да излезе от центъра за чужденци в Бусманци. Това стана ясно от думите на главния прокурор Сотир Цацаров. Преди дни се разбра, че Австралия вече е готова с документите на чужденеца, който от 20 септември се намира в Центъра за настаняване на чужденци. Той е там именно защото нямаше документи за самоличност. В понеделник Върховният касационен съд гледа делото по искането на главния прокурор за възобновяване на процеса за предсрочното условно освобождаване на Полфрийман.", "date": "2019.10.10", "title": "Полфрийман можел да излезе от Бусманци, ако някой му даде паспорта"}
{"url": "https://www.24chasa.bg/novini/article/7702156", "text": "Няма данни за замесени политици. Това каза  Той уточни, че се води досъдебно производство, като към момента няма сведения, освен политици, и чиновници, че са свързани по някакъв начин с масовата психоза, която обзе родителите от ромската махала в Надежда.  Сведенията насочвали към представители на местната общност. ", "date": "2019.10.10", "title": "Нямало данни за замесени политици в истерията в Сливен"}
{"url": "https://www.24chasa.bg/novini/article/7701516", "text": "Шофьор без книжка уби жена на пътя и избяга в севлиевското село Добромирка. На 09 октомври, около 08:15 часа в дежурната част на РУ- Севлиево е получен сигнал за възникнало пътнотранспортно произшествие на улица „Опълченска“ в село Добромирка, при което на място е загинала 78-годишна жена от Велико Търново с временен адрес в селото, съобщиха от ОД на МВР-Габрово. По първоначални данни инцидента е предизвикан неправоспособен водач на моторно превозно средство – местен жител на 23 години, който е изоставил автомобила, и е напуснал местопроизшествието. В резултат на проведени процесуално-следствени действия и оперативно–издирвателни мероприятия местонахождението му е установено, и той е задържан в РУ-Севлиево за срок до 24 часа. По случая е образувано досъдебно производство. Разследването на причините за възникване на инцидента продължава под надзора на Окръжна прокуратура – Габрово.", "date": "2019.10.10", "title": "Шофьор прегази и уби жена край Севлиево, след това избяга"}
{"url": "https://www.24chasa.bg/novini/article/7701556", "text": "Европейската комисия открива наказателни процедури срещу Австрия, България, Румъния и Унгария заради подписването на 13 септември 2018 г. на споразумение с пет държави от Западните Балкани за автоматизиран обмен на данни за ДНК, пръстови отпечатъци и регистрация на превозни средства. Според комисията споразумението нарушава изключителната компетентност на ЕС в тази област. Обменът на такива данни между държавите в ЕС е уреден с решенията на Съвета на ЕС, уточнява ЕК. Посочените държави разполагат с два месеца, за да отговорят на доводите на комисията. ЕК може да реши да продължи след това наказателната процедура, се посочва в съобщението.", "date": "2019.10.10", "title": "ЕК започва наказателна процедура срещу България заради обмена на данни с държави от Западните Балкани"}
{"url": "https://www.24chasa.bg/novini/article/7701551", "text": "Турският президент Реджеп Тайип Ердоган е разяснил на американския си колега Доналд Тръмп всички подробности, свързани с операцията, която Турция извършва в Северна Сирия. Това съобщи пред телевизия СиЕнЕн съветничката на Ердоган Гюлнур Айбет, предаде ТАСС, цитирана от БТА. Президентите Тръмп и Ердоган постигнаха пълно разбирателство относно това в какво точно се състои същността на тази операция, подчерта Айбет. Тя добави, че двамата лидери ще се срещнат на 13 ноември във Вашингтон за обсъждане на допълнителните детайли, свързани с действията на Анкара в Сирия. По думите й Тръмп и Ердоган ще обсъдят въпроси, свързани със задържането под стража на бойците, сражаващи се на страната на терористичната групировка \"Ислямска държава\", както и свързани с отговорностите на международната общност. Айбет е посочила, че Анкара и Вашингтон са съгласни с това, че чуждестранните бойци от Европа трябва да се върнат в страната, от която са пристигнали. Не знам какво има предвид президентът Тръмп във всички тези съобщения в Туитър, но той очевидно е обезпокоен от \"рамките на операцията\". Той обаче знае какви са целите на тази операция, посочи още Айбет. Тази седмица Тръмп заплаши Турция, че САЩ \"ще разрушат турската икономика\", ако Анкара \"предприеме някакви действия, излизащи от рамките на позволеното\".", "date": "2019.10.10", "title": "Ердоган е разяснил на Тръмп подробностите за турската офанзива в Северна Сирия"}
{"url": "https://www.24chasa.bg/novini/article/7701552", "text": "До 20 ноември може да бъде избран председател на Комисията за противодействие на корупцията и за отнемане на незаконно придобитото имущество /КПКОНПИ/. Това каза пред журналисти в парламента Борис Ячев, председател на Комисията за борба с корупцията, конфликт на интереси и парламентарна етика, която на свое заседание днес прие процедурни правила за избор на председател на КПКОНПИ. Ячев поясни, че 14 дни е периодът на номинациите от страна на народните представители за председател на антикорупционния орган. В седемдневен срок кандидатът следва да представи своята концепция за дейността на КПКОНПИ, след което да бъде изслушан в Комисията за борба с корупцията, конфликт на интереси и парламентарна етика. Тя от своя страна до дни изготвя доклад, който да бъде представен в пленарна зала, предава БТА. Относно процедурата по проверка за конфликт на интереси на бъдещия председател на КПКОНПИ и възможността тя да се извърши преди неговия избор, Ячев посочи, че е имало такова предложение в комисия. Според него това със сигурност би удължило процедурата. Лично той по-скоро би подкрепил предложение проверка за конфликт на интереси от КПКОНПИ да бъде правена, когато председателят бъде избран. Ячев припомни, че кандидатът попълва декларация за конфликт на интереси и при невярно съдържание носи наказателна отговорност. На въпрос дали бъдещият кандидат може да е от средите на сега действащата КПКОНПИ, Ячев посочи, че сегашният заместник-председател не отговаря на условията за десет години трудов стаж. Ячев коментира, че от \"Обединени патриоти\" нямат готова номинация за председател на антикорупционния орган. Той бе категоричен, че не е привърженик на идеята председателят да е с образование, различно от юридическо. \"Все пак с неговия подпис се решават съдби и едно юридическо образование и познание в областта на правото е много важно\", коментира депутатът.", "date": "2019.10.10", "title": "До 20 ноември може да бъде избран шеф на КПКОНПИ"}
{"url": "https://www.24chasa.bg/novini/article/7701574", "text": "Заместник председателката на парламента на Северна Македония и депутат от управляващия Социалдемократически съюз /СДСМ/ Фросина Ременски е новата заподозряна в аферата \"Рекет\", съобщават македонските медии. Сред новите заподозрени са заместник председателката на оглавявания от Боян Йовановски /известен още като Боки 13/ Международен съюз Ясна Мандич, бащата на основния заподозрян Боян Йовановски Миле Йовановски и една асистентка, предаде БТА. В най-новото разследване Боян Йовановски е заподозрян в рекет и пране на пари, а останалите четирима за съучастие в рекет и трима от тях и за пране на пари. След информациите за подозренията срещу Фросина Ременски премиерът Зоран Заев заяви, че ще я изключи от редовете на партията. \"Държим на думата си. Когато някое лице бъде заподозряно или обвинено, налагаме санкции, което означава, че изключваме това лице, докато не докаже невинността си\", подчерта Заев. В аферата \"Рекет\" е заподозряна и специалният прокурор Катица Янева, която според прокуратурата в Скопие е злоупотребила със служебното си положение като е помогнала на бизнесмена Йордан Камчев да избегне ареста след като плати рекет от 1,5 милиона евро.", "date": "2019.10.10", "title": "Новата заподозряна в аферата \"Рекет\" е зам.-шефката на парламента Фросина Ременски"}
{"url": "https://www.24chasa.bg/novini/article/7701565", "text": "Изоставеното вчера вечерта бебе в столичния квартал \"Люлин\" е в добро състояние, настанено е в Дома за медикосоциални грижи \"Иван Рилски\", каза пред журналисти социалният министър Бисер Петков, цитиран от БТА.  След като от социалните служби е взета бързата мярка за осигуряване на живота, здравето и отглеждането на детето, ще се работи с родителите и с разширения семеен кръг, за да могат те отново да поемат грижата за това дете. Той уточни, че около 17.00 часа вчера бащата на детето е посетил Дирекцията \"Социално подпомагане\" /ДСП/ в \"Люлин\" с желание да остави детето, като явно е имало колебание. Споменато е, че съпругата му е била подложена на тормоз от близкия роднински кръг, че детето плаче, че той не може да се справи, посочи Бисер Петков. Бащата обаче е напуснал дирекцията преди да дойде нейният директор и да започне разговор по същество. Към 22.00 часа вечерта детето е оставено пред дома на дядото по майчина линия. Реакцията на социалните служби е била незабавна. Мобилният екип на ДСП \"Оборище\" пристига на мястото, детето е настанено в Дома за медикосоциални грижи \"Иван Рилски\" и е в добро състояние. Случаят показва защо е необходимо да има система на закрила на детето, заяви министърът. Броят на изоставените деца е голям, над 1000 годишно, каза Бисер Петков. Някои от нещата, които са обект на критика от протестиращите в социалните мрежи, са именно с цел превенция на изоставянето, каза министър Петков, попитан дали ще се работи за мерки за предотвратяване на изоставянето на деца. Промени, които бяха направени със Закона за социалните услуги, бяха точно с такава цел - превенция на изоставянето, как да се реагира в случай, че има риск от изоставяне. Този риск е най-голям в родилните домове, в случаите, когато детето се ражда с увреждане, каза министърът. Петков допълни, че задачата на социалната система е да приложи бързо, адекватно действие, с което да намали риска от изоставяне, да убеди родителите, че трябва да се грижат, че това дете е тяхно.", "date": "2019.10.10", "title": "Роднини тормозили майката на изоставеното дете, защото плачело"}
{"url": "https://www.24chasa.bg/novini/article/7701592", "text": "Сръбските митничари на ГКПП Градина предотвратиха опит за контрабанда на над 1,5 кг златни бижута и над 90 бутилки уиски и ракия, скрити в автомобила на две български брачни двойки, предаде Танюг. Бижутата на стойност 40 000 евро и алкохолът били намерени скрити в автомобила мерцедес, в който българските граждани пътували, както казали, на сватба в Германия, предава БТА. Стоките и автомобилът са задържани до приключване на наказателната процедура, съобщи Управлението на сръбските митници.", "date": "2019.10.10", "title": "Конфискуваха златни бижута за 40 000 евро и над 90 бутилки алкохол от българи на сръбската граница"}
{"url": "https://www.24chasa.bg/novini/article/7701638", "text": "Окръжната прокуратура в Русе повдигна обвинение на 34-годишния мъж, който бе задържан вчера за убийство. Това съобщиха от прокуратурата. Тежкото престъпление бе извършено малко преди 23.00 часа на 8 октомври тази година. Тогава на улица \"Света Петка\" в безпомощно състояние е открит 36-годишният В.В. Мъжът бил с множество прободни рани, като скоро след това починал. С постановление на прокуратурата 34-годишният В.А. е задържан в ареста за срок до 72 часа. Предстои в съда да бъде внесено искане мъжът да бъде задържан за постоянно. От прокуратурата обясниха, че по делото са извършени всички необходими първоначални следствени действия - огледи, разпити на свидетели, включително и пред съдия, назначени са и експертизи. Обвинението срещу В.А. е за извършено умишлено убийство по особено мъчителен начин. За престъплението законът предвижда наказание от 15 до 20 години затвор, доживотен затвор или доживотен затвор без замяна.", "date": "2019.10.10", "title": "Обвиниха задържания за бруталното убийство в Русе, грозят го до 20 г. затвор или доживотен"}
{"url": "https://www.24chasa.bg/novini/article/7701634", "text": "Малко след това пеликанът е транспортиран до спасителния център във варненския зоопарк, където трябва да бъде излекуван и пуснат обратно в природата. Междувременно на общинските еколози е възложено да разследват причините за нараняването на птицата, като засега не се изключва нито една възможна версия. В землището на община Девня има малка колония пеликани, които гнездят в блатистата местност „Балтата“ при вливането на река Девненска в Белославското езеро. В България розовият пеликан е изключително рядка птица, включена в Червената книга като изчезнал вид.", "date": "2019.10.10", "title": "Общинари в Девня спасиха бедстващ розов пеликан (Снимки)"}
{"url": "https://www.24chasa.bg/novini/article/7701669", "text": "Окръжна прокуратура – Ямбол внесе в съда искане за налагане на мярка за неотклонение „задържане под стража“ спрямо Иван П, обвинен в убийството на фелдшер в село Орешник. Това съобщиха от пресцентъра на Окръжната прокуратура. Той е обвинен за това, че на 8 октомври 2019 г. в с. Орешник, община Тополовград, в здравната служба на селото, умишлено умъртвил (чрез нанасяне на удари с нож по тялото) 72-годишен мъж – медицински специалист и убийството е извършено при изпълнение на функцията му. Окръжен съд – Ямбол е насрочил заседанието си за 10 октомври 2019 г. от 15.30 часа.", "date": "2019.10.10", "title": "Съдът иска постоянен арест за мъжа, обвинен в убийството на фелдшер в село Орешник"}
{"url": "https://www.24chasa.bg/novini/article/7701676", "text": "Максим Майер е новият изпълнителен директор на “ЕС Медия” - издател на списанията “Икономист”, “ВВС Знание”, Good Food, Glamour, Top Gear, “Спринт” и на 15 сайта. До септември Майер бе управител на “МИТ Прес” и редакционен директор на сп. \"Мениджър\". Преди това е работил като директор на вестник “Сега”, списанията “Наш дом” и “Жената днес”, заместник главен редактор на в. “Стандарт”, работил е и във вестниците “168 часа”, “Младеж” и “Кооперативно село”.", "date": "2019.10.10", "title": "Максим Майер  е новият шеф на “ЕС Медия”"}
{"url": "https://www.24chasa.bg/novini/article/7701593", "text": "Турският президент Реджеп Тайип Ердоган предупреди, че Турция може да отвори границите си към Европа за сирийските бежанци на своя територия, критикувайки ЕС, че не подхожда с разбиране към турската военна операция в Сирия, предаде турската частна телевизия НТВ, цитирана от БТА. \"Ей, Европейски съюз, осъзнай се. Ако се опитваш да окачествяваш нашата операция като окупационна, работата ни е лесна. Ще отворим границите и ще ви изпратим 3,6 милиона бежанци\", предупреди Ердоган, говорейки пред представители на своята Партия на справедливостта и развитието (ПСР) в Анкара. Той обвини също така ЕС, че не е изпълнил обещанията си към Турция. \"Правят сметки за пари. Нямало да изпратят второто плащане от три милиарда евро. Изпълнили ли сте досега думата, която дадохте? Ние похарчихме 40 милиарда долара\", посочи той, обвинявайки Европа, че залъгва по същия начин Турция още от 1963 г. (когато страната стана асоцииран член на ЕС, бел.ред.). Ердоган съобщи, че 109 \"терористи са били убити\" досега от началото на операцията \"Извор на мира\" в Североизточна Сирия. Той подчерта, че Турция няма никакви проблеми \"със своите кюрдски братя\", а нейна грижа са \"терористични групировки като ДАЕШ, СЗН и ПДС (т.е. \"Ислямска държава\", Сили за защита на народа и Партия на демократичния съюз), които се опитват да окупират Сирия\". По думите му Турция е приютила 300 хиляди кюрдски бежанци само от град Кобане. \"САЩ не виждат това, ЕС не виждат това\", отбеляза той. Президентът изтъкна, че целта на Турция е след операцията да осигури безопасно завръщане на хората в родината им. По думите му един милион души са изселени от районите, превзети от кюрдски милиции, като един на трима е кюрд. \"Араби, кюрди и тюркмени ще се завърнат по домовете си. Турция няма аспирации към ничия територия\", изтъкна той. Ердоган подчерта, че целта на турската операция е да попречи на създаването на \"терористична държава\" на юг. \"Няма да допуснем това\", заяви президентът. Напомняйки за член 5 от Вашингтонския договор, той посочи: \"Не можете да останете безмълвни, когато терористични групировки нападат Турция\", \"Нима ще предпочетете няколко смехотворни терористични групировки пред Турция?\", запита още Ердоган. Турският лидер увери, че след като Турция завърши офанзивата си срещу кюрдските милиции в района, джихадисти от \"Ислямска държава\" няма да присъстват в Североизточна Сирия. Президентът категорично отхвърли критиките, отправяни към Анкара във връзка с операцията, като открои по-специално Саудитска Арабия и Египет. \"Нека Саудитска Арабия да се погледне в огледалото. Кой докара Йемен до това положение? Вие първо дайте сметка за това\", каза той. \"Египет, ти пък изобщо не можеш да говориш. Ти си някой, който убива демокрацията в собствената си страна\", посочи Ердоган, обвинявайки египетските власти, че са причината за смъртта на бившия президент Мохамед Морси.", "date": "2019.10.10", "title": "Ердоган заплашва: Ей, Европейски съюз! Ще отворим границите и ще пратим 3,6 млн. бежанци"}
{"url": "https://www.24chasa.bg/novini/article/7701740", "text": "Екипът на Централния лъч на ДПС бе във варненска област. След проведени срещи с жители на община Вълчи дол и Провадия, в дългополското село Партизани се проведе предизборна среща. На нея бяха представени кандидатите за кметове на кметства, общински съветници и кандидатите на ДПС за кмет на община Дългопол Емурла Емурла, за община Вълчи дол Мерткан Ибрямов и за община Провадия Хюсни Адем. ДПС е еталон за управление на малките общини в България. Ние сме част от модела на успешното управление на България, заяви Карадайъ. Хората в Дългопол казват, че идват някои хора, подвеждат и лъжат, изтъкна още той. Казват, че са дали гласа си за ГЕРБ, но ГЕРБ разделят общината и то на етнически принцип. ДПС е партията на заедността и ние знаем най-добре значението на заедността, бе категоричен лидерът. Той заяви, че заедността означава, че всички, със своите различия, с гордост и достойнство да застанем един до друг и да отстояваме своята идентичност, но да бъдем заедно в тези времена и заедно да изграждаме бъдеще за нашите деца в нашата Родина. В Дългопол не искат да бъдат разделяни по етнически и религиозен принцип. Затова ние ще изберем партията на заедността, заяви Карадайъ. Председателят на ДПС подчерта, че властта идва от хората. Другите партии не знаят, че тази власт е на хората. Те мислят, че властта е тяхна и я ползват за лична употреба. Всички политици, кметове и министри са временно явление и те служат само за реализацията на властта, която е на хората, бе категоричен той. Само в ДПС знаем, че властта служи за решаването на проблемите на хората, каза още Карадайъ. „Властта идва от хората, тя е на хората и е за хората.“ Мустафа Карадайъ каза, че някои хора понякога убеждават с еднодневни убеждения нашите братя и сестри и след това 4 години нямат нужда от тях. Апелът ми е да бъдем отговорни, когато отиваме да гласуваме и отговорни най-вече пред себе си, призова лидерът. Отговорни пред бъдещето на нашите деца и за бъдещето на нашата Родина, заяви още той. Карадайъ каза, че разделението и противопоставянето не води до нищо добро. Писна ни да даваме гласа си за някоя друга партия, която да получава сила от тази власт и да обръща тази сила против нас, заключи председателят на ДПС.", "date": "2019.10.10", "title": "Мустафа Карадайъ от Дългопол: Вотът е отговорност пред бъдещето на нашите деца, затова изберете партията на заедността - ДПС!"}
{"url": "https://www.24chasa.bg/novini/article/7701716", "text": "Вицепремиерът и министър на външните работи Екатерина Захариева откри новото Генерално консулство на Република България в Барселона, Кралство Испания. Генерален консул ще бъде Цветелин Цолов, който досега ръководеше Генералното консулство във Валенсия, съобщиха от пресцентъра на Министерството на външните работи. “Радвам се, че за две години като външен министър успях да открия две нови посолства и две нови консулства. Свърши времето, когато България закриваше мисиите си. Благодаря на българската общност тук и специално на г-жа Иванка Иванова, без вашата подкрепа трудно щяхме да се справим. Благодаря, че пазите връзките с родината и чрез двете български училища. Бог да е с нас”, каза Екатерина Захариева. “В консулския окръг живеят близо 16 000 българи, а по неофициални данни може би дори два пъти повече. Това ни кара да мислим, че разкриването на консулската мисия тук ще има само положителен ефект. На първо място – ще бъдат спестени редица неудобства за нашите сънародници, както финансови, така и времеви. Вече няма да ви се налага да пътувате до Мадрид или Валенсия, за да получите административна услуга или да ви бъдат преиздадени лични документи, например. Увеличават се и възможностите ни да оказваме помощ на изпаднали в беда български туристи, студенти или временно пребиваващи в Испания”, добави външният министър. Тя констатира, че се увеличава и туристическият поток от България към тази част на Испания – с почти 80 на сто за четири години до 2018 г., както и че една четвърт от стокообмена ни с Испания е с фирми, чието седалище е в Каталуния. “Благодаря на премиера Борисов, когото лично притесних, за да го убедим, че е нужно да бъде открито консулството. Сърдечни благодарности на българското правителство и на испанските власти. Благодаря и на консулите ни в Испания, които сме будили през нощта, за да помагат на българите”, каза Иванка Иванова от името на българската общност. На церемонията по откриването на консулството присъстваха посланикът ни в Кралство Испания Иван Кондов, генералният директор на Протокола на испанското външно министерство Каридад Баталя, ген. Хосе Андреу - началник на главния щаб на Гвардия сивил (жандармерията) в Каталуния, Едуардо Кото, зам.-началник на националната полиция в Каталуния, бизнесмени от български произход и представители на асоциациите на нашите сънародници в региона, в това число от фондация “Св. Георги”, която създаде първото българско училище в Каталуния. Отец Александър Великов от Валенсия отслужи водосвет. Министър Захариева връчи и първия готов документ - лична карта, документи за който бяха подадени в новото Генерално консулство. Новото Генерално консулство на Република България в Барселона отвори врати на 10 септември 2019 г. Откриването му е в резултат на вътрешен анализ на МВнР и на усилията на правителството за подобряване обслужването на българските граждани зад граница. Консулството ще предостави по-лесен и бърз достъп до консулски услуги като подаване на заявление за издаване на български документи за самоличност, извършване на нотариални заверки на пълномощни и декларации, както и получаване на актове за гражданско състояние. От началото на мандата на министър Екатерина Захариева до момента МВнР е разкрило четири нови мисии в чужбина - посолства в Обединените арабски емирства и в Саудитска Арабия, и консулства в Тараклия, Молдова, и Барселона, Испания. Информацията за дейността и контактите на Генералното консулство на Република България може да получите тук (линк към подсайта: https://www.mfa.bg/embassies/spain-barcelona ).", "date": "2019.10.10", "title": "Eкатерина Захариева откри новото генерално консулство в Барселона"}
{"url": "https://www.24chasa.bg/novini/article/7701755", "text": "А ако опозицията срещу Виктор Орбан успее да нанесе печеливш удар като в Истанбул? Завоюването на кметството на Будапеща, както направиха противниците на управляващите в турския мегаполис, е целта на унгарската левица, която за общинските избори тази неделя се обедини и със сили извън нейния лагер. За пръв път от десетилетие национал-консервативната партия на унгарския премиер не е сигурна, че ще удържи съкрушителна победа в столицата, разположена на двата бряга на Дунав, където досегашният кмет Ищван Тарлош, се изправя срещу кандидат на основните опозиционни партии. \"Партиите най-сетне разбраха, че сътрудничеството е единственият начин да спечелим\", радва се Гергей Карачон, лидерът на местната левица, подкрепена от различни политически формации, като се почне от либерали, та до десните радикали от партията \"Йоббик\", която заявява, че \"няма да води кампания срещу него\". 44-годишният Карачон кмет на 14-и район на Будапеща, вярва в шансовете си да разколебае хегемонията на партията ФИДЕС на Виктор Орбан, която държи властта в столичната община от 2010 г. Този избраник, чувствителен към проблемите на екологията, е леко изпреварен в допитванията от 71-годишния Ищван Тарлош, съюзник на министър-председателя. \"Отвоюването на столицата може да доведе до пробив в системата на Орбан\", уверява пред АФП водачът на опозиционната листа. През 2018 г. унгарският лидер беше триумфално преизбран начело на държавата за трети последователен мандат. Гергей Карачон без колебание сравнява битката за Будапеща с неотдавнашните местни избори в Истанбул, крепост на президента Реджеп Тайип Ердоган, спечелени през юни от кандидата на опозицията Екрем Имамоглу. \"Истанбул гласува срещу агресивната нелиберална власт, сравнима в много аспекти с режима на Орбан\", обясни Карачон, след като през август посети Истанбул за среща с Имамоглу. След връщането си на власт през 2010 г. и извършените много институционални реформи Виктор Орбан е обвиняван, че е подкопал върховенството на закона и принципа за разделение на властите. Противниците му го упрекват, че е прекроил в своя полза избирателните райони и цялата избирателна система на страната с 9,8 милиона население, превръщайки смяната на политическите сили начело на държавата в бягане с препятствия за опозицията. На парламентарните избори през 2018 г. обаче опозиционните партии имаха общо повече гласове от ФИДЕС в избирателните райони в Будапеща. Унгарската столица, която е с по-центристки настроен електорат от останалата част на страната, през зимата бе и арена на големи антиправителствени демонстрации. Страстите се разгорещиха и предизборната кампания премина в атмосфера на очерняне и в ритъма на обвинения в корупция, разпространение на интимни видеоматериали за местни общински съветници, обвинявани за техни \"забежки\", и поредица провокации. Така например предизборните срещи на Гергей Карачон бяха многократно прекъсвани от привърженици на управляващите, въоръжени с високоговорители, от които се гърмеше циркова музика. В осми район на столицата единственият кандидат на опозицията, който има добри шансове за победа, стана безпомощен свидетел на полицейско нахлуване в предизборната му приемна. Операцията, мотивирана от подозрения за манипулация на данни, бе широко отразена от медиите, близки до правителството, но в крайна сметка съдебните власти не повдигнаха никакво обвинение срещу този кандидат - Андраш Пико, и екипа му. Те отрекоха да е имало манипулации. \"Не сме виждали такова нещо от падането на комунизма\", казва за АФП 54-годишният Пико, който се отказа от работата си на радиоводещ, за да се впусне през юни в политиката, воден от надеждата да победи ФИДЕС. На парламентарните избори през 2018 г. опозицията също смяташе, че може да постигне изненадващи резултати и да разтърси мнозинството, но преживя горчиво разочарование. На местните избори в неделя тя може и да има амбиции в големите градове като Мишколц и Печ, управлявани от ФИДЕС, но националистическата десница на Виктор Орбан се очаква да остане непоклатима в повечето общини. Според анализатора Андреа Вираг от мозъчния тръст \"Републикон\" \"опозицията би била доволна, ако вземе Будапеща и поне четири-пет големи града\". /БТА/", "date": "2019.10.10", "title": "Противниците на Орбан се опитват да сключат свещен съюз, за да спечелят Будапеща"}
{"url": "https://www.24chasa.bg/novini/article/7701814", "text": "Турският президент Реджеп Тайип Ердоган заяви днес, че гарантира, че джихадисти от \"Ислямска държава\" няма да присъстват в Североизточна Сирия, след като Турция завърши офанзивата си срещу кюрдските милиции в региона, предаде Ройтерс. В реч пред представители на своята Партия на справедливостта и развитието (ПСР) Ердоган заяви, че затворниците от \"ИД\", които трябва да бъдат държани под арест, ще останат зад решетките, а онези, които бъдат приети от собствените си страни, ще бъдат върнати в тях, предава БТА.", "date": "2019.10.10", "title": "Ердоган: \"Ислямска държава\" няма да присъства в Североизточна Сирия след турската операция"}
{"url": "https://www.24chasa.bg/novini/article/7701209", "text": "След 2020 година влиянието на негативните демографски процеси ще доведе до намаление на заетостта, като за периода от 2020 година до 2034 година, спадът в заетостта ще бъде около 6 процента и броят на заетите ще намалее до около 2 млн . 962 хиляди, което с около 190 хиляди по-малко заети през 2034 година спрямо базовата 2020 година. Това каза министърът на труда и социалната политика Бисер Петков, който откри форум за представяне на резултатите от актуализираните средносрочни и дългосрочни прогнози за развитието на пазара на труда до 2034 година, предава БТА. Най-много ще намалеят заетите с основно и по-ниско образование - с 37,8 на сто, с 3,1 на сто ще намалее броят на заетите със средно образование, а едва с 0,4 процента ще намалеят заетите с висше образование. И настоящите прогнози, както представените през март от министерството, показват наличие на структурни дефицити за кадри със средно образование и структурен излишък на кадри с основно и висше образование, посочи министър Петков. Прогнозите сочат, че през 2034 година структурните дефицити за кадри със средно образование ще засегнат над 77 000 работни места, на които ще бъдат ангажирани хора с по-ниска и по-висока квалификация от необходимата. Хората с висше образование, които ще работят на места, които изискват по-ниска квалификация ще са приблизително 38 хиляди . Тези с основно образование, които ще заемат работна места за хора с по-високо образование, ще са близо 40 хиляди.", "date": "2019.10.10", "title": "Бисер Петков: Според прогнозите до 2034 г. спадът в заетостта ще бъде около 6%"}
{"url": "https://www.24chasa.bg/novini/article/7701205", "text": "Министърът на енергетиката Теменужка Петкова и гръцкият й колега Константинос Хадзидакис подписаха преди малко в София междуправителствено споразумение за уреждане на данъчния режим с експлоатацията на газовата връзка между България и Гърция. Бе подписан също и договорът за заем между ЕИБ, по силата на който финансовата институция отпуска 110 млн. евро за проекта. Бяха подписани още ред договори: Споразумение за пренос на газ, Изменение на акционерното споразумение в смесената компания с Гърция, Решение за увеличаване на капитала й и други.", "date": "2019.10.10", "title": "Подписаха договора за заем за газовата връзка с Гърция"}
{"url": "https://www.24chasa.bg/novini/article/7701264", "text": "Майка и син са открити мъртви в дома им в Търговище. Криминалисти на ОД на МВР в Търговище изясняват обстоятелствата около смъртта им, съобщиха от пресцентъра на дирекцията. Безжизнените им тела са намерени в дома им в жилищна кооперация в кв.\"Запад\" 3 вчера около 16.30 часа. Своевременно на място са пристигнали полицейски и медицински екипи. Извършен е оглед на местопроизшествието, при който не са констатирани видими следи от насилие. Аутопсия ще установява причините за смъртта на 51-годишната жена и 27-годишния й син. За БТА съдебният лекар д-р Владимир Горанов каза, че е изпратена кръв за допълнителни изследвания във ВМА - Варна. \"На този етап съмненията ми са за отравяне с въглероден окис\", допълни медикът, извършил аутопсията. По думите му двамата са варили зимнина на газов котлон на балкона при плътно затворени прозорци. Входната врата на жилището на четвъртия етаж също е била заключена и за отварянето й е бил повикан ключар. Образувано е досъдебно производство и работата по случая продължава под наблюдението на прокурор от Окръжната прокуратура в Търговище.", "date": "2019.10.10", "title": "Откриха мъртви майка и син в дома им в Търговище"}
{"url": "https://www.24chasa.bg/novini/article/7701063", "text": "Първият полярен сателит на Китай „BNU-1\" получи данни за полярните области, съобщи Чън Сяо, главен учен в екипа. Близо месец след тестването му в орбита, сателитът работи нормално и всеки ден извършва наблюдения на Антарктика и Арктика с пълно покритие, каза Чън по време на Китайския симпозиум по полярни науки 2019 г. Той добави също, че системата за връзка с данни, която бе пусната във вторник, позволява на учените по света да получат информация за полярните наблюдения от сателита, предава  „BNU-1\" непрекъснато наблюдаваше огромен айсберг, откъснал се от ледения шелф Амери в Източна Антарктика през септември, помагайки да се ограничи влиянието му върху шамандурите и проучванията на корабите в околността. Чън каза, че благодарение на сателита Китай ще е по-малко зависим от чуждите спътници за данни от полярните наблюдения. Той ще е и подкрепа за предстоящата 36-та арктическа експедиция на страната. Разработен съвместно от Пекинския педагогически университет и компанията „Shenzhen Aerospace Dongfanghong Development\", сателитът тежи 16 кг и е оборудван с две камери и един приемник.", "date": "2019.10.10", "title": "Първият китайски сателит за полярни наблюдения вече предава данни"}
{"url": "https://www.24chasa.bg/novini/article/7701258", "text": "Девет души пострадаха при взрив в предприятие за преработка на боклук на летище до северния австрийски град Линц днес, предадоха местни медии. Според австрийската полиция, цитирана от salzburg24.at, ранени са пет души, двама от които са в тежко състояние. Експлозията е отекнала в едно от помещенията на предприятието за преработка на пластмаса в 8 ч. сутринта местно време, пише на сайта  \"Кронен цайтунг\". Полицията каза, че взривът не е резултат от терористични атака и не се е отразил на работата на летището. Халето, в което е станала експлозията е било опразнено от хора. На място се отзоволи пожарникари, спасителната служба и полицията. Двамата, които са сериозно ранени, са откарани във виенската AKH и до клиника в Мюнхен. Въздушният трафик на летището не бе засегнат от пожара, тъй като вятърът беше незначителен в ниското и той е прогонил дима.", "date": "2019.10.10", "title": "Eксплозия до летището в Линц, двама души са тежко ранени (Видео, снимки)"}
{"url": "https://www.24chasa.bg/novini/article/7701305", "text": "Учени от Пенсилванския университет установиха, че древни хора са се заселили от Африка на остров Мадагаскар преди 11 000 години, т.е. 9000 години по-рано, отколкото се смяташе досега, съобщи Физ.орг. Дълго време възникването на селища там бе загадка за специалистите. Сега били анализирани резултатите от радиовъглеродно датиране на археологически паметници на острова. Това позволило на учените да създадат голяма база данни, включваща възрастта на артефактите и останки от растения и животни, включително намерените на предполагаемото място на селищата. Били използвани статистически методи, за да се подредят по важност данните, предава БТА. Известно е, че преди около хиляда години на остров Мадагаскар са измрели много видове животни, сред които хипопотами джуджета, гигантски епиорниси, известни също като слонски птици, гигантски лемури и костенурки. Ако хора са започнали да строят постоянни селища там преди 1500 години, въпросните животни са изчезнали относително бързо. В случай че хора са попаднали на острова преди 11 000 години, това означава, че са живели заедно с тези видове много по-дълго и че промените в биоразнообразието не са били толкова резки, а са станали в резултат на постепенни изменения в околната среда. Учените заключили, че резултатите от датирането, които навеждат на мисълта за присъствие на хора на остров Мадагаскар преди 11 000 години, са надеждни.", "date": "2019.10.10", "title": "Древни хора са се заселили на остров Мадагаскар преди 11 000 години"}
{"url": "https://www.24chasa.bg/novini/article/7701347", "text": "Увеличен е приемът в професионалното образование от 48 на 56-57 процента, каза още Вълчев. Според него обаче остава предизвикателството в този сектор да бъдат привлечени по-добрите ученици, предава БТА. Ние финансираме допълнителни стипендии в дуалната форма на обучение, посочи също Вълчев. По думите му тази година са заделени 1,5 млн.лв., догодина ще бъдат 3 млн.лв. Най-силно дуалният модел на подготовка е застъпен в областта на електротехниката, електрониката, машиностроенето, добивната промишленост, земеделието и др. Красимир Вълчев днес посети радомирския завод \"Електрик\", където в дуална форма се обучават възпитаници на местната професионална гимназия \"Никола Вапцаров\".", "date": "2019.10.10", "title": "Двойно са се увеличили учениците в дуална форма на обучение"}
{"url": "https://www.24chasa.bg/novini/article/7701328", "text": "През последните десет години опитите за самоубийства в България намаляват, съобщи днес на пресконференция в БТА доц. Христо Хинков, директор на Националния център по обществено здраве. Световната здравна организация посвещава Световния ден на психичното здраве - 10 октомври, на превенцията на самоубийствата, предава БТА. През последните десет години у нас се наблюдава намаляване на тревожните разстройства и депресиите. България започва да се \"успокоява\", посочи Хинков. По думите му стресът на популационно ниво в страната е по-нисък, отколкото в по-далечни периоди, което е добра новина. Данните сочат, че опитите за самоубийства у нас са около 10 на 100 000 население. Така страната ни попада в групата държави със средно към ниско ниво на самоубийствата в Европа, и в света. Най-често опити за самоубийство у нас правят хората в трудоспособна възраст. Конфликти в средата са водещ мотив за самоубийство в 46.8 - 54.3 процента от случаите. От тях конфликтите в семейството между съпрузите са около 22 процента. Това потвърждава изводите, че човешките взаимоотношения имат ключово значение в превенцията на самоубийствата, каза Хинков. Наличието на заболяване е втората по честота причина за сиуцидни действия - около 28.5 процента. От тази група основното е наличието на психическо заболяване. Не повече от 5 процента от посегналите на живота си в България го правят заради тежки финансови проблеми и загуба на работа. В 35 на сто от случаите не се установява мотивът за сиуцидните действия, посочи Хинков. Михаил Околийски, управляващ офиса на Световната здравна организация в България съобщи, че на всеки 40 секунди в света някой губи живота си при самоубийство. \"40 секунди за действие\" е мотото на днешния ден, като усилията са насочени към повишаване на осведомеността на мащаба на самоубийствата по целия свят и ролята, която всеки човек може да има за предотвратяването им. Околийски цитира информация на СЗО, според която в световен мащаб честотата на отнемането на собствения живот се е повишила с 60 на сто, като самоубийството заема десето място като причина за смърт. Реалният брой на самоубийствата е с пъти по-висок от официалните данни, тъй като в статистиката попадат само явните случаи, отбеляза Околийски. Според редица съдебни експерти голяма част от т.нар. смърт от нещастни случаи всъщност са реализирани опити за самоубийство. Поради това се смята, че общият брой на жертвите в света е около 4 милиона.", "date": "2019.10.10", "title": "Намалява броя на самоубийците у нас"}
{"url": "https://www.24chasa.bg/novini/article/7701340", "text": "Американски сенатори съобщиха, че е подготвен подкрепен от републиканците и демократите законопроект за налагане на санкции на турски политически лидери, включително президента Реджеп Тайип Ердоган, и на турския военен и енергиен сектор, предаде ДПА. Законопроектът на демократа Крис ван Холън и републиканеца Линдзи Греъм, ще изисква издирване на активи на най-високопоставените турски политици и налагане на визови ограничения на турски ръководители. Той ще се стреми към блокиране на продажбите на оръжие по света на Анкара, включително продажби на американски муниции, предава БТА. Законопроектът предвижда също активиране на санкциите срещу Турция заради покупката на руски противовъздушни системи С-400 и изисква и сведения за активите на Ердоган и нетната им стойност. Санкциите ще бъдат насочени срещу седем висши политици, между които президентът, външният министър, министърът на финансите, военният министър. Обект на санкциите ще са също вицепрезидентът, министърът на търговията и министърът на енергетиката и природните ресурси, съобщава ТАСС. В документа са изброени и ограничителни мерки срещу турския енергиен сектор. Те включват рестрикции срещу чуждестранни физически и юридически лица, които \"предоставят стоки, услуги, технологии, информация или оказват друга подкрепа на вътрешното (турско) производство на нефтопродукти и природен газ, които да бъдат използвани от въоръжените сили на страната\". Сенатор Ван Холън каза, че тези мерки ще имат незабавни и дългосрочни последици за Ердоган и неговите въоръжени сили. Двамата сенатори смятат да внесат законопроекта за разглеждане в Конгреса в средата на октомври, когато законодателите се върнат на работа след парламентарната ваканция. \"Ще искаме незабавно гласуване, за да дадем на Турция ясно да разбере, че трябва да прекрати военните си действия, да изведе войниците си от зоната, обект на нападението, и да спре унищожаването на хора\", написа Ван Холън.", "date": "2019.10.10", "title": "Американски сенатори готвят законопроект за налагане на санкции на Ердоган"}
{"url": "https://www.24chasa.bg/novini/article/7701345", "text": "Тази сутрин Сирийският център за наблюдение на човешките права съобщи, че турската армия спорадично обстрелва с артилерия граничните райони около Тал Абияд и Рас ал Айн. Ожесточени боеве се водят в сирийските гранични села между настъпващите турски сили и бойци на Сирийските демократични сили (СДС), съобщи говорител на СДС, цитиран от Ройтерс и БТА. Сирийските кюрдски власти, контролиращи района, обвиниха Турция, че е обстрелвала затвор, в който са задържани бойци на Ислямска държава от над 60 националности и заяви, че това е очевиден опит да им се помогне да избягат. \"Нападенията срещу затвори, в които са задържани терористи от Даеш, ще доведат до катастрофа, с чиито последици светът може да не успее да се справи\", заявиха в декларация сирийските кюрдски власти, цитирани от Ройтерс. Кюрдско-арабската коалиция Сирийски демократични сили заяви, че е отблъснала сухопътна атака в района на Рас ал Айн. \"Силите ни блокираха опит на турската окупационна армия за сухопътно проникване във вътрешността по направлението Тал Халаф/Алук\", се казва в комюнике на СДС. Снощи СДС увериха, че са отблъснали подобно нападение в района на Тал Абияд. Най-малко 19 кюрдски бойци и 8 цивилни са убити от вчера при въздушни удари и артилерийски обстрели на турската армия в зони по границата между двете държави, сочат данни на Сирийския център за наблюдение на човешките права.", "date": "2019.10.10", "title": "Сирийските кюрдски власти обвиниха Турция, че е нападнала затвор с бойци на ИДИЛ"}
{"url": "https://www.24chasa.bg/novini/article/7701362", "text": "Турска артилерия е обстрелвала днес петролен терминал в сирийската провинция Хасака, предаде ТАСС, като се позовава на информация на телевизия Ал Ихбария. При обстрела е възникнал голям пожар. Петролният терминал е бил повреден. По-рано агенция САНА съобщи, че при обстрел от турската армия е била повредена водонапорна кула в района Миях Аллюк. Малко по-късно специалисти са успели да поправят водонапорната кула, която снабдява с питейна вода два милиона жители в Хасака.", "date": "2019.10.10", "title": "Турска артилерия обстрелвала петролен терминал в сирийската провинция Хасака"}
{"url": "https://www.24chasa.bg/novini/article/7701396", "text": "Фосили от едър месояден динозавър, който бил голям хищник и се е срещал преди 115 милиона години, бяха открити в Тайланд, предаде Ройтерс. Той принадлежал към група динозаври, чиито зъби напомняли тези на акула и ефикасно разкъсвали чужда плът. Новият вид динозаври получиха научното название Siamraptor suwati. Те били дълги над 9 метра и тежали поне по 3,5 тона. Живели са през кредата и са ловували тревопасни динозаври. Става въпрос за фосилите от най-големите месоядни динозаври, които някога са живели на днешната територия на Тайланд, предава БТА. Палеонтолози от университета Раджабат в провинция Након Ратчасима заявиха, че всъщност са открити части от скелетите на 4 екземпляра от вида в Корат, Тайланд. Фосилите включват фрагтменти от черепа, гръбнака, крайниците, таза и зъби. \"S. suwati е бил най-едрият хищник там и от тази гледна точка вероятно е бил топ хищник\", поясни палеонтологът Соки Хатори от университета и музея за динозаври на префектура Фукуи в Япония. Към същата група принадлежат кархародонтозаврите, които са сред най-едрите хищници, живели някога на Земята. Те достигали около 13,5 метра дължина и са се срещали преди около 90 милиона години в Северна Африка. Зъбите им напомняли тези на акула. За най-ранните кархародонтозаври се знае въз основа на фосили, които бяха открити в Африка и Европа, но сега учените с изненада констатираха, че ранни представители на тази група хищници са живели в Югоизточна Азия. Резултатите от изследването са публикувани в PLoS One. ", "date": "2019.10.10", "title": "Фосили от месояден динозавър със \"зъби на акула\" бяха открити в Тайланд"}
{"url": "https://www.24chasa.bg/novini/article/7701404", "text": "Специализираната прокуратура привлече към наказателна отговорност две лица за участие в престъпен сговор за трафик на хора във Франция и Швеция с цел набиране, транспортиране и склоняване към просия. Това съобщиха от пресцентъра на МВР. Двамата са задържани на 9 октомври 2019 г. във Видин при съвместни действия по разследването на ГДБОП и Специализираната прокуратура, със съдействието на служители на Териториалната служба „БОП“ - Видин и ОДМВР - Видин. При извършените претърсвания на жилища и автомобили, както и лични обиски, са намерени и иззети 700 евро, 2000 шведски крони, бележки от преводи на различни суми, касови бележки на френски и шведски език, талони на автомобили, договори и пълномощни, тетрадки със записки на имена и суми в евро и други документи, доказващи престъпната дейност. Според събраните до момента данни, трафикантите набирали кандидати с обещания за работа на Запад сред малоимотни и малограмотни хора. Транспортирали ги във Франция и Швеция, осигурявали им мизерни квартири и храна, склонявали ги да просят и прибирали по-голямата част от „приходите“. Установени и разпитани като свидетели са множество жертви на трафика, експлоатирани от двамата видинчани. С постановления на прокурор от Специализираната прокуратура на всеки от тях е наложено задържане до 72 часа. На 11 октомври 2019 г. в Специализирания наказателен съд ще бъдат весени и искания за определяне на най-тежката мярка за неотклонение „Задържане под стража“.", "date": "2019.10.10", "title": "Арестуваха двама във Видин, склонявали към просия в Швеция и Франция"}
{"url": "https://www.24chasa.bg/novini/article/7701394", "text": "Прогнозите сочат, че до 2034 година топ професиите по търсене на пазара на труда ще са медицински сестри и акушерки, учители по общообразователна подготовка за среден и начален етап на образование. Това каза на форум в парк-хотел \"Москва\" доц. д-р Ралица Ганева от изследователски екип, направил средносрочни и дългосрочни прогнози за пазара на труда, предаде БТА. По думите на експерта въпреки демографската криза и проблемите с раждаемостта, ако България внедри образователните политики, които са стандарт в Европа, ще има все по-нарастваща нужда от учители. Учителят ще остане много важен на пазара на труда поне следващите 15 години, заяви доц. Ганева. През 2024 г. в образованието се очаква да бъдат заети 204 хиляди души, от тях половината ще са над 50 години, а 80 процента ще са жени. С намаляващо търсене ще бъдат продавачите, заради намаляването на сектор търговия, което от една страна се дължи на демографията, а от друга - на преструктурирането на икономиката. Все по-малко ще се търсят сервитьори, бармани и готвачи. В средносрочен план се очертава, че професиите, изискващи по-ниска квалификация ще намаляват, а тези със специфична квалификация ще стават все по-важни на пазара на труда, обобщиха експертите. Значително нарастване на заетите се очаква да има и в държавното управление, като водещите професии там ще са административни и приложни специалисти. Все повече ще се задълбочават регионалните дисбаланси на пазара на труда, ще се увеличи делът и на работниците над 55 години. Очаква се към 2034 година най-нисък брой заети да има в Северна България - Видин, Монтана и Силистра. Най-много хора със завършено висше образование ще се търсят в София-град, Пловдив и Варна, със средно и основно в София, Пловдив и Бургас. Всеки четвърти през 2024 година ще работи в преработващата промишленост. След 2020 година влиянието на негативните демографски процеси ще доведе до намаление на заетостта, като за периода от 2020 година до 2034 година спадът в заетостта ще бъде около 6 процента.", "date": "2019.10.10", "title": "Прогноза: Учители, медицински сестри и акушерки - топ професии до 2034 г."}
{"url": "https://www.24chasa.bg/novini/article/7700400", "text": "          Битката за Созопол крие изненади до последно, макар на пръв поглед да изглежда сякаш предрешена, след като ГЕРБ издигна за кандидат-кмет доскорошния председател на общинския съвет  Избра я измежду още двама свои - вътрешна конкуренция ѝ бяха бившият областен управител на Бургас Костадин Гребенаров и младият общински съветник Георги Пинелов. Гребенаров се оттегли, но  силно обиден на ГЕРБ, се кандидатира за кмет от партия “Морал, инициативност, родолюбие” (МИР) и даде заявка за сериозно участие. Всички в Созопол свързват Германова с отстранения през април по обвинение за злоупотреби с 2 млн. лв. общински пари Панайот Рейзи. Осведомени разказват, че особено по селата, затова голяма част от местните не вярват, че е дошъл краят на “феодалното” му управление. Германова бе дясната ръка на Рейзи, шефка на предизборния му щаб на миналите избори и втора в листата след него. Първо пред “24 часа” на 11 септември той заяви, че застава твърдо зад нея. “Отсега ви казвам, че тя ще е следващият кмет на Созопол. Може да разчита на мен - 16 г. сме работили заедно. Това е все едно съпругата ви да се кандидатира за кмет и да не я подкрепите”, обясни Рейзи. Той напусна ГЕРБ и ще атакува местния парламент от редиците на СДС, чиято листа в момента оглавява. Анализаторите виждат в този ход опит Рейзи и Германова просто да си разменят местата. Още повече че Рейзи беше председател на общинския съвет и по времето на покойната вече кметица Веска Караманова от БСП. Самата Германова, четири мандата председател на местния парламент, признава, че е работила в добър синхрон с Рейзи, който според нея бил основният двигател на много инициативи. Опонентите ѝ обаче изтъкват окаяното състояние на общината, задлъжняла с над 20 млн. лв. и с наложен оздравителен план от финансовото министерство. Сред основните приоритети на Германова е точно оздравителен план за Созопол. Смята, че ще се справи, защото е опитен икономист и добре познава работата на администрацията. Да се подобри жизнената среда и да се увеличат приходите в туризма са акценти от програмата на кандидатката на ГЕРБ, майка на три деца и баба на четирима внуци. За ревизия на общината се стяга 40-годишният Пинелов, който доскоро минаваше за един от най-лоялните към ГЕРБ. След разрива с партията обаче твърдо е решен на призовавайки избирателите “да не се поддават на насаждания от години страх”. Според Пинелов малките населени места в общината са забравени. Плюс на кандидата на МИР е, че е достатъчно разпознаваем от местните, които в момента виждат в него играч без определени обвързаности. Той е семеен, с две деца, икономист, с бизнес в туризма. Пинелов е и водач на листа, а след него е още по-разпознаваемият Христо Бардуков, бивш журналист, екссъветник и началник на отдел “Спорт” в общинската администрация. Запознатиобаче подхвърлят, че някои имена от листата на Пинелов дразнят избирателите и може да отнемат от вота за него. Червения кандидат  за трети път ще атакува кметския стол. 47-годишният банкер е семеен, с три деца, и се определя като необходимата промяна за Созопол. Неговите поддръжници лансират тезата, че ерата на Рейзи е безвъзвратно отминала. Основен приоритет в програмата му е оздравяването на общината, като първо се направи финансов одит. Иначе на откриването на кампанията си Янакиев представи все мегапроекти - изграждане на автогара и морска гара, превръщането на остров Св. Кирик в новия Св. Анастасия край Бургас с музей и сгради за културни събития, нов медицински център, нов градски парк. Макар официално по-големите играчи да заявяват победа още на първи тур, неофициално признават, че защото никой няма да успее да събере над 51% от вота. Кандидатите за кмет на Созопол са шестима. В битката скачат още бившият зам.-кмет по строителството от мандата на Караманова -  от ВМРО,  от “Демократична България” и  от “Движение 21”. Единственият с управленски опит е Костадин Мархолев, който е решен да продължи политиката на Караманова за облагородяването на града.  Мархолев често е припомнял, че през 2007 г. екипът ѝ оставя 2 млн. лв. в касата на кметството, а не дългове. Той определя приоритетите си като реално изпълними още през следващия сезон. Според Весела Грекова пък в община Созопол от години е наложен еднополюсният модел на управление и за опозиция не може изобщо да се говори.  Тя е инженер по електроника и автоматика, преподавател в една от бургаските професионални гимназии. Казва, че не дава голи обещания и е човек, здраво стъпил на земята. Виолина Райнова от “Движение 21” сама се определя като гласа на селата.  Тя е психотерапевт, водач на протестите в Атия срещу изграждането на център за опасни битови отпадъци.", "date": "2019.10.10", "title": "Шестима пожелаха фалиралия Созопол"}
{"url": "https://www.24chasa.bg/novini/article/7701421", "text": "Обвинените в корупция инспектори от ДАИ - Пловдив остават за постоянно в ареста, реши Пловдивският апелативен съд. Тримата служители на Държавна автомобилна администрация – Пловдив бяха задържани миналата седмица. Те са обвинени в корупция, а данните за организираната от тях схема за изнудване на транспортни фирми са събрани след осем месеца подслушване и следене от страна на разследващите. Тримата обжалваха задържането си с мотивите за влошено собствено здраве и на техните близки, а защитата оспорва обвиненията като изготвени само от свидетелски показания, посочи  . Според тях инспекторите са прекратявали наказателни актове за нарушения срещу подкупи. От прокуратурата обаче настояха, че имат достатъчно доказателства, при това събрани със СРС. Съдът прецени, че има достатъчно първоначални данни в тази посока, както и опасност обвиняемите да извършат ново престъпление. Решението е окончателно.", "date": "2019.10.10", "title": "Корумпираните инспектори на автомобилна администрация в Пловдив остават окончателно в ареста"}
{"url": "https://www.24chasa.bg/novini/article/7701382", "text": "Премиерът на Нова Зеландия Джасинда Ардърн заяви днес, че нейната страна е извлякла поука от кръвопролитните  , предаде ДПА, цитирана от БТА. В изявление по радиото по повод вчерашната смъртоносна атака срещу синагога в германския град Хале тя каза: \"След 15 март в Крайстчърч ние твърдо осъзнахме, че има всички шансове отново да се случи предаване онлайн на такова ужасяващо събитие. Ето защо ние предприехме инициативата \"Крайстчърч призовава за действие\" - призив към правителствата и технологичните компании да отстраняват от мрежата терористични и екстремистки съдържания, каза министър-председателката. Ардърн отбеляза, че нападателят в Хале е предавал случващото се онлайн в платформата \"Twitch\", собственост на \"Амазон\". \"В Ню Йорк \"Амазон\" се включи в \"Крайстчърч призовава за действие\". Протоколът за инциденти, който разработихме, стартира; компаниите комуникират помежду си, за да гарантират, че видеото не се разпространява онлайн\", каза тя.", "date": "2019.10.10", "title": "Предаваната онлайн атака в Хале напомня за клането в Крайстчърч"}
{"url": "https://www.24chasa.bg/novini/article/7701391", "text": "Четиринайсет турски войници са убити при сражения в района на сирийския град Рас ал Айн, съобщава телевизия \"Ал Маядин\", като се позовава на кюрдски източници, предаде агенция ТАСС, цитирана от БТА. По-рано днес кюрдските Сирийски демократични сили заявиха, че са унищожили четири турски танка в района на град Тал Абяд, при което са били убити петима турски войници. Тежки сражения се водят в села покрай турско-сирийската граница между напредващите турски войници и бойците на Сирийските демократични сили, предаде агенция Ройтерс, като се позова на представител на кюрдските сили. \"Продължават ожесточените сражения в селата, в които турските войници опитват да влязат\", заяви говорителят на кюрдските Сирийски демократични сили Марван Камишлу.", "date": "2019.10.10", "title": "14 турски войници са убити в района на сирийския Рас ал Айн"}
{"url": "https://www.24chasa.bg/novini/article/7701441", "text": "Румънският премиер Виорика Дънчила призова днес опозицията да остави правителството да си върши работата и да продължи започнатите реформи, предаде агенция Аджерпрес. На обсъжданията по вота на недоверие срещу нейното правителство Дънчила каза, че в действителност опозицията не иска да управлява Румъния. \"Останете в опозиция, където, за щастие, всички ваши заплахи и идеи остават само на фаза думи. На власт, драги колеги, бихте били истинско бедствие и заплаха за тази страна\", заяви Дънчила, обръщайки се към опозиционните партии, които нарече \"съюз от аматьори\". Тя предупреди, че Социалдемократическата партия ще ги \"разбие\" на изборите догодина, дори и в опозиция, предава БТА. Дънчила отново подчерта, че вотът на недоверие няма да успее, защото \"много парламентаристи осъзнават отговорността на вота\" и защото разбират много добре, че \"редом до опозицията \"няма бъдеще и прогрес\". Сенаторът социалдемократ Титус Корлъцян, който е бивш външен министър, заяви, че вотът на недоверие е най-слабият, който е чел някога, и допълни, че алтернативата на сегашното правителство е \"нула\". Шест опозиционни партии внесоха вот на недоверие срещу правителството на Дънчила, който ще бъде гласуван днес. Вотът бе подписан от 237 народни представители. За да бъде свалено правителството от власт, вотът трябва да бъде подкрепен от минимум 233 парламентаристи.", "date": "2019.10.10", "title": "Дънчила към опозицията: На власт, драги колеги, бихте били истинско бедствие и заплаха"}
{"url": "https://www.24chasa.bg/novini/article/7701446", "text": "Технологичната компания “Епъл” премахна приложение, с което протестиращи следяха движенията на полицията в Хонконг. HKmap.live беше достъпно в онлайн магазина на компанията. Първоначално от компанията не позволиха пускането му в техния онлайн магазин. Приложението използва данни от протестиращите и полицията, като ги показва под формата на карта. HKmap.live се появи по-късно за потребителите на “Епъл”, като компанията получи остри критики в китайските медии. Сега приложението е свалено заради многобройни оплаквания от потребители. “Специалисти по киберсигурност в Хонконг потвърдиха за нас, че това приложение се използва за организиране на засади срещу местната полиция”, пишат от “Епъл”. Според тях данните се използват също от престъпници, които наблюдават в кои части на града няма представители на властите. Приложението все още е достъпно онлайн през уебсайт и за устройства, използващи “Андроид”.", "date": "2019.10.10", "title": "“Епъл” спря приложение, с което протестиращи следяха полицията в Хонконг"}
{"url": "https://www.24chasa.bg/novini/article/7701445", "text": "Това е основният мотив на стрелеца в германския град Хале, който вчера уби двама и рани няколко души, става ясно от послание, което е написал седмица преди нападението, както и от видеото, което е предавал на живо в интернет по време на стрелбата. Стрелецът е носил каска с монтирана камера и е предавал на живо в интернет. Видеото е било дълго около 30 минути. Според инфорамция на вестник „Билд”, преди да бъде изтрито, са го гледали около 2200 човека. Според експерти извършителят вероятно е избрал неслучайно деня на големия еврейски празник за опрощаване на греховете Йом Кипур, защото е знаел, че тогава в синагогата ще има много хора. Той стреля по вратата и се опитва да проникне неуспешно. След това стреля по улиците и се насочва към близка дюнерджийница. По данни на очевидци в синагогата полицията е пристигнала след около 10 минути, а от еврейската общност в Германия смятат, че ако органите на реда са реагирали по-бързо, последвалата трагедия би могла да бъде предотвратена. Късно снощи канцлерът Ангела Меркел посети синагога в Берлин в знак на съпричастност към еврейската общност. Късно вечерта с бдение беше почетена паметта на жертвите в Хале.", "date": "2019.10.10", "title": "Крайнодесни идеи подтикнали 27-годишният Щефан Балиет да стреля в Хале (Видео)"}
{"url": "https://www.24chasa.bg/novini/article/7701081", "text": "Според скорошен доклад китайската туристическа индустрия се е превърнала в ключов фактор в стимулирането на икономическото развитие и избавянето от бедността. Близо 80 милиона души, т.е. 10,3% от работещото население в Китай, са намерили работа благодарение на непрекъснато разрастващата се туристическа индустрия, сочи докладът, който е дело на Световния туристически съюз и Китайската академия по туризъм, информира  Туризмът се определя като най-важната индустрия, която помага на хората да се избавят от бедността, особено в централните и западни части на Китай, се посочва в доклада. „Около 4 800 души в 101 бедни села в страната са се избавили от бедността с активното си участие в селския туризъм, което е 30,4% от спасилите се от бедността\", каза заместник-министърът на културата и туризма Ли Дзиндзао, добавяйки, че работата в тази насока може да донесе положителни резултати както в икономиката, така и за душевните нужди на хората.", "date": "2019.10.10", "title": "Туризмът играе ключова роля за избавянето от бедността в Китай"}
{"url": "https://www.24chasa.bg/novini/article/7701442", "text": "Не всички са равни пред закона на Фейсбук - социалните мрежи са повели борба с дезинформацията по всички фронтове, освен в случая с политиците, които все така могат да си говорят на практика каквото си искат. Ето повод за подновяване на дискусията трябва ли интернет платформите да носят отговорност за подвеждащо или лъжливо съдържание. Президентът на САЩ Доналд Тръмп, прочут с противоречиви изявления, олицетворява всички аспекти на тази дискусия. След серия опити за манипулиране на общественото мнение чрез социалните мрежи Фейсбук започна да проверява съмнителната информация (чрез процес, наречен fact-checking - проверка на фактите) в стремеж да възстанови доверието както на широката публика, така и на властите. Тази бдителност обаче няма да засегне политиците, защото социалната мрежа с 2,7 милиарда потребители не иска да играе ролята на \"арбитър в политическите дебати\", обясни през септември Ник Клег, директор по глобалните въпроси на американския гигант. Съответно изявленията на политиците ще бъдат разглеждани \"като информационно съдържание, което по принцип трябва да може да бъде видяно и чуто\", добави бившият вицепремиер на Обединеното кралство. Аргументите на мрежите впрочем не впечатляват мнозина политици на изборни длъжности, особено имайки предвид неспирните усилия на Тръмп да разпространява конспиративни теории и невярна информация. Джо Байдън, кандидат на демократите за Белия дом, разкритикува в сряда Фейсбук заради отказ да свали реклама на президента, съдържаща невярна информация за съперника му. В обявата се твърди, че преди време - като вицепрезидент на Барак Обама, Джо Байдън \"обещал един милиард долара на Украйна, ако тя уволни прокурора, разследващ фирмата на неговия син\". Друга кандидатка, сенаторката Камала Харис, настоя Туитър да блокира президента, защото Тръмп нарушава правилата на платформата, като обвинява своите критици в \"измяна\", предупреждавайки, че всеки опит да бъде свален от поста ще представлява \"държавен преврат\". Исканията на кандидатите ясно очертават дилемата пред социалните мрежи в стремежа им да запазят свободата на словото и публичните дебати, но същевременно да се борят с езика на омразата, неуместното или оскърбително поведение, както и с дезинформационните кампании. Туитър и ЮТюб също правят изключения, сходни с практиката на Фейсбук. \"Този компромис е доста обезпокоителен, защото подканя политическите играчи да говорят каквото им изнася, независимо дали е вярно или не\", коментира Пол Барет, зам.-директор на Центъра за бизнес и човешки права \"Стърн\" към Нюйоркския университет и автор на доклад, озаглавен \"Дезинформацията и изборите през 2020 г.\" Документът показва, че повечето фалшиви или умишлено подвеждащи новини, споделени в платформите, не идват от Русия или други чуждестранни източници, а от САЩ. Което прави по-трудна задачата на модераторите. \"То си е главоблъсканица, лесен отговор няма\", признава преподавателят. Процедурата за импийчмънт срещу Доналд Тръмп, задействана от демократите, внесе още повече напрежение в отношенията с платформите. Според групировката \"Фрий прес\" (\"Свободна преса\") в този контекст политиката на двоен стандарт, водена от Фейсбук, отваря огромна пролука за президента, който харчи за реклама на тази платформа повече от всички други политици. Сенаторката Елизабет Уорън, кандидатка на демократите за висшия пост, обвини Фейсбук, че се поддава на натиск от Белия дом. \"Тръмп и Зукърбърг (шефът на калифорнийската компания) са имали среща преди две седмици. За какво са разговаряли?\", попита тя в Туитър. \"Сега Фейсбук е съгласен да разпространява реклами, съдържащи доказани лъжи.\" Мрежата заяви, че не е променила позициите си. \"Подходът ни се корени във фундаменталната вяра на Фейсбук в свободата на словото, в спазването на демократичните процедури и вярата, че в зрелите демокрации, където печатът е свободен, политическите изказвания и без това са сред анализираните възможно най-подробно\", изтъкна Кейти Харбат, директор за политическите програми във Фейсбук. Но \"невярната информация, идваща от политически лидери, е далеч по-въздействаща, отколкото ако идваше от фалшив акаунт или робот\", отбелязва Самюъл Ули, преподавател в Тексаския университет, където е изследвал опитите за манипулации по време на избирателната кампания в САЩ от 2016 г. \"Социалните мрежи сами си създадоха този проблем, взимайки решения с цел мащабно разрастване\", уточнява той. \"Затова смятам, че те са длъжни да използват огромните си ресурси, за да решат уравнението чрез своите технологии и работна сила\", добави той. /БТА/", "date": "2019.10.10", "title": "Изборната власт и дезинформацията - каква е дилемата пред социалните мрежи?"}
{"url": "https://www.24chasa.bg/novini/article/7701450", "text": "Индонезийският министър по въпросите на сигурността Виранто бе ранен днес с нож от ислямист при посещение на остров Ява, предадоха Ройтерс и Франс прес. При атаката е ранен и ръководителят на местната полиция. Нападателят е бил повлиян от идеите на терористичната организация \"Ислямска държава\", заяви говорител на полицията. Виранто е бил нападнат, докато излизал от колата си в Пандегланг, провинция Бантен. На направени от полицията снимки се вижда как хора отнасят на носилка министъра в близката болница, предава БТА. Впоследствие полицията съобщи, че в атаката е участвал още един ислямист, предаде ДПА. Виранто, на 72 години, е министър по въпросите на сигурността в правителството на президента Джоко Видодо от 2016 г.", "date": "2019.10.10", "title": "Ислямист наръга с нож индонезийски министър на остров Ява (Видео)"}
{"url": "https://www.24chasa.bg/novini/article/7701479", "text": "Поне с 50 лв. да се вдигне прага за детски добавки през следващата година. Това искане е отправил социалният министър Бисер Петков към финансовото министерство. Подоходните критерии ще бъдат отново два. Първият ще е между 450 и 500 лв. Така на семействата с едно дете се дават 40 лв. На тези с две - 90 лв., а за семейства с три деца - 135 лв. Тези с доходи от 500,01 до 550 лв. на човек пък получават 80% от пълния размер на помощта. Например семейство с едно дете взема 32 лв., а с две - 72 лв.. ", "date": "2019.10.10", "title": "Вдигат прага за детски добавки с 50 лв."}
{"url": "https://www.24chasa.bg/novini/article/7701514", "text": "Изложбата „Димитър Димов в писма и спомени“ бе открита в Народното събрание. Експозицията е посветена на 110-ата годишнина от рождението на писателя и в нея са представени ръкописи, вещи и снимки от фонда на къща-музей „Димитър Димов“, съобщиха от пресцентъра на НС. На 16 пана са показани и моменти от живота на автора на романите „Тютюн“ и „Осъдени души“, свързани с неговото семейство, професионален път, приятелства, обществена дейност и кореспонденция. Заместник-председателят на парламентарната Комисия по културата и медиите Диана Саватева отбеляза, че изложбата разкрива по-малко известни факти, свързани с житейския път на бележития учен и творец. Димитър Димов е един от най-скромните и моралните български писатели, който през целия си живот налага висока ценностна система, подчерта директорът на Националния литературен музей Атанас Капралов. По думите му Димитър Димов е автор на изключително силни, дълбоки и психологизирани творби, превърнали се в еталон. Автор на експозицията е д-р Милена Катошева, а художественото оформление е дело на Ивелина Велинова. Богатият и внимателно подбран архивен материал дава възможност всеки сам да изгради собствените си впечатления за един преди всичко талантлив човек. По повод годишнината от рождението на Димитър Димов бе представен и юбилеен вестник, издаден от Националния литературен музей.", "date": "2019.10.10", "title": "Изложбата „Димитър Димов в писма и спомени“ бе открита в Народното събрание (Снимки)"}
{"url": "https://www.24chasa.bg/novini/article/7701506", "text": "Проект с българско участие бе отличен с наградата на публиката при раздаването на REGIOSTARS за 2019 година. Инициативата CityWalk се състезава в категория 4 - изграждане на градове, устойчиви на климатичните промени. Българските партньори на проекта са Варненския свободен университет \"Черноризец Храбър\" и община Варна. Водещо участие има Словения, а останалите партньори са Австрия, Хърватия, Чехия, Унгария, Румъния и Словакия. В рамките на проекта Община Варна е разработила план за подобряване на пешеходната среда в града, разказа пред в. \"24 часа\" Миклос Лукович, който е един от унгарските партньори на проекта. REGIOSTARS (в превод от английски - регионални звезди) са ежегодни европейски награди, с които се удостояват най-иновативните регионални проекти. Бляскавата церемония по награждаването се проведе в Брюксел в сряда вечерта. Всяка година Европейската комисия отличава онези проекти, финансирани от ЕС, които демонстрират високи постижения и нови подходи в областта на регионалното развитие. CityWalk е международен проект, който цели да улесни най-простата форма на градска мобилност - ходенето пеша, в градовете от Дунавския регион чрез интелигентното му интегриране с другите форми на транспорт. ЕС финансира проекта с 1 895 151 евро от Фонда за регионално развитие по оперативната програма за транснационално сътрудничество \"Дунав 2014-2020\". През своя оперативен период (декември 2016 г. - май 2019 г.) партньорство разработи инструментариум (ръководство за гъвкавост, индекс и онлайн инструмент), създаде 8 плана за проходимост, извърши 8 пилотни действия, разработи и представи предложения за политики към градовете, участващи в инициативата. Конкретната цел на проекта CityWalk е чрез семинари и уоркшопове да се създадат стратегии за подобряване на пешеходната среда в градовете в Дунавския регион. Тези стратегии може да се изразяват както в подобряване на инфраструктура като тротоари, паркове и пешеходни градски площи, така и мерки за подобряване на безопасността на пешеходците и борба с престъпността по улиците. \"Това е забавен проект, създаден с усмивка, което го прави много близък до обикновените граждани, но също така обвързва и общините с ангажименти за подобряване на градксата среда\", каза Миклос Лукович. Управлението на проекта също се реализира по различен и модерен начин. Голямо значение за CityWalk има участието на инфлуенсъри в инстаграм и фейсбук, които прегърнали идеята за по-малко замързяване и по-здравословно придвижване в градската среда. \"За да се въведат изцяло и пълноценно стратегиите, които изготвихме с партньорите ни, трябва да се работи и на правителствено ниво. Най-важното, което целим да постигнем, е да променим мисленето на хората относно ходенето пеша\", добави унгарецът пред репортер на \"24 часа\" след награждаването в Брюксел. Въпреки че акцентът е върху ходенето, награденият проект цели да се въведе цялостен подход към градското замърсяване като се подобри градската мобилност чрез ефективно комбиниране на различни транспортни средства. За себе си CityWalk казват, че са нещо повече от обикновен проект. CityWalk е начин на живот, който може да помогне за справянето с изменението на климата, подобряването на качеството на въздуха и намаляването на шума. През 2019 г. REGIOSTARS поставят акцента върху пет области, които са от решаващо значение за бъдещето на регионалната политика на ЕС: - насърчаване на цифровото преобразуване; - свързване на зеленото, синьото и сивото; - борба с неравенството и бедността; - изграждане на градове, устойчиви на климатичните промени; - модернизиране на услугите в областта на здравеопазването. Победителите се определят от научни работници на високо равнище, които оценят подадените проектни заявления и награждават победителите. За всяка категория има 3-членно жури, или общо 15 професори и признати личности от академичните среди. Освен това обществеността може да избере своя победител чрез публично онлайн гласуване, след което се присъжда \"Наградата на публиката\" на един от проектите. От всички 235 000 гласували тази година най-голяма подкрепа от гражданите на ЕС получи CityWalk.", "date": "2019.10.10", "title": "Проект с BG участие грабна наградата на публиката на REGIOSTARS 2019"}
{"url": "https://www.24chasa.bg/novini/article/7701515", "text": "Финландският премиер Анти Рине заяви днес, че Финландия осъжда турската офанзива в Сирия и призовава за преустановяване на военните действия, предаде Асошиейтед прес. Според Рине действията на Турция влошават още повече сложната ситуация в Сирия. Финландският премиер изрази опасенията си, че турската офанзива ще засили сирийската хуманитарна криза. Рине предупреди, че финландското правителство ще прекрати да дава лицензи за износ на оръжия за Турция и други страни, водещи военни действия в региона, предава БТА. Турската офанзива срещу кюрдските сили в Сирия е \"неприемлива\", заяви днес италианският външен министър Луиджи ди Майо, цитиран от Ройтерс. \"Нашето правителство е на мнение, че турската офанзива е неприемлива. Осъждаме я, защото военните действия в миналото винаги са довеждали до още повече тероризъм. Призоваваме за незабавно преустановяване на офанзивата\", каза Ди Майо в кулоарите на конференция в Рим. Китай призова днес за спазване на сирийския суверенитет, предаде Франс прес. \"Китай винаги е бил на позицията, че суверенитетът, независимостта и териториалната цялост на Сирия трябва да бъдат спазвани и съхранени\", каза пред журналисти говорителят на китайското външно министерство Гън Шуан след началото на турската операция в Сирия. Техеран призова за \"незабавно прекратяване\" на турската офанзива срещу кюрдските сили в Североизточна Сирия, предаде Франс прес.", "date": "2019.10.10", "title": "Европейски лидери, Китай и Иран направиха изявления за турската офанзива в Сирия"}
{"url": "https://www.24chasa.bg/novini/article/7701842", "text": "Европейската комисия съобщи, че открива наказателни процедури срещу България и Португалия за неправилно прилагане на правилата за посегателствата срещу информационните системи, предава БТА. Правилата са част от европейското законодателство за борба с киберпрестъпността и предвиждат държавите от Общността да въведат по-строги наказания за престъпления в интернет, включително за широкомащабни кибератаки. Държавите са задължени да подобрят сътрудничеството с установяването на денонощна възможност за връзка. Комисията е установила недостатъци в португалското и в българското законодателство. България и Португалия разполагат с два месеца за отговор, а след това ЕК може да реши да продължи процедурата, се посочва в съобщението.", "date": "2019.10.10", "title": "ЕК: България и Португалия да прилагат правилата за борба с киберпрестъпността"}
{"url": "https://www.24chasa.bg/novini/article/7701828", "text": "Вот на недоверие срещу правителството на Социалдемократическата партия (СДП), оглавявано от премиера Виорика Дънчила, беше одобрен на пленарно заседание на двете камари на румънския парламент днес, съобщи Аджерпрес. В подкрепа на вота на недоверие са гласували 238 парламентаристи, а 5 са гласували против, посочва Медиафакс. Парламентаристите от СДП се въздържаха от гласуване. За да бъде свалено правителството от власт, вотът трябваше събере минимум 233 гласа. Лудовик Орбан, лидер на най-голямата опозиционна сила - Национално-либералната партия (НЛП), заяви след вота, че \"кошмарът, който Румъния преживява, е завършил\", предава БТА. На свой ред премиерът Виорика Дънчила призова президента Клаус Йоханис да номинира нов премиер възможно най-бързо. \"Вотът мина, всички партии се обединиха, за да мине този вот. Имаше и колеги, които извършиха предателство. Няма проблем, тръгваме си с изпълнен дълг\", заяви Дънчила от парламентарната трибуна. \"Призовавам президента Йоханис да номинира възможно най-скоро премиер, който да поеме управлението\", добави тя. Шест опозиционни партии начело с НЛП внесоха вот на недоверие срещу правителството на Дънчила, озаглавен \"За да възстановим Румъния, правителството на Дънчила трябва спешно да бъде отстранено\".", "date": "2019.10.10", "title": "Падна правителството на Виорика Дънчила в Румъния"}
{"url": "https://www.24chasa.bg/novini/article/7701908", "text": "Френското външно министерство е повикало турския посланик на среща по-късно днес, съобщи дипломатически източник, цитиран от АФП. Посланикът е повикан на фона на вълната от международни критики срещу решението на Анкара да изпрати войници в Северна Сирия за операция срещу сирийска кюрдска милиция. Той ще бъда повикан този следобед вследствие на офанзивата в Сирия, посочи дипломатическият източник, пожелал анонимност, предава БТА. Турските войски и сирийски бунтовници, които са техни съюзници, атакуваха вчера кюрдската милиция в Североизточна Сирия, като предприеха въздушни удари и артилерийски обстрел, а след това започнаха трансгранична сухопътна операция.", "date": "2019.10.10", "title": "Франция е повикала турския посланик на среща за Сирия"}
{"url": "https://www.24chasa.bg/novini/article/7701907", "text": "Лавров посочи, че ситуацията в Северна Сирия може да бъде уредена на основата на съществуващите споразумения, предаде ТАСС. \"Ние неизменно и от самото начало на кризата в Сирия сме обръщали внимание върху това, че разбираме законното безпокойство на Турция заради сигурността на границите й. Едновременно с това всячески подчертаваме необходимостта това безпокойство да бъде уредено в рамките на съществуващите между Дамаск и Анкара договорености, така нареченото споразумение от Адана от 1998 г.\", каза той, цитиран от БТА. Руският министър заяви, че ефективното прилагане на това споразумение, което по думите му предполага съвместни усилия за пресичане на терористични акции по границата между Турция и Сирия, е било усложнено от действията на американците и оглавяваната от тях коалиция на източния бряг на Ефрат. \"Много години предупреждавахме за изключително голямата опасност от този експеримент там на американците, които всячески се опитваха да противопоставят кюрдите на арабските племена. Предупреждавахме да не бъде разигравана кюрдската карта, защото това може да свърши много зле, за което ни предупреждаваха нашите колеги от другите страни в региона с големи кюрдски общности\", добави той. Лавров каза, че руските и турските военни поддържат редовни контакти във връзка с турската операция в Сирия. \"Както знаете, президентът (Реджеп) Тайип Ердоган позвъни на президента (Владимир) Путин, преди това на мен ми се обади турският министър на външните работи Мевлют Чавушоглу. Между нас има канал за поддържане на редовна връзка за избягване на инциденти, нашите военни поддържат редовни контакти едни с други. Заинтересовани сме от възможно най-бързо успокояване на ситуацията, преди всичко на основата на зачитането на суверенитета и териториалната цялост на Сирия\", заяви той. Лавров е в столицата на Туркменистан Ашхабад за срещата на външните министри на страните от ОНД.", "date": "2019.10.10", "title": "Русия ще настоява за турско-сирийски диалог"}
{"url": "https://www.24chasa.bg/novini/article/7701937", "text": "„Настояваме неусвоените бюджети на общинските болници за период от м. януари до м. август 2019 година да бъдат пренасочени от НЗОК за изплащане на „надлимитните“ суми. НЗОК разполага с достоверна информация за точния размер на тези средства“, се казва в декларацията. Припомняме, че Българска болнична асоциация, Националното сдружение на частните болници и Национално сдружение на областните многопрофилни болници за активно лечение, вече изразиха своята пълна подкрепа на справедливитие искания на Сдружението на общинските болници в България, в която се настоява за незабавно изплащане на „надлимитната” дейност. „Присъединявайки се към исканията на Съюза на общинските болници в България, ние категорично настояваме за незабавно изплащане на извършената, но неразплатена дейност на болниците и слагане на край на политиката на лимитиране в интерес на пациентите и лечебните заведения”, написаха в позицията си болничните асоциации. От Сдружението на общинските болници предлагат и решения, свързани с преодоляване на проблемите в общинското здравеопазване. „Предвид задълбочаващия се кадрови дефицит в страната, който не може да бъде решен в средносрочна перспектива, считаме за необходимо в НРД-2020 да бъде включена възможност специалисти, назначени на половин щат, да бъдат включени в Приложение № 1, като изпълнители на КП, в това число двама специалисти на половин щат да се равняват на един. В подкрепата на това предложение е и практиката на Надзорния съвет на НЗОК за някои лечебни заведения да бъде направено това изключение. С това решение ще бъде запазен принцип на равнопоставеност, гарантиран от НЗОК, като основната му функция. Предлагаме на специалисти по вътрешни болести да се върне правна възможност чрез МС да могат да извършват дейности по тесни медицински специалности, такива като ендокринология, пулмология, кардиология. При необходимост и по преценка на специалист по вътрешни болести да се извършват консулти от тесни специалисти по съответната специалност, в това число и назначени на гражданския договор към лечебното заведение. Настояваме за адекватно увеличаване цените на клиничните пътеки през 2020 година, с което ще се намали дисбаланса между така наречените „печеливши“ и „непечеливши“ клинични пътеки. При разработката на нови медицински стандарти и с цел намаляване на „корпоративни“ интереси, в работните групи да бъдат включени задължително представители на общинските болници. Това решение ще позволи действащите високи изисквания, заложени в медицински стандарти, да се синхронизират както с наличен кадрови, така и финансов дефицит. Предлагаме през 2020 година на болниците да се спускат годишни прогнозни бюджети, поради обективната невъзможност от централизирано разпределение на „твърдите“ помесечни и годишни приходи на лечебните заведения, които обслужват региони с различна нозология, структурния състав на населението, с различен мащаб и структура. Предлагаме на Отделенията по анестезиология и интензивно лечение с второ ниво на компетентност да се заплаща извършването на КПр №3 „ Интензивно лечение, мониторинг и интензивни грижи с механична вентилация и/или парентерално хранене\" и КПр № 4 „Интензивно лечение, мониторинг и интензивни грижи без механична вентилация и/или парентерално хранене”, които реално се извършват в тези структури, но не се заплащат от НЗОК по формални причини“, се казва в декларацията. Представители на Управителния съвет на СОББ заявят, че са силно обезпокоени и от очакваното увеличаване на минималната работна заплата за страната, считано от 1 януари 2020 година, без ясна обосновка откъде ще дойде допълнителен финансов ресурс за това увеличение, дали от МЗ или от съответното увеличаване на цени на клинични пътек", "date": "2019.10.10", "title": "Сдружението на общините:  Болници загиват, ако незабавно не се изплати надлимитната дейност"}
{"url": "https://www.24chasa.bg/novini/article/7700320", "text": "Другата седмица Съветът за електронни медии ще реши окончателно дали генералният директор на БНР Светослав Костов ще остане на поста си. Съветът започва процедура за предсрочно прекратяване на мандата му, решиха членовете му вчера. Стартът ѝ беше приет с три гласа - на председателката София Владимирова, на Ивелина Димитрова и на Розита Еленова. Бетина Жотева и най-новият член в СЕМ - Галина Георгиева, се въздържаха. Светослав Костов има 5 дни срок (от получаването на уведомителното писмо) да предостави писмено възражение или становище. казаха от БНР. След изтичането на срока СЕМ ще гласува прекратяването на мандата. Ако Светослав Костов бъде отстранен, съветът ще номинира публично кандидати за временно изпълняващ длъжността. “Гласуването също ще бъде прозрачно, както досега”, каза Владимирова. При временен шеф на обществената медия СЕМ е длъжен по закон до 3 месеца да обяви конкурс за генерален директор на БНР. Дотук се стигна, след като Костов отказа да даде исканата му от СЕМ оставка заради безпрецедентното спиране на програма “Хоризонт” за 5 часа на 13 септември, както и заради отстраняването на журналистката Силвия Великова от ефира и от съдебния ресор, който тя отразява. Всичко това предизвика напрежение в БНР и нестихващи и до днес протести поне по две линии - на различни митинги се събират защитници на Великова, както и служители на радиото в подкрепа на генералния директор. “Това, че поискахме оставката на генералния директор, е ясен знак, че смятаме, че той повече не бива да ръководи БНР. Извършеното нарушение е изключително грубо. Със спирането на “Хоризонт” за 5 часа то засяга по безпрецедентен начин охраняваните с конституцията и законно основни права и ценности - правото на информираност. Нарушението е свързано и с националната сигурност и е при утежняващи обстоятелства. Едно от тях е, че не е имало нито технически проблем, нито профилактика, нито проблем при преноса на сигнала. Другото утежняващо обстоятелство е, че не са направени каквито и да е опити да се възстанови сигналът през тези 5 часа”, обясни мотивите си Ивелина Димитрова. По думите ѝ обясненията на Костов за случилото се взаимно си противоречат, а версиите му непрекъснато се сменят. “Макар едно, нарушението е изключително грубо и дава повод да се стартира процедурата”, каза тя. Според Розита Еленова са накърнени основните конституционни ценности под ръководството на генералния директор и СЕМ няма друг избор освен предсрочно прекратяване на мандата. “Цялата отговорност е на генералния директор на БНР. Да бъдеш директор на обществена медия, е чест и привилегия и огромна отговорност. До този момент в СЕМ не чухме кой поема отговорността за създалото се напрежение в БНР и за прекъсването на сигнала на 13 септември”, каза София Владимирова и също подкрепи старта на процедурата. Мандатът на генералния директор на БНР се прекратява предсрочно,  . Това гласи чл. 67, ал. 1, т. 2 от Закона за радиото и телевизията. Именно по този член ще бъде обсъждан мандатът на Светослав Костов. Точно заради този законов текст обаче Бетина Жотева и Галина Георгиева от СЕМ гласуваха “въздържал се”, тъй като не виждат достатъчно законови основания, за да поискат отстраняването на директора. “Положението в радиото е на предела. Трябва ми обаче още малко информация, защото липсват достатъчно законови основания поне на този етап. Бих искала да зная какво е открила прокуратурата, защото СЕМ няма правомощия да води следствия. Информацията, която получихме, е много разнопосочна, а всяка от позициите, които чухме, не е меродавна, защото е емоционална”, обясни Жотева. Впрочем още днес, 10 октомври, главният прокурор Сотир Цацаров ще бъде изслушан във временната анкетна комисия в Народното събрание, създадена заради кризата в радиото. По думите на Жотева Светослав Костов не е обжалвал двете големи глоби, с които СЕМ наказа общественото радио за нарушаване на индивидуалната лицензия и за нарушаване на принципа за гарантиране правото на информация. Възможно е обаче да обжалва вчерашното решение на СЕМ. При отстраняването му може и да заведе дело срещу Съвета за електронни медии. смята Жотева. Галина Георгиева подкрепи колежката си и също се въздържа от гласуване. “Вземането на страна ще бъде емоционално и ми се иска да получим по-подробна информация, за да вземем обосновано решение”, обясни Георгиева. Междувременно и редколегията на “Христо Ботев” поиска оставката на Светослав Костов с писмо до СЕМ, пратено във вторник. Така се присъедини към искането на свои колеги от “Хоризонт” и кореспонденти на радиото. ", "date": "2019.10.10", "title": "След 5 дни БНР може да има временен шеф, след 3 месеца - чисто нов"}
{"url": "https://www.24chasa.bg/novini/article/7701977", "text": "Български инвеститор е много по-добре, отколкото някой от другия край на света. Това заяви в предаването “Лице в лице\" по Би Ти Ви в сряда шефът на енергийната комисия в парламента Валентин Николов. Според него избраният кувач \"Еврохолд\" има капацитет да управлява енергиен бизнес. „Очакваме КЗК да се произнесе, а след това КЕВР. Те са независими регулатори. Бих казал, че сделката се развива много по-добре, отколкото в предишния случай“, коментира Николов. \"Еврохолд\" обявиха кои са банките, които ще финансират сделката. А не знаехме кои щяха да финансират „Инерком“. Бяха казали „консорциум от банки“. Никой не знаеше кои са и започнаха спекулации. Сега знаем кои са банките, виждаме листната на борсата компания, която е прозрачна, следи се от регулатори не само на Българската фондова борса“, каза още Николов.", "date": "2019.10.10", "title": "Валентин Николов: Български инвеститор е много по-добре за ЧЕЗ"}
{"url": "https://www.24chasa.bg/novini/article/7701964", "text": "Социалните работници ще търсят възможности за подкрепа на родителите на изоставеното в ж.к. \"Люлин\" бебе, съобщиха от Агенцията за социално подпомагане. В прессъобщението се посочва, че вчера, около 17.00 часа, мъж посетил Дирекцията \"Социално подпомагане\" - Люлин, и заявил, че желае да изостави детето си, тъй като майка му и сестра му тормозят майката на детето, защото то много плаче и това им нарушава спокойствието. При посещението си той е бил заедно с майката на бебето. Когато служителите са ги помолили да удостоверят самоличността си, двамата са напуснали дирекцията заедно с детето, без да предоставят повече информация. По-късно същия ден, около 21.50 часа, в отдела \"Мобилна работа с деца в риск\" към ДСП - Оборище, е постъпил сигнал от 9-то Районно управление към СДВР, че е изоставено бебе на възраст около 6-7 месеца в столичния ж.к. \"Люлин\". Според данните от сигнала, детето е оставено пред вратата на апартамента на неговия дядо в детска кошничка с бележка \"Ние не можем да го гледаме, по-добре социалните\". При пристигане на социалните работници от отдела \"Мобилна работа с деца в риск\" около 22.20 часа, на адреса са присъствали патрул от 9-то РУ, криминална полиция, Спешна помощ и няколко съседи. Бебето е било прегледано от екипа на Спешна помощ и медиците са установили, че то е клинично здраво, добре развито за възрастта си и без видими следи от насилие. Детето е транспортирано от Спешна помощ и социалните работници в Дом за медико-социални грижи. Лелята на детето по бащина линия е разказала, че неговите родители живеят с нея и майка й, като двете заедно се грижат за него. По информация на пресцентъра на МВР, към момента майката и бащата на детето са задържани за 24 часа. От събраната информация по случая става ясно, че родителите са получили еднократна помощ за раждане на дете. Социалните работници са ги посъветвали да подадат заявление за отпускане на месечни семейни помощи за детето, но до момента те не са направили това, се посочва в съобщението. Става ясно, че на бащата на детето са регистрирани 4 фирми в качеството на управител. Поради това ще бъде подаден сигнал до прокуратурата дали не става въпрос за злоупотреба с човек в неравностойно положение. Социалните работници ще окажат подкрепа на детето и родителите му, като насочат семейството към подходящи социални услуги - консултация с психолог, консултации за правилно отглеждане на детето. В случай на необходимост ще се търсят възможности за предприемане на подходяща мярка за закрила на детето, като приоритетно ще се проучат възможности то да остане в семейството. Социалните работници проучват и възможностите за допълнително социално подпомагане на домакинството.", "date": "2019.10.10", "title": "Социалните ще помогнат на родителите на изоставеното в \" Люлин\" бебе"}
{"url": "https://www.24chasa.bg/novini/article/7701981", "text": "Комисията за противодействие на корупцията и за отнемане на незаконно придобитото имущество (КПКОНПИ) е установила конфликт на интереси при Александър Манолев - бивш заместник-министър на икономиката и член на Управителния съвет на Държавен фонд \"Земеделие\". Това съобщиха от Комисията. Манолев е оказал влияние на други органи и лица в частен интерес на свързано с него лице, във връзка с мониторинга по изпълнение на договора за отпускане на финансова помощ, свързан с функционирането на къща за гости в Сандански.", "date": "2019.10.10", "title": "КПКОНПИ: Александър Манолев бил в конфликт на интереси относно къщата за гости в Сандански"}
{"url": "https://www.24chasa.bg/novini/article/7701575", "text": "С 1,5 млрд. евро ще се свие бизнесът на българските компании за международни товарни превози до 2023 г., ако пакетът за мобилност на ЕС бъде прие в пълния му обем. Това показва оценка на KPMG на ефекта от готвените промени. Промените са вече на етап \"триалог\", тоест преговори между ЕК, европарламента и Съвета на ЕС, припомни министърът на транспорта Росен Желязков.  В момента  секторът е оценен  на над 2,8 млрд. евро, или 6% от БВП, ако промените бъдат приети, той се свива на 1,3 млрд. Очаква се преустановените или релокираните бизнеси да са малко над 1 млрд. евро, или  компании, които държат 36% от камионите ще преустановят или ще преместят бизнеса си в по в центъра на Европа. Ако промените са балансирани, то ръстът на този бизнес през 2023 г. ще достигне 3,96 млрд. евро, показва анализът на консултантската компания. Транспортните фирми ще увеличат с 40 млн. евро  административните си разходи, а целта на промените, декларирани от ЕК, е да се намали административната тежест. Йордан Арабаджиев, изпълнителен директор на Съюза на международните превозвачи, даде пример с Австрия, която е разделена над 20 области и българският шофьор трябва да отговаря на 23 различни ставки на минималната работна заплата. Изисква се допълнителен административен персонал за управляване на подобни процеси.  Министър Желязков пък допълни, че има много големи неясноти в правоприлагането, как ще се прилагат нормите за командироването - дали ще обхваща 24 часа в денонощието, ще обхваща ли почивката или само времето за шофиране, по какъв начин ще бъде контролирано до въвеждането на второ поколение интелигентен тахограф, ще има ли дерогация на правилата, това са теми, които тепърва ще бъдат анализирани. Със 155 млн. евро ще се увеличат плащанията за гориво, заради изискването за връщането на камионите на 4 седмици в страната, в която са регистрирани. 53% от българските камиони, които извършват превози в страните в ЕС, ще се връщат празни, а това ще увеличи емисиите въглероден двуокис с 88,5 т, което е 3% ръст на емисиите от превозни средства на компаниите за международни превози. Разходите за хотел са изчислени на 119 млн. евро,  а за паркинг за камионите - на 24 млн. евро. Пропуснатите ползи са изчислени на 509 млн.  14 000 служители на транспортни компании ще бъдат засегнати от промените. Не са представени изчисления как те ще се отразят на съпътстващите бизнеси - застраховане, лизингови компании, логистика, куриерски услуги и др. Статистиката показва, че около 12 700 компании от България предоставят сухопътен международен транспорт. 75 на сто от тях са с до 5 камиона, т.е. малки фирми. Заетите в сектора са 42 500 с около 1750 евро средна заплата. Общо 25 800 са българските камиони, които са оперирали в Европа през 2018 г. и тяхната средна възраст е 3 години, за разлика от тези в Европа, които са средно на 11 години, посочиха анализаторите. Средната възраст на тежкотоварния автопарк общо за страната е 6 години, а около 1,5 млрд. евро са направените инвестиции, показва проучването.  Имаме аргументи с оценка на въздействието  от призната и уважавана в ЕС компания, казаха министърът на транспорта Росен Желязков и превозвачите. Желязков заяви още, че страната ни търси балансиран подход. Посочи, че има разминавания между това, което са приели еврокомисията и парламента. Даде пример с решение на Съвета на ЕС,  че  не е предвижда камионите да се връщат, и това на европарламента  -  да не се връща шофьорът. \"Така че ние търсим това, което е изгодно за нас и подкрепяме решението на съвета. Ще проявяваме гъвкавост между решенията на съвета и на  парламента, заставайки на ясна позиция в противоречията, които съществуват. А с отделните държави да търсим онази група, която би ни подкрепила и не принадлежи към нито един от двата лагера. Но няма да кажем с коя държава за какво преговаряме и това е напълно обяснимо\", заяви още той.", "date": "2019.10.10", "title": "С 1,5 млрд. евро се свива бизнесът на БГ превозвачи от пакета  \"Мобилност 1\""}
{"url": "https://www.24chasa.bg/novini/article/7702026", "text": "Президентът на Украйна сякаш играе и за двете страни от политическото разделение в САЩ, като подсигурява залозите си, за да гарантира запазването на американската финансова и военна помощ, независимо от това кой ще спечели следващите избори догодина. Първо - точка за екипа на президента Доналд Тръмп. Главният прокурор на Украйна се съгласява да бъде преразгледано старото разследване срещу ръководството на една газова компания, назначило в управителния съвет сина на кандидата за президентската номинация на демократите Джо Байдън. А сега - жест към лагера против Тръмп. Украйна назначава на висок пост в прокуратурата човека, който разкри плащанията под масата на Пол Манафорт, едновремешния шеф на предизборния щаб на Тръмп. Така че от кой отбор е украинският президент Володимир Зеленски? Той не се хваща на тази въдица - не и във време, когато се нуждае от американската помощ, за да противостои на проруските сепаратисти, като същевременно се проявява като независим лидер на своя народ. Вместо това той настоява, че поддържа разделението на властите и не се намесва в решенията на прокуратурата. Анализатори казват, че украинското ръководство се опитва да запази всички свои варианти, като показва, че Зеленски не е покорен на Тръмп, но не е и негов враг. Зеленски е в центъра на разследването за импийчмънт срещу Тръмп, който в телефонен разговор през юли е притиснал президента на Украйна да разследва негови политически противници демократи. Назначаването на Виктор Трепак във вторник за заместник-главен прокурор бе поредният шахматен ход на Украйна. Активистите срещу корупцията - чиято кауза Зеленски подкрепи, когато се кандидатира за президент - приветстваха новината. Трепак никога досега не е работел като прокурор, но той разполага с качествата за тази работа. Като пръв заместник-директор на Службата за сигурност на Украйна (нещо като украинска комбинация от ЦРУ и ФБР) той преследваше двама високопоставени прокурори, обвинени в корупция по т.нар. диамантено прокурорско дело, заради скъпоценностите, намерени в дома на единия от прокурорите. Но делото не стигна доникъде, а разочарованият Трепак се оправда с политическа намеса. Месец по-късно той връчи на антикорупционните следователи скандалната \"черна счетоводна книга\" за тайните плащания, извършвани от \"Партията на регионите\" на бившия президент Виктор Янукович на множество изтъкнати личности, сред които и Манафорт. Тези плащания, направени години преди Манафорт да се включи в предизборния щаб на Тръмп, изиграха роля в делото в САЩ срещу Манафорт, който сега излежава седемгодишна присъда по обвинения, свързани с годините му като политически консултант в Украйна. В изявление за Асошиейтед прес през 2017 г. Манафорт не отрече, че неговата фирма е получавала украински пари, но каза: \"Всички банкови трансакции, получени от моята компания, са законни плащания за политически консултации\". Трепак не е говорил публично за самия Манафорт, но енергично е отстоявал решението си да предаде на разследващите \"черната счетоводна книга\" като част от своята кампания през цялата си кариера срещу подкупите и нечистите политически контакти. Именно тази непоклатима репутация прави назначението на Трепак полезно за Зеленски, който понесе удари от вътрешните си опоненти, обвинили го, че се държал раболепно в разговора си с Тръмп, и който иска да прати сигнал на своите избиратели и международните партньори, че се готви да изведе измъчваната от корупция Украйна на чист и независим път. Дария Каленюк от антикорупционната група \"Антак\" описва Трепак като \"може би единственият офицер от службите за сигурност на Украйна, смятан за реформатор\". Назначаването на Трепак \"е ясен сигнал към американците и специално към Тръмп за желанието (на Зеленски) да се дистанцира и да запази независимост\", казва Вадим Карасьов, ръководител на Института за глобални стратегии. \"Зеленски дискретно показва, че не иска да бъде марионетка или момче за бой на Тръмп и че е способен да води независима игра и политика\", добавя той. Самият Зеленски казва, че не може да бъде притискан, за да изпълни исканията на Тръмп. Но същевременно неговото правителство не отблъсква Тръмп. В разговора си с Зеленски през юли Тръмп иска помощ на два фронта. Първият е за твърденията на Тръмп, че Украйна се е съюзила с демократите в заговор за саботиране на неговата президентска кампания през 2016 г. Не се появиха доказателства за такъв заговор, но Тръмп е подканил Зеленски \"да стигне до дъното на това\" в опит да потвърди обвинението преди изборите в САЩ през 2020 г. По същото време Тръмп притиска Украйна да разследва потенциални нарушения на бившия вицепрезидент Джо Байдън и неговия син Хънтър. Тръмп каза, че Съединените щати имат \"пълното право\" да молят чуждестранни лидери да разследват случаи на корупция, въпреки че никой не е дал доказателства за криминални нарушения на Байдънови. По това дело Украйна сякаш иска да успокои Тръмп, като му подхвърля някакъв кокал. Главният прокурор Руслан Рябошапка обяви в петък, че неговата институция преразглежда разследванията, свързани със собственика на газовата компания \"Бурисма\". Това е компанията, наела Хънтър Байдън през 2014 г., когато баща му е отговарял в администрацията на Обама за дипломатическите дела с Украйна. Прокурорът твърди, че не е усещал някакъв натиск по делото \"Бурисма\" и казва, че не знае за някакво нарушение от двамата Байдън. Той каза, че прокуратурата \"прави одит\" на ключови дела, които са били закрити, прекратени или замразени от неговите предшественици, вкл. няколко, свързани с основателя на \"Бурисма\". Политически анализатори в Киев възприемат това изявление не като нов опит да бъдат извадени кирливите ризи на Байдънови, а по-скоро като стремеж да бъде запазено благоразположението на Белия дом. В четвъртък Зеленски можа сам да обясни своята стратегия: Той участва в \"медиен маратон\" на фона на разрастващите се въпросителни за това на кого всъщност е предан.", "date": "2019.10.10", "title": "AП: Зеленски играе на топло и студено с екипа на Тръмп"}
{"url": "https://www.24chasa.bg/novini/article/7702023", "text": "Риана заяви пред сп. \"Вог\", че най-психичноболният човек в САЩ изглежда е президентът Доналд Тръмп, предаде Франс прес. Певицата от Барбадос обвинява Тръмп, че непрестанно свързва извършваните от бели хора стрелби с психични смущения, докато стрелбите, извършени от представители на етническите малцинства, окачествява като терористични актове, предаде БТА. Американският президент заяви през месец август, че психични болести са в основата на извършените от бели стрелци убийства в Ел Пасо, Тексас, и Дейтън, Охайо. \"Тръмп лошо произнесе една по една буквите в думата тероризъм - каза Риана. - Фактът, че това е окачествено различно заради цвета на кожата на извършителя, е унизителен. Това е съвсем расистко. Ако дадете оръжие на арабин в магазин от веригата \"Уолмарт\" (стрелбата в Ел Пасо на 3 август бе именно в такъв магазин,) Доналд Тръмп изобщо няма да спомене за проблем, свързан с психичното здраве. Най-психичноболният човек в САЩ днес изглежда е президентът Тръмп.\"", "date": "2019.10.10", "title": "Певицата Риана: Доналд Тръмп е най-психичноболният човек в САЩ"}
{"url": "https://www.24chasa.bg/novini/article/7702152", "text": "Телата на 70-годишен мъж и съпругата му бяха намерени изгорели в къща в Източна Австралия, съобщи днес полицията, цитирана от Франс прес и БТА. Това са първите две жертви на започналия в този австралийски регион сезон на горските пожари. Подобни пожари избухват всяка година по това време на огромния островен континент, където сега започва сезонът пролет - лято. Тази година обаче пожарите подраниха и започнаха още в началото на септември. Най-малко 29 къщи и други сгради изгоряха през изминалата седмица в щата Нов Южен Уелс. В обширни територии на щатовете Нов Южен Уелс и Куинсланд има сериозна засушаване. Учени предупредиха за увеличен риск от пожари през лятото вследствие покачването на температурите.", "date": "2019.10.10", "title": "Горските пожари в Австралия взеха първите си жертви (Снимки)"}
{"url": "https://www.24chasa.bg/novini/article/7702178", "text": "41-годишен, обявен за общодържавно издирване, е установен и задържан при операция на сектор „Издирване“ - ГДНП, съобщиха от пресцентъра на МВР. На 10 октомври, мъжът – с постоянен адрес в гр.Мелник, бил спрян за проверка близо до туристически обект в с. Железница, Софийско. Криминалистите установили, че за него има заповед за издирване от средата на миналата година във връзка с изпълнение на влязла в сила присъда от две години и половина лишаване от свобода, за извършено престъпление по чл. 209 от НК. По случая е уведомена Районна прокуратура - Петрич. Мъжът ще бъде приведен в Софийския централен затвор.", "date": "2019.10.10", "title": "Задържаха мъж, обявен за общодържавно издирване"}
{"url": "https://www.24chasa.bg/novini/article/7702168", "text": "Израелският премиер Бенямин Нетаняху осъди днес турското военно нахлуване в Североизточна Сирия, насочено срещу кюрдските милиции в района, и предупреди за възможно етническо прочистване, предаде Ройтерс, цитирана от БТА. \"Израел решително осъжда турската инвазия в кюрдските райони в Сирия и предупреди да не се предприема етническо прочистване от Турция и нейните проксита\", написа Нетаняху в Туитър. Той добави, че \"Израел е готов да окаже хуманитарна помощ на храбрия кюрдски народ\".                                                                                                                                                                                                                                                                                                                       ", "date": "2019.10.10", "title": "Нетаняху: Турция извършва етническо прочистване срещу кюрдите"}
{"url": "https://www.24chasa.bg/novini/article/7702189", "text": "Опитите за намеса в процеса за вземане на решения в ЕС излага европейските демократични общества на риск, предупреждават евродепутатите в резолюция, приета в четвъртък с 469 гласа „за“, 143 гласа „против“ и 47 гласа „въздържал се“. Парламентът посочва, че чуждестранната намеса следва систематичен модел, като става въпрос за кампании в социалните медии, кибератаки срещу инфраструктурата, свързана с избори, или финансова подкрепа за политически партии в периода преди важни национални и европейски избори. Много от случаите на намеса са в полза на антиевропейски, есктремистки и популистки кандидати. Въпреки че в държавите членки има пълна или частична забрана за чуждестранни дарения за политически парии и кандидати, чуждестранни актьори намират начин да заобиколят тези правила, отбелязаха депутатите. Те също посочват случая с Националния фронт във Франция и твърденията на медиите, уличаващи австрийскта \"Партията на свободата\", италианската \"Лига\" и кампанията на Leave.eu в Обединеното кралство. Евродепутатите изразиха дълбока загриженост относно „изключително опасния характер на руската пропаганда“, която е главният източник на дезинформация в Европа, и която се е удвоила от януари 2019 г. (998 случая) в сравнение със същия период през 2018 г. (434 случая). Евродепутатите също категорично осъждат „агресивните действия“ от държави извън ЕС, които се опитват да подкопаят суверенитета на държавите от Западните Балкани в процес на присъединяване към ЕС и държавите от Източното партньорство. Евродепутатите призовават за превръщането на Оперативната група на ЕС за стратегическа комуникация с Източното съседство в постоянна структура със значително по-голямо финансиране. Те отправят призив към интернет компаниите и социалните медии да сътрудничат в борбата с дезинформацията, без да подкопават свободата на словото, и към ЕС да разработи правна рамка за противодействие на хибридните заплахи. Европейският съюз се бори активно с дезинформацията от 2015 г. насам, когато Европейска служба за външна дейност (ЕСВД) създаде Оперативната група на ЕС за стратегическа комуникация с Източното съседство, с цел ефективната комуникация на политиките на ЕС спрямо Източното съседство. Преди европейските избори, през октомври 2018 г. Facebook, Google, Twitter и Mozilla, и Microsoft през 2019 г., подписаха Кодекса за поведение, с което се съгласиха доброволно с прилагането на стандартите за саморегулиране за борбата с дезинформацията. През декември 2018 г. Европейската комисия публикува План за действие за борба с дезинформацията. Преди края на 2020 г. в държавите членки предстои да се проведат повече от 50 президентски, национални, местни или регионални избори.", "date": "2019.10.10", "title": "Евродепутатите: ЕС трябва да предприеме действия срещу фалшивите новини и външната намеса в изборите"}
{"url": "https://www.24chasa.bg/novini/article/7702181", "text": "Европейският парламент отхвърли днес кандидатурата на Силви Гулар за еврокомисар от Франция, предаде Франс прес, цитирана от БТА. Решението бе взето с голямо мнозинство: 82 депутати гласуваха против кандидатурата на Гулар, 29 - за, а един се въздържа. Срещу френската кандидатка текат две разследвания - едното е на френското правосъдие, а другото - на Европейската служба за борба с измамите (ОЛАФ). Подозира се, че Гулар е замесена в схема за фиктивно наемане на работа във френската центристка партия \"Демократично движение\", на която е член. По-рано днес тя аргументира отказа си да оттегли своята кандидатура, като се позова на презумпцията за невинност. След гласуването Гулар каза, че си е взела бележка за отхвърлянето на нейната кандидатура в съответствие с демократичните норми. \"Благодаря на президента на Републиката (Еманюел Макрон) и на (бъдещия председател на Европейската комисия) Урсула фон дер Лайен за тяхното доверие и на всички евродепутати, които гласуваха за мен\", написа в Туитър френската кандидатка за еврокомисар. Макрон заяви, че Гулар е станала жертва на \"политическа игра, която засяга цялата Европейска комисия\", предаде Ройтерс, цитирайки комюнике на Елисейския дворец. В текста пише, че френският президент ще постави въпроса пред бъдещия председател на ЕК и ще работи за това Франция да запази предвидения за нея ресор в новия състав на Комисията. Гулар бе номинирана за еврокомисар за вътрешния пазар.", "date": "2019.10.10", "title": "Европарламентът отхвърли кандидата за еврокомисар на Франция"}
{"url": "https://www.24chasa.bg/novini/article/7702102", "text": "Предстои очна ставка между шефа на БНР Светослав Костов и техническия директор Пламен Костов. Версиите на двамата били абсолютно противоречиви. \"За мен е необяснимо как може с един имейл да бъде спряна програма \"Хоризонт\". Това беше един от изводите, които главният прокурор Сотир Цацаров направи пред депутатите от Временната анкетна комисия, създадена да изяснява спирането на програма \"Хоризонт\" на 13 септември от 06:00 до 10:42 ч. Пред народните представители той представи пет сюжетни линии. Едната сюжетна линия е свързана със заглъхването на програма \"Хоризонт\" на 13 септември и по нея вече има досъдебно производство, но все още няма обвиняеми. Втората линия е във връзка с твърдения за упражнен натиск от страна на генералния директор върху журналистката Силвия Великова, както и за упражнен натиск върху самия генерален директор.Третата е за финансови злоупотреби в БНР. Четвъртата е за прояви на агресия между двама редактори и един репортер на 20 септември. Петата сюжетна линия е по твърдения на генералния директор, че едва ли не е предотвратен втори опит за спиране на програма \"Хоризонт\" на 4 октомври. По повод на това Цацаров обясни, че планираната профилактика в този ден е била абсолютно планова и тя е не е можела да засегне по никакъв начин радиото. Пред народните представители той припомни заключенията от проверката във връзка с изключването на \"Хоризонт\" на 13 септември. Очертали се две версии. Първата версия се изгражда от твърденията на техническия директор Пламен Костов, че заглъхването на радиото е извършено със знанието на генералния директор. Втората версия е, че шефът на БНР не е нареждал и няма спомен да се е обаждал да се спре \"Хоризонт\". Пред разследващите Пламен Костов твърди, че на 11 септември около 17:51 ч. Светослав Костов му се е обадил, за да му заяви, че трябва да бъде спряно излъчването на \"Хоризонт\". Малко по-късно, около 18:30 ч., техническият директор се е обадил на генералния директор и поискал по някакъв начин това заглъхване да се документира, а шефът на БНР му отвърнал: \"Пращай каквото трябва\". Самото уведомление, което носи печат от 11 септември, било входирано с дата 12 септември Поради разминаването във версиите на двамата ще бъде извършена очна ставка, каза главният прокурор. Също така ще бъдат използвани възможностите на Закона за електронните съобщения, за да се види кой на кого се е обаждал.  Във втората сюжетна линия за оказване натиск се извършва проверка в Софийската районна прокуратура. Там също се очертали две групи твърдения. Според едната група от 4-ма служители на радиото, сред които и Силвия Великова, твърдият, че се е целяло сваляне от ефир на съдебната репортерка на БНР, за да не отразява протестите срещу кандидатурата на Иван Гешев за главен прокурор. От показанията на Великова се разбрало, че имало разговор между нея и Светослав Костов в Борисовата градина, което тя каза и пред СЕМ преди дни. Костов пък твърдял, че наистина се е видял в журналистката в Борисовта градина, но той е минал там случайно. Срещнал Силвия Великова със своя колежка, която в момента е била в майчинството, и той ги поздравил. Костов твърдял, че не е искал да бъде сваляна от ефир Силвия Великова. Главният прокурор потвърди, че е имало заповед за нейното командироване в Стара Загора. Цацаров предположи, че по тази сюжетна линия, ще бъде образувано досъдебно производство. Все още не е разпитана журналистката, която е присъствала на срещата с Костов и Силвия Великова в Борисовата градина, но пък тя си тръгнала, когато двамата се заприказвали и не чула разговора. На въпрос на народните представители Цацаров уточни, че по време на своя разпит Силвия Великова е казала, че питала шефа на БНР откъде идва натиска върху него. Той уточнил, че бил от 4-ма души. Тя конкретизирала, че не е от Цацаров, заместникът му Иван Гешев или премиера, тъй като Костов категорично отрекъл натискът да е от някой от тях. ", "date": "2019.10.10", "title": "Цацаров: За мен е необяснимо как един имейл може да спре радиото"}
{"url": "https://www.24chasa.bg/novini/article/7702198", "text": "Върховният касационен съд излезе с окончателно решение по делото \"Килърите 3\" от Перник. Петима са осъдени за участие в престъпната група. Това са лидерът Милчо Петров-Чироза е наказан с 10 г. зад решетките, бащата на Райко Кръвта Васил Василев-Бай Васо - с 5 г., Иван Цветков-Ванчето и Калоян Томов-Рокера - по 3 г. Димитър Начков е наказан с 1 г. условно. В затвора обаче ще оставне само Милчо Петров-чироза, който е зад решетките от 2013 г., когато беше разбита бандата, т.е. - 6 г. Остава му да излежи още 4 г. Останалите са на свобода, защото присъдите им съвпадат с престоя им в предварителния арест.  Това е прословутата групировка на Райко Кръвта, разстрелян през 2005 г. След смъртта му го наследява Румен Стефанов-Алф, койт осъщо е убит. След това лидер на бандата става Милчо Чироза като се съобразявал и с волята на Бай Васо, бащата на Райко Кръвта. Най-тежкото обвинение срещу него беше за убийството на Теодор Неофитов-Ханс, но не се намериха доказателства, че лично го е убил. Осъден е само като подбудител. Основни свидетели срещу Пернишките килъри бяха серийният убиец Станислав Методиев-Сиси, който е в затвора и Николай Николов-Шатката, който избяга през 2014 г. И двамата са били членове на същата групировка в миналото.   Във ВКС е получено уведомление от прокурор за предприети действия по изпълнение на наложените от съда наказания. С Решение № 149/18.09.2019 г. по наказателно дело № 490/2019 г. тричленен състав на Върховния касационен съд (ВКС) отменя въззивното решение от 07.02.2019 г. по в.н.о.х.д. № 24/2018 г. на Апелативния специализиран наказателен съд (АСНС) само в частта подсъдимият Борислав Николов да е извършил престъплението по чл. 321 от НК при наличието на квалифициращия признак „групата да е създадена с користна цел“, като го оправдава само по този квалифициращ признак. Оставя в сила въззивното решение в останалите му атакувани части. Решението не подлежи на обжалване и протест. Това съобщиха от пресцентъра на Върховния касационен съд. Делото е образувано по протест и жалби срещу решението на АСНС, с което е изменена присъдата по н.о.х.д. № 761/2014 г. на Специализирания наказателен съд. С нея: Милчо Петров е признат за виновен по обвинението за убийство и за ръководене на организирана престъпна група (ОПГ) и участие в нея, като групата е била въоръжена, осъден е на 18 г. за първото престъпление и на 7 г. „лишаване от свобода“ за второто, като съдът е определил едно общо най-тежко наказание – 18 г., увеличено на основание чл. 24 от НК на 20 г. „лишаване от свобода“; Васил Василев е признат за виновен за ръководене на ОПГ, като групата е била въоръжена, и за държане на огнестрелно оръжие без разрешение, като за първото престъпление е осъден на 7 г., а за второто на 2 г. „лишаване от свобода“ и съдът е определил едно общо най-тежко наказание в размер на 7 г. „лишаване от свобода“; Борислав Николов е признат за виновен за участие в ОПГ, която е била въоръжена, и осъден на 2 г. „лишаване от свобода“; Иван Цветков е признат за виновен за участие в ОПГ, която е била въоръжена, и осъден на 3 г. „лишаване от свобода“; Димитър Начков е признат за виновен за участие в ОПГ, която е била въоръжена, и осъден на 1 г. „лишаване от свобода“; Калоян Томов е признат за виновен за участие в ОПГ, която е била въоръжена, и осъден на 3 г. и 3 м. „лишаване от свобода“; Йордан Костадинов, Георги Георгиев, Евгени Миленов, Марио Арнаудов и Мартин Николов са признати за невиновни и оправдани по обвинението за участие в ОПГ; Мария Василева е оправдана по обвинението за държане на огнестрелно оръжие без разрешение. С решението си АСНС изменя първоинстанционната присъда, като Василев, Петров, Цветков, Начков и Томов са признати за невинни и оправдани по обвинението престъплението по чл. 321, ал. 3 от НК да е извършено при квалифициращия признак ОПГ да е създадена с користна цел. По отношение на Борислав Николов, Йордан Костадинов и Георги Георгиев за участието им в ОПГ наказателното производство е прекратено. Василев е признат за невинен да е ръководил ОПГ съвместно с определено лице за определен период от време. Подсъдимите Петров, Цветков, Томов и Начков са признати за невиновни в това групата да е ръководена в периода 12.10.2005 г. – 23.09.2007 г. от Василев. С решението е намален размерът на наказанието „лишаване от свобода“ на част от подсъдимите: на Василев – от 7 на 5 г.; на Петров – от 18 на 10 г., като е отменено приложението на чл. 24 от НК; на Томов – от 3 г. и 3 м. на 3 г. Наложеното на Начков наказание от 1 г. „лишаване от свобода“ е отложено с изпитателен срок от 4 години. Тричленният състав на ВКС приема за неоснователни касационните жалби и протеста. Върховните съдии не приемат доводите за нарушения на процесуалните правила, свързани с негодност на доказателствената основа (ползването в изграждане на решаващите изводи на съдилищата на показанията на свидетелите Методиев, Николов, Петрова и обясненията на подсъдимия Георгиев). Според съдебния състав на ВКС въззивната инстанция законосъобразно е приела за годни и съответно е обсъждала показанията на свидетеля Методиев, тъй като е предприела всички мерки за гарантиране условията за спазване на състезателното начало, като е предоставила възможност на подсъдимите и защитата им за задаване на въпроси и е осигурила възможност за разгръщане в пълен обем правото им на защита. Върховните съдии не споделят и възраженията срещу годността на показанията на свидетеля Николов, доколкото при неговото отсъствие в съдебното производство страните са ограничени в правото си да задават въпроси. НПК обаче допуска изключение в конкретно предвидени хипотези, като за свидетелите те са регламентирани в чл. 281. Съдебният състав на ВКС не приема доводите за накърнено право на защита по отношение на годността и на показанията, депозирани от свидетелката Петрова на досъдебното производство пред съдия. Прочитът на съдебните актове и на АСНС, и на първата инстанция не очертават извод за позоваване на ненадлежно приобщени обяснения, дадени от подсъдимия Георгиев по досъдебното производство, пише още в решението. Тричленният състав на ВКС не приема твърденията относно нарушения на процесуалните правила, свързани с порочност в аналитичната дейност на въззивния съд. В мотивите се посочва, че и двете инстанции по същество са били обяснимо затруднени в доказателствената си дейност от постъпателното развитие на различните наказателни производства, протекли в различно време, но имащи за предмет отделни етапи от съществуването и функционирането на процесната ОПГ. Въззивният съд е обсъдил задълбочено доказателствената съвкупност. В обхвата на автономната си аналитична дейност относно показанията на свидетелите, свързани пряко с организираната престъпна група, недвусмислено и ясно е посочил принципното си виждане за отражението към преценката за достоверност на данните за личността им, процесуалното им поведение, както и обстоятелството, че става въпрос за свидетелски показания, дадени от лица, участвали в съответната ОПГ. „Възприемането на извлечените от съответното доказателствено средство относими обстоятелства изисква тяхното съпоставяне с другите доказателства и точно това е направил съдът, като действията му не са произволни или както се твърди по „непонятна логика“, а следват точно определените процесуални правила за проверка на доказателствата с оглед преценката за доверяването им като правдиви и истинни, спомагащи за разкриване на обективната истина“ – пише в решението на ВКС. По отношение на възраженията за липса на мотиви върховните съдии пишат в решението си, че АСНС е отделил в мотивите си място за всички възражения на страните и в този смисъл са неоснователни развитите в тази насока оплаквания. Не са основателни и доводите за нарушение на материалния закон, категорични са съдиите от ВКС. Според тях изложените от въззивният съд съображения са ясни и юридически верни, а съответствието между фактите и правната им оценка обуславя цялостното заключение за материалната законосъобразност на проверявания съдебен акт. В решението на ВКС се посочва, че в условията на допустимата служебна намеса относно правилното приложение на материалния закон въззивното решение следва да се отмени само в частта подсъдимият Борислав Николов да е извършил престъплението по чл. 321 от НК (за което осъдителната присъда е отменена и производството е прекратено от АСНС) и при наличието на квалифициращия признак „групата да е създадена с користна цел“, като същият бъде оправдан само по отношение на тази квалификация. В обхвата на предявеното му обвинение посоченият квалифициращ признак е включен, но в присъдата липсва произнасяне както в осъдителната, така и в оправдателната u част, като въззивната инстанция също е пропуснала да се произнесе. По отношение на доводите за явна несправедливост на наложените наказания върховните съдии пишат в решението си, че дейността на АСНС по индивидуализиране на наказанията е законосъобразно извършена, поради което не са налице основания, обуславящи необходимост от увеличаване, респективно от тяхното намаляване.", "date": "2019.10.10", "title": "\"Килърите 3\" осъдени окончателно, само Милчо Чироза остава в затвора"}
{"url": "https://www.24chasa.bg/novini/article/7702260", "text": "Учени за пръв път установиха, че корали отново са израсли край испанския бряг в Средиземно море, след като се смяташе, че са били унищожени от горещините, предаде Франс прес. Това дава надежди за спасяване на кораловите рифове, които са застрашени от климатичните промени, предава БТА. Откритието бе направено от Диего Керстинг от Свободния университет в Берлин и Кристина Линарес от университета в Барселона по време на експедиция до испанските острови Колумбретес. От 2002 г. двамата учени наблюдават 243 колонии корали от вида Cladocora caespitosa. Досега е документирана смъртността на коралите вследствие на затоплянето на климата и водата. \"Един ден видяхме полипи сред корали, които смятахме за измрели - каза Диего Керстинг. - Това бе съвсем изненадващо.\" Една четвърт от коралите край островите Колумбретес са измрели вследствие на горещините през 2003 г.", "date": "2019.10.10", "title": "Корали отново израснаха в Средиземно море, след като се смяташе, че са измрели"}
