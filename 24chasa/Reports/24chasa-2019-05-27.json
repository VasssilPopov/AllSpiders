{"url": "https://www.24chasa.bg/novini/article/7474585", "text": "Две от кината на веригата “Арена” - “Запад София” и “Младост София”, не работят от 23 май за неопределен период. Това става ясно от съобщение, публикувано на сайта на киното. В него се казва, че прекъсването се налага “във връзка с настъпили правни обстоятелства”. От “Арена” обясняват, че резервираните билети за филми могат да се сменят за прожекции в други кина. Всички останали салони, които се намират в молове, работят нормално. Затварянето на двете кина идва след спор между американската инвестиционна компания “Аполо Глобал Мениджмънт” и създателя на кината Стефан Минчев. Минчев имал заеми към ОББ и Пощенска банка на стойност общо 30 млн. евро, които не е обслужвал редовно. Затова двете банки продали обезпеченията си на инвестиционната компания “Аполо”. Преди това обаче има поредица от прехвърляния и апортиране на терени и сгради, заради които новият собственик не може да влезе във владеене на имотите с кината “Арена”.", "date": "2019.05.27", "title": "Затвориха две от кината “Арена”, спорят за кредити"}
{"url": "https://www.24chasa.bg/novini/article/7474492", "text": "Британският вътрешен министър Саджид Джавид обяви кандидатурата си за лидер на британските консерватори и за премиер на страната, заявявайки, че ще се стреми към реализиране на Брекзита, предаде Ройтерс. Джавид обяви решението си в Туитър. \"Трябва да възстановим доверието, да постигнем единство и да създадем нови възможности във Великобритания\", подчерта той във видеозапис, отбелязвайки, че изпълнението на решението за Брекзита трябва да бъде на първо място, предава БТА. Букмейкърите смятат вътрешния министър на Тереза Мей за един от най-силните претенденти за премиерския пост. Медиите отбелязват петгодишния му опит като министър и заместник министър и го смятат за политик, способен да обедини разединената Консервативна партия, предаде ТАСС. Нетипичният му за консервативен политик произход също може да се окаже преимущество за Саджид Джавид, който е син на бедни пакистански имигранти, завършил държавно училище и не най-престижния университет. Джавид е деветият кандидат за поста на Мей. Същото намерение вече обявиха бившият външен министър Борис Джонсън, действащият външен министър Джереми Хънт и министърът на околната среда Майкъл Гоув и бившият министър по въпросите на Брекзита Доминик Рааб, които са сред фаворитите на британските букмейкъри, отбелязва ДПА. Освен тях издигнаха кандидатурите си и бившата лидерка на Камарата на общините Андреа Ледсъм, министърът на международното развитие Рори Стюарт, министърът на здравеопазването Мат Ханкок, бившата министърка на труда и пенсионното дело Естер Маквей. Очаква се до 10 юни, когато изтича срокът за номинациите, да бъдат издигнати и други кандидатури.", "date": "2019.05.27", "title": "Британският вътрешен министър влиза в надпреварата за поста на Мей (Видео)"}
{"url": "https://www.24chasa.bg/novini/article/7472691", "text": "Константин Трендафилов, или Папи Ханс, след края на “Като две капки вода” ще заплува в собствена рекламна агенция Human. Всъщност това е неговият бизнес, а книгите “Затворисърце” и “За кого се сещаш, когато се сещаш за някого?”, са нещо като хоби. Той даде идея за “Pod igoto” - издание на Вазовата творба на шльокавица като апел за запазване на българския език и култура. Зад всичко това стои един успешен рекламист, който в последните години бе творчески директор в една от най-големите рекламни агенции в България - Saatchi & Saatchi. Името Human не е избрано случайно. “В годините, в които съм се занимавал с реклама, установих, че един талант е най-важен от всички - да познаваш хората. Всяка ефективна творческа стратегия лежи само и единствено върху това казва Трендафилов. Той прави тази рекламна агенция със своя партньор Константинос Пагидас и Александър Братимиров - бивш творчески директор в Saatchi & Saatchi, с когото Трендафилов работи от пет години. Тримата имат ясна стратегия как Human да бъде по-различна и успешна в този труден бизнес: “Освен силния си стратегически фокус агенцията ни има и продукционно звено, което ни дава нужната гъвкавост и контрол на качеството на финалния продукт. Има и още нещо. Събрахме хора, които имат страхотен опит в рекламата, но и няколко други с голям опит в телевизията. Така че освен всичко, което сме свикнали да виждаме от рекламна агенция, специализираме и в Крайно нужен ход, тъй като все повече брандове осъзнават, че правилният подход е да създадеш съдържание, което да дърпа хората, а не да прекъсваш филма и да изсипваш информацията си във врата на потребителя.” Константин Трендафилов е на 29 години, но се определя като част най-“старите кучета” в индустрията със своя 10-годишен опит в нея. “Което е абсурдно, но факт - тук повечето хора след петата година напускат рекламата - решават, че им идва в повече”, обяснява той. Попада в рекламния бизнес “от нужда”. На 19 години се нуждаел от пари и почасова работа. “Кандидатствах за стаж в Saatchi & Saatchi, когато имаше един миниатюрен офис и 10 души. Когато си тръгнах оттам, бяхме около 50, а етажерките лъщяха от награди. Колко хора познавате, които са прекарали 9 години в една агенция? Това е сред нещата, от които съм най-горд - постоянството даде резултат”, разказва Трендафилов. От работата като творчески директор в Saatchi & Saatchi казва, че е взел всичко и е дал двойно повече. Според него клиентът трябва да избира рекламна агенция с “един нормален разговор, в който да установи дали тя мисли дългосрочно и стратегически обосновано”. “Конкурсът е най-лошият начин да се спреш на партньор, тъй като принуждаваш агенции да представят творчески предложения, прескачайки най-важния и времеемък период - да се създаде стратегическа платформа, която да се следва дългосрочно”. смята Трендафилов. Константин определя тенденциите в рекламата днес като “разочароващи в по-голямата си част”. Неговата формула за успешна, хубава и запомняща се реклама е: “Правилна стратегия. Човешка истина. Безкомпромисно изпълнение.” НЕГОВИТЕ 5 ПРИНЦИПА ЗА УСПЕШНА РЕКЛАМА  Няма такова нещо като \"потребител\". Има хора.  Стратегия преди криейтив. Винаги. Не можеш да продаваш на хора, преди да познаваш хората. Идеите са лесни. Изпълнението е важно. И най-важното - не казвай нещо остроумно. Кажи нещо вярно. Това е най-творческият и същевременно най-ефективен подход. Защото хората разпознават истината.", "date": "2019.05.27", "title": "Константин Трендафилов създаде рекламна агенция Human"}
{"url": "https://www.24chasa.bg/novini/article/7474507", "text": "Токът от 1 юли ще поскъпне средно с 3,48%, става ясно от доклада на експертите на КЕВР, който вече е публикуван. В понеделник регулаторът разгледа докладите за цени на ток, парно и на електроенергията от когенерации и ВЕИ. Откритите заседания за цените ще бъдат на 4 юни, е решила КЕВР, чийто председател е Иван Иванов. Най-високо е увеличението при ЕВН, токът за домакинствата и малкия бизнес ще се увеличи с 3,59%, при ЧЕЗ поскъпването ще е с 3,46 на сто, а при “Енерго-Про” - с 3,36%. Прогнозната цена на базовия товар на енергийната борса е изчислена на 89 лв. за мегаватчас, до 1 юли тя е 70 лв. По нея се изчисляват премиите, тоест надбавките, които получават веитата и когенерациите. Очакваше се поевтиняване на таксата “задължения към обществото”, тъй като ВЕИ производителите продават тока си на борсата и тъй като тя беше висока, компенсациите, които те ще получат, ще бъдат по-малки. Това очакване се оправда - предлага се от 1 юли тя ще бъде 20,49 лв. при 36,75 лв. сега. Топлофикациите предлагаха поскъпване на топлиннатат енергия от 3,42 до 88,6%. Експертите на КЕВР са пресметнали поскъпването на парното за най-големите топлофикации да е от 1,96 до 17,5%. Софиянци ще плащат за топлия душ от 1 юли и за парното от есента с 4,81% повече, увеличението е от 92,80 на 96,79 лв. В Пловдив топлинната енергия поскъпва със 7,3 на сто до 97,58 лв. Увеличението във Велико Търново е също близо до 7,3 на сто, но цената там е традиционно най-висока - 100,01 лв. за мегаватчас, тъй като газът се купува не на едро, а от разпределително дружество. В Бургас цената ще е по-висока със 7,4 на сто до 75,29 лв. Най-малко поскъпване е предвидено за Варна - с 1,96%, и цената на топлинната енергия ще е 87,39 лв. Най-голямо увеличение е в Разград - със 17,5% до 98,40 лв. за мегаватчас. Цените, които предлагат експертите на КЕВР, са без ДДС.", "date": "2019.05.27", "title": "Токът поскъпва с 3,48% от юли"}
{"url": "https://www.24chasa.bg/novini/article/7474196", "text": "Апел за превенция на агресията срещу спешните лекари отправиха медиците на Световния ден на спешната помощ - 27 май и в навечерието на 85-годишния юбилей на Спешна помощ – София. Цял ден лекарите от ЦСМП - София работят с оранжеви лентички и надпис \"Идвам да помогна\". По този начин те напомнят за същността на усилията си да запазят човешкия живот. Под воя на сирени на линейки спешните медици поднесоха венци пред Докторския паметник в столицата с минута мълчание в памет на загиналите лекари по време на изпълнение на служебния си дълг. На 27 май 1994 г. в белгийския град Льовен група медици създават \"Клубът Льовен\" и въвеждат специалността „Спешна медицина“ в Европа. България е една от първите пет страни на стария континент, която въвежда специалността през същата 1994 година. На този ден международната общественост изразява своята признателност, почит и уважение към спешните медици, които се отзовават на най-тежките инциденти и човешки трагедии, като често пъти с риск за собствения си живот, спасяват животите на пострадалите.", "date": "2019.05.27", "title": "Превенция на агресията срещу спешните лекари поискаха медиците на международния си празник"}
{"url": "https://www.24chasa.bg/novini/article/7474532", "text": "Кайо Джулио Чезаре Мусолини, правнук на италианския диктатор Бенито Мусолини, не успя в опита си да бъде избран за депутат в Европейския парламент, предаде ДПА. Петдесет и една годишният Мусолини се яви на вчерашните избори в листата на крайнодясната партия \"Италиански братя\", която спечели 6,5 процента от националния вот на евроизборите. Той получава 21 400 преференциални гласа в избирателния район \"Южна Италия\", които обаче не му стигнаха за място в ЕП, каза пред ДПА говорител на кандидата, предава БТА. Друг представител на рода Мусолини, правнучката на Бенито Алесандра, също не успя да влезе в Европарламента. Тя беше европейски депутат в досегашния състав на ЕП от \"Форца Италия\", партията на бившия премиер Силвио Берлускони. Самият Берлускони беше сред успешните кандидати. Често забъркващият се в скандали 82-годишен политик обеща да използва мястото си в ЕП, за да настоява за по-голяма европейска икономическа интеграция като противовес на увеличаващата се геополитическа заплаха от Китай, отбелязва ДПА. Досегашният председател на Европарламента Антонио Таяни, също от \"Форца Италия\", се очаква да се завърне в Брюксел, след като спечели 50 000 преференциални гласа в избирателен район \"Централна Италия\". Пиетро Бартоло, лекар, който лекува мигрантите на остров Лампедуза, беше избран от листата на левоцентристката Демократическа партия заедно с бившия прокурор от отдел \"Антимафия\" Франко Роберти и бившия министър Карло Календа. Най-много гласове получи италианският вицепремиер Матео Салвини, който беше водещият кандидат на крайнодясната си партия \"Лигата\" във всичките пет избирателни района на Италия. Той спечели общо 2,2 милиона преференциални гласа, а самата \"Лига\" събра безпрецедентните 34 процента от гласовете на национално равнище, но Салвини не се очаква да замени сегашния си пост с място в ЕП. Анализ на данните от вота в Италия обаче показва, че партията на Салвини постигна пробив заради доминиращата си роля основно в малките градове, но не и в големи, като Рим, Милано, Торино или Генуа, където остана на второ място след Демократическата партия. В големите южни градове, като Неапол и Палермо, пък спечели коалиционният партньор на \"Лига\" - \"Движение 5 звезди\", посочва Ройтерс. Най-големите градове, спечелени от партията на Салвини, бяха Венеция, Верона и Падуа. Но нито един от тях не е с население, превишаващо 300 000 души.", "date": "2019.05.27", "title": "Новите евродепутати на Италия - без Мусолини, но Берлускони печели място"}
{"url": "https://www.24chasa.bg/novini/article/7474544", "text": "Руска космическа ракета успешно продължи полета си, въпреки че  , предава ДПА. Агенцията цитира съобщение на руското космическо ведомство. \"Светкавиците не са препятствие за нас!\",написа в Туитър ръководителят на \"Роскосмос\" Дмитрий Рогозин, предава БТА. Той пусна в социалната мрежа видео, в което се вижда как мълнията поразява ракетата \"Союз\". Тя изведе в орбита спътник от навигационната система Глонасс, съперник на американската GPS. Ръководителят на руския космодрум Плесецк, откъдето беше осъществен стартът, потвърди, че ракетата носител е била ударена от светкавица при излитането. \"Изтрелването беше осъществено в нормален режим, заяви генерал-майор Николай Нестечук. За нас метеорологичната обстановка не е проблем и ние можем да действаме при всякакви условия!\".", "date": "2019.05.27", "title": "Руската ракета \"Союз\", ударена от мълния, успешно продължи полета си (Видео)"}
{"url": "https://www.24chasa.bg/novini/article/7474605", "text": "Московски съд днес удължи ареста на 24 украински моряци, задържани от Русия край Крим миналата година, предаде АФП. По този начин Москва не се съобрази с призива на международен трибунал за незабавното им освобождаване, предава  . Московският градски съд отказа да уважи жалба на адвокатите на моряците срещу решението за задържането им до юли. Русия през ноември откри огън и задържа три украински военноморски кораба край Керченския проток, докато се опитвали да преминат от Черно в Азовско море. Това бе първият открит военен сблъсък между Киев и Москва от 2014 г., когато Русия анексира Крим от Украйна. Миналата седмица Международният трибунал по морско право поиска от Москва да освободи незабавно пленените 24-ма украински моряци.", "date": "2019.05.27", "title": "Московски съд удължи ареста на пленените 24 украински моряци"}
{"url": "https://www.24chasa.bg/novini/article/7474704", "text": "Сръбската православна църква подготвя стратегия за продължаване на замразения диалог с непризнатата канонично църква в Северна Македония, пише сръбският в. \"Вечерне новости\", цитиран от БТА. Това съобщи Светият архиерейски събор след майското си заседание в Белград. Вестникът посочва, че стратегията за подновяване на диалога се подготвя в изчакване на отговора на молбата на премиера на Северна Македония Зоран Заев до Вселенския патриарх Вартоломей за определяне на статута на църквата на Северна Македония. Говорителят на синода на непризнатата Македонска православна църква владика Тимотей каза, че синодът ще заседава и ще разгледа евентуалното предложение на Сръбската православна църква, когато то бъде официално изпратено в Скопие.", "date": "2019.05.27", "title": "Сръбската църква размразява диалога с непризнатата църква на Северна Македония"}
{"url": "https://www.24chasa.bg/novini/article/7474717", "text": "Нивото на съдържание на антибиотици в много реки по света надвишава значително допустимите норми, предупреждава изследване, публикувано от британски учени, предава Франс прес, цитирана от БТА. Екип от университета в Йорк анализира пробите, взети от 711 обекта в 72 страни от шест континента. В 65 процента от тях е бил открит поне един от 14-те търсени антибиотика. Оказало се, че метродиназолът, антибиотикът, който се използва за лечение на кожата и устата, е този, който най-много надвишава допустимите нива. Неговите концентрации са били 300 пъти по-високи при проби, взети от Бангладеш и от река Темза. Ципрофлокацинът е медикаментът, който най-често надвишава прагът на безопасността /измерен на 51 места/, докато триметопримът, използван срещу уринарните инфекции, е най-често срещаният. Най-често допустимите нива на антибиотици се превишават в Азия и Африка, но и останалите континенти не са пощадени. Което идва да покаже, че е налице световен проблем. Най-проблемните държави са Бангладеш, Кения, Гана, Пакистан и Нигерия.", "date": "2019.05.27", "title": "Откриха антибиотици във всички реки на планетата"}
{"url": "https://www.24chasa.bg/novini/article/7474731", "text": "От Португалия до Полша, агенция Асошиейтед прес, цитирана от БТА, представя най-интересните акценти от евровота с по няколко изречения, страна по страна. Германия - Германската управляваща коалиция на Ангела Меркел, извървяла половината си управленчески път, претърпя значителна загуба, а зелените белязаха възход, докато крайната десница постигна скромни печалби. Франция - Крайната десница нанесе скромно поражение на проевропейския президент Еманюел Макрон, чието движение участва за първи път в евровота. Обединено кралство - Двете доминиращи от дълго време партии понесоха болезнено поражение, докато нова антиевропейска партия спечели най-големия дял от гласовете, а по-малки проевропейски партии белязаха възход. Италия - Крайнодясната партия на вътрешния министър Матео Салвини спечели италианския вот, като увеличи над четири пъти представянето си в ЕП. Испания - Управляващите социалисти спечелиха. Трима сепаратистки каталунски лидери бяха избрани за евродепутати, но ще имат проблеми да заемат креслата си, защото двама са бегълци от закона, а трети е в ареста. Полша - Дясната управляваща партия излезе като големия победител. Румъния - Основната партия в управляващата коалиция изгуби почва. Холандия - Левоцентристите постигнаха изненадваща подкрепа, а популистите на десния Герт Вилдерс изгубиха четирите си евродепутатски места. Белгия - Крайнодясна, антиимигрантска партия постигна масивен възход във Фландрия, докато Зелените отчетоха напредък във Валония и Брюксел. Чехия - Управляващите центристи спечелиха позиции, въпреки че техният лидер Андрей Бабиш го грозят обвинения за измама с еврофондове. Гърция - Управляващата левица се представи толкова зле, че премиерът обеща предсрочни избори в скоро време. Опозиционните консерватори се справиха най-добре, докато крайната десница Златна зора изгуби подкрепа. Унгария - Партията на популисткия премиер Виктор Орбан продължи да доминира. Португалия - Избирателната активност беляза исторически спад и управляващите социалисти спечелиха с лекота. Швеция - Управляващите социалдемократи запазиха мнозинство въпреки печалбите на националистка партия. Австрия - Десноцентристката партия на канцлера Себастиан Курц постигна голяма победа, но той беше отстранен с вот на недоверие в парламента, след като скандал доведе и до разпад на коалицията му с крайната десница. България - Управляващата партия се представи най-добре. Дания - Евроскептична, антиимигрантска партия беляза рязък спад и от това се възползваха проевропейските управляващите либерали. Финландия - Екологичната Зелена лига постигна най-големите печалби, а популистките евроскептици запазиха позиции. Словакия - Страната отчете най-ниската изборна активност в целия ЕС - 22,7 процента, и отреди победата на нова проевропейска коалиция, свързана с новоизбраната президентка. Хърватия - Управляващите консерватори спечелиха най-много гласове, докато крайнодясна група остана трета. Ирландия - Страната все още брои гласовете. Литва - Бившата звезда от американската Национална баскетболна лига Сарунас Марсиулионис спечели място от управляващата партия. Латвия - Партии, свързани с рускоезичното малцинство, спечелиха близо половината от националните места в ЕП. Словения - Антиимигрантска формация спечели над четвърт от всички гласове, но умерените групи от управляващата коалиция заедно получиха над една трета от гласовете. Кипър - Етнически разделения остров избра за първи път турски кипърец за евродепутат. Естония - Десноцентристката опозиция спечели вота, докато антиимигрантските евроскептици спечелиха едно място за първи път. Люксембург - Партията на отиващия си председател на Европейската комисия Жан-Клод Юнкер изгуби едно от трите си места. Малта - управляващата партия спечели най-много места.", "date": "2019.05.27", "title": "Кое бе най-запомнящото се в евровота"}
{"url": "https://www.24chasa.bg/novini/article/7474351", "text": "Ден след изборите за Европейски парламент папа Франциск публикува годишното си послание за мигрантите и заяви, че идеята, че те са източник на всички проблеми на обществото е \"сигнал за тревога, предупреждаващ за моралния упадък\", пред който е изправен светът, предаде Асошиейтед прес. Вместо това присъствието на мигранти в богати страни е призив \"да си върнем някои от онези основни измерения на нашето битие като християни, както и на нашата човечност\", предава БТА. Представители на Ватикана подчертаха, че посланието на папата не е политическо, а духовно и че Ватикана не коментира резултатите от изборите за Европейски парламент. Но някои лидери на църквата отправиха ясни послания. На пресконференция днес архиепископът на Люксембург Жан-Клод Холерих, председател на Комисията на европейските епископални конференции, заяви, че резултатите от изборите за Европейски парламент \"можеше да бъдат по-лоши\", ако Франциск и Католическата църква не се бяха застъпвали за мигрантите. Лидерът на италианската дясна популистка партия \"Лига\" Матео Салвини заема твърди антимигрантски позиции. Партията му е на първо място на италианските евроизбори, припомня АП.", "date": "2019.05.27", "title": "Папата: Идеята, че мигрантите са източник на всички проблеми, говори за морален упадък"}
{"url": "https://www.24chasa.bg/novini/article/7474362", "text": "ВМРО ще има втори евродепутат. Това е режисьорът Андрей Слабаков. Това съобщи пред „24 часа“ вицепремиерът и лидер на ВМРО Красимир Каракачанов. ГЕРБ взема по-малко с един мандат и ще има 6 вместо 7 представители в новия Европейски парламент, сочи преразпределението на остатъка. Андрей Слабаков ще влезе в Европейския парламент заради многото преференции, които е получил. Иначе втори в листата на ВМРО е депутатът Юлиан Ангелов.                                                                                                                                                                                                                                                                                                                       ", "date": "2019.05.27", "title": "Каракачанов пред  „24 часа“: Вкарваме втори евродепутат - Слабаков"}
{"url": "https://www.24chasa.bg/novini/article/7474360", "text": "Френската полиция задържа четвърти заподозрян за , предаде Франс прес, цитирана от БТА. Първи беше задържан студент по информатика, който бил известен на полицията, уточни кметът на Лион Жерар Колон. Парижката прокуратура смята, че 24-годишният мъж с алжирска националност и предполагаемият извършител на нападението са едно и също лице. Освен него бяха задържани майка му, баща му и гимназист, също с алжирска националност, като първия задържан. Сестрата на студента е подложена на разпит, но не е задържана, добави прокуратурата. В същото време се извършва обиск в лионското предградие Улен, отбелязва АФП. Първият заподозрян беше арестуван на улицата, докато слизаше от автобус. Следователите се опасявали, че в жилището му може да има експлозиви.", "date": "2019.05.27", "title": "Задържаха и четвърти заподозрян за взрива\nв Лион"}
{"url": "https://www.24chasa.bg/novini/article/7474367", "text": "Магистрала в американския щат Колорадо беше напълно разрушена от две паднали скали, \"големи колкото сграда\", съобщи Би Би Си, цитирана от БТА.  Снимките показват огромна пукнатина, дълбока 2,5 м. По-голямата скала вероятно тежи към 4 т. Височината и широчината й са около 15 м. Пътят между градовете Кортес и Телърайд е затворен за неопределен срок. Двете скали трябва да бъдат взривени, за да бъде разчистена магистралата. Продължава работата за разчистване на нестабилната скална маса, за да бъде предотвратено допълнително свлачище.", "date": "2019.05.27", "title": "Скали колкото сграда затрупаха американска магистрала"}
{"url": "https://www.24chasa.bg/novini/article/7474368", "text": "Четирима мъже от плевенското село Дисевица са задържани за нападение на служители на полицията, които получили леки телесни наранявания. Това съобщиха от ОДМВР в Плевен. Към инцидента се е стигнало снощи след 23.00 часа. Във Второ РУ - Плевен постъпил сигнал за нарушение на нощната тишина в Дисевица. Полицейският екип заварил на мястото голяма група от хора, които вдигали шум под звуците на музика от изнесени на двора пред къщата тонколони. Домакините и техните гости отказали да се подчинят на полицейските разпореждания. Четирима от мъжете - на възраст 39, 26, 22 и 20 години, нападнали униформените с различни предмети, опитали да им нанесат удари с ръце и крака. Нарушителите са задържани за 24 часа. Уведомен е дежурен прокурор в Плевен. Образувано е бързо полицейско производство.", "date": "2019.05.27", "title": "Арестуваха четирима от плевенско село, нападнали полицаи"}
{"url": "https://www.24chasa.bg/novini/article/7474303", "text": "Окръжната избирателна комисия в Истанбул обяви окончателния списък с кандидати за повторните избори за кмет на метрополията на 23 юни, съобщава Анадолската агенция, цитирана от БТА.  Според окончателния списък за кметския пост ще се състезават Бинали Йълдъръм, кандидат на Партията на справедливостта и развитието, Екрем Имамоглу, кандидат на Народнорепубликанскатка партия, Недждет Гьокчънар, кандидат на Партията на щастието, Мустафа Илкер Юджел, кандидат на Отечествената партия и 17 независими кандидати. Кандидатът за кмет на Истанбул на Народнорепубликанската партия /НРП/ Екрем Имамоглу спечели вота на 31 март с около 13 000 гласа преднина пред кандидата на управляващата Партия на справедливостта и развитието /ПСР/ и бивш премиер Бинали Йълдъръм. Висшата избирателна комисия /ВИК/ на Турция обаче взе решение да отмени резултатите от изборите за кмет в Истанбул, като се произнесе в полза на управляващата ПСР, която оспори резултатите с аргумента, че вотът е бил белязан от нередности. ВИК насрочи повторни избори на 23 юни.", "date": "2019.05.27", "title": "Обявиха окончателния списък с кандидати за повторните избори за кмет в Истанбул"}
{"url": "https://www.24chasa.bg/novini/article/7474282", "text": "Шестима са кандидатите за генерален директор на БНР в предстоящия конкурс, обявен от Съвета за електронни медии. Сред тях е сегашният шеф Александър Велев, който ще се състезава за втори мандат. Документи е подал и Валери Тодоров, вече бил генерален директор на БНР два пъти. Кандидатстват още спортният журналист Светослав Костов, който в момента е шеф на радио \"София\" - една от програмите на БНР, както и Митко Димитров, ръководил същото радио преди време. Сред конкурентите са и две жени - Даниела Манолова и Анета Милкова, която в момента е директор на специализираната администрация в СЕМ. За да кандидатства, тя е излязла в неплатен отпуск. Днес до 17 ч беше крайният срок за подаване на документи за конкурса. До 18 юни СЕМ ще обяви кои от тях ще бъдат допуснати до състезанието. След като прочетат концепциите на останалите, от съвета ще преценят кои да се явят на разговор. Прослушванията са на 26 и 27 юни. Новият генерален директор на БНР ще бъде обявен на 28 юни.", "date": "2019.05.27", "title": "Четирима мъже и две жени искат да са шеф на БНР"}
{"url": "https://www.24chasa.bg/novini/article/7474321", "text": " община Панагюрище, област Пазарджик, Българската агенция по безопасност на храните (БАБХ) предприема действия, свързани с изясняване на обстоятелствата и проверка на животновъдните обекти за отглеждане на еднокопитни в населеното място. Целта на проверката е да се установи дали има липсващи и недекларирани животни, съобщиха от пресцентъра на БАБХ. Кметът на Панагюрски колонии е извършил загробване, с което е изпълнил задълженията си по закона за ветеринарномедицинската дейност. Мястото на загробване ще бъде обработено от Областна дирекция по безопасност на храните – Пазарджик (ОДБХ-Пазарджик) с дезинфектант. Към ОДБХ-Пазарджик до този момент официално не е постъпвал сигнал по този случай.", "date": "2019.05.27", "title": "Агенцията по храните пое случая с мъртвите коне в Панагюрски колонии"}
{"url": "https://www.24chasa.bg/novini/article/7474325", "text": "Във връзка с проведения държавен зрелостен изпит по английски език, като предмет по избор, МОН потърси независимо мнение от специалисти, неучаствали в изготвянето на изпитния материал. След детайлната проверка на теста беше установено, че няма сгрешени въпроси, а материалът е ориентиран към ниво B2 от Общата европейска езикова рамка и съизмерим с трудността на останалите изпити по чужди езици. Становището на експертите е, че няма допуснати правописни и граматически грешки в изпитния материал. Това съобщиха от Министерството на образованието и науката. Всички текстове са оригинални, създадени на книжовен език, засягат широко тиражирани в медиите съвременни или универсални теми и не изискват специализирана подготовка в определена област, се казва още в позицията на МОН. Правело впечатление, че получените сигнали в МОН засягат различни въпроси и няма такива, които да се повтарят във всички жалби. Ясно ставало още, че най-трудни за зрелостниците са се оказали текстовете за слушане и за четене с разбиране. Коректно е да припомним, че противно на наложилото се очакване, за да проявят тези умения, от зрелостниците се изисква не просто да открият в текста точно възпроизвеждане на питането, а да докажат разбиране в контекст, познаване на синоними и езикови конструкции. Точно тези компетентности са ключови и необходими и показват езикова грамотност.", "date": "2019.05.27", "title": "МОН: Няма грешки в матурата по английски език"}
{"url": "https://www.24chasa.bg/novini/article/7474330", "text": "Австрийските депутати отстраниха от власт правителството на консервативния канцлер Себастиан Курц. Това стана по време на гласуване в парламента на вот на недоверие срещу него, предаде Ройтерс. Вотът срещу Курц подкрепиха Австрийската социалдемократическа партия и крайнодясната Австрийска партия на свободата, която допреди седмица управляваше в коалиция с Курц. Заради скандален видеозапис на нейния тогавашен лидер Ханс-Кристиан Щрахе обаче Курц сложи край на коалицията им. Така на практика той остана начело на правителство на малцинството, предава БТА. По конституция сега президентът на Австрия Александър ван дер Белен трябва да назначи кабинет от експерти, който да управлява страната до следващите избори, които се очаква да са през септември. Гласуваният днес вот на недоверие е първият успешен подобен вот срещу правителствен ръководител или правителство в следвоенната история на Австрия, отбелязва ДПА. Курц беше най-младият правителствен лидер в Европа. Той е на 32 години. Неговият канцлерски мандат в Австрия беше най-краткият досега, допълва Франс прес. Свалянето на правителството на Курц стана ден, след като неговата Австрийска народна партия победи на евровота в Австрия. Според неотдавнашно допитване мнозинството от австрийците бяха благосклонни към оставането на Курц на канцлерския пост. Той може да се върне на власт на изборите през септември. Курц оглави Австрийската народна партия преди две години по време на \"партиен преврат\". Той започна да променя облика на партията, превръщайки я в по-широко движение по примера на движението на Еманюел Макрон. Курц сложи край и на коалицията на АНП със социалдемократите и свика предсрочни избори, които спечели през октомври 2017 г., след което състави коалиция с крайнодясната АПС. Преди това Курц беше външен министър. През 2015 г. той започна да отправя предупреждения срещу безконтролната миграция в момент, в който много австрийски политици и съседна Германия продължаваха да приемат стотици хиляди бежанци и мигранти в разгара на бежанската и миграционна криза. Курц помогна да се затвори ключовия миграционен път към Европа, постигайки сделка с няколко балкански страни. До настоящата правителствена криза се стигна, след като на 17 май германски телевизии разпространиха откъси от видео, направено със скрита камера от вила в Ибиса, в което Щрахе показва, че е готов да осигури на мнима племенница на руски олигарх важни договори за обществени поръчки в замяна на незаконно финансиране.", "date": "2019.05.27", "title": "Австрийският канцлер Себастиан Курц падна след вот на недоверие"}
{"url": "https://www.24chasa.bg/novini/article/7474340", "text": "Япония и САЩ се договориха Токио да се присъедини към американския проект за изпращане на астронавти до Луната и Марс, заяви на пресконференция президентът на САЩ Доналд Тръмп, цитиран от БТА. \"Радвам се да потвърдя, че се договорихме значително да разширим нашето сътрудничество в областта на изследването на космоса. Япония възнамерява да се присъедини към мисиите ни за изпращане на астронавти в космоса. В скоро време ние ще полетим към Луната и Марс. От военна гледна точка понастоящем няма нищо по-важно от космоса\", заяви президентът. По-рано директорът на НАСА Джеймс Брайдънстайн заяви, че Вашингтон възнамерява да сформира обединение от държави за съвместна реализация на плановете по усвояване на Луната и за установяването там на постоянно човешко присъствие. Д0 2021 година НАСА разчита да завърши подготовката на материалите за научното и технологично оборудване за изследване на Луната, включително и на лунната орбитална станция.", "date": "2019.05.27", "title": "Тръмп: Япония ще се включи към мисиите на САЩ до Луната и Марс"}
{"url": "https://www.24chasa.bg/novini/article/7474348", "text": "Районна прокуратура-Свиленград наблюдава досъдебно производство за това, че на 26.05.2019 г., в с. Лозен, обл. Хасково, е причинена по непредпазливост смъртта на Г.Я., на 74 г., чрез използване на огнестрелно оръжие – малокалибрена пушка – престъпление по чл. 122 ал. 2 от Наказателния кодекс. Към момента е установено, че извършител на деянието е Т.В., на 54 г., който е задържан за срок от 24 часа по Закона за МВР. На 26.05.2019 г. Т.В. е гостувал в дома на пострадалия в с. Лозен, обл. Хасково. Той е живеел на семейни начала с дъщерята на пострадалия. Т.В. е използвал оръжието в двора на къщата, като по непредпазливост е прострелял Г.Я., след което е подал сигнал на тел. 112. Т.В. не е притежавал законно разрешително за пушката.Предстои той да бъде задържан за срок от 72 часа с постановление на наблюдаващия прокурор и да бъде привлечен като обвиняем за престъпление по чл. 122 ал. 2 от Наказателния кодекс – за причиняване на смърт по непредпазливост другиму с огнестрелно оръжие и за престъпление по чл. 339 ал. 1 от Наказателния кодекс - за притежаване на оръжие без надлежно разрешително. Разследването по случая продължава.", "date": "2019.05.27", "title": "Повдигат обвинение на 54-годишен мъж за убийството в Лозен"}
{"url": "https://www.24chasa.bg/novini/article/7474393", "text": "Япония ще закупи още 105 американски изтребителя F-35, обяви днес президентът на САЩ Доналд Тръмп след среща на високо равнище с японския премиер Шиндзо Абе, предаде Франс прес. \"САЩ подкрепят усилията на Япония да подобри своите отбранителни способности и през последните месеци им изпратихме голямо количество военно оборудване\", каза Тръмп на пресконференцията, на която обяви намерението на Япония да закупи 105 нови F-35, предава БТА. Япония в края на 2011 г. обяви покупката на 42 самолета F-35. Сега с новата поръчка, тя се превръща в първи международен клиент за този самолет пето поколение Правителството на Абе, което през декември обяви рекорден бюджет за отбрана, увеличава вноса на американско военно оборудване под натиска на Тръмп. Целта е да се противостои на военната заплаха от Китай, но също така да намали търговския дисбаланс със САЩ, който редовно е обект на критики от страна на американския президент. Пуснати на пазара в началото на 90-те години на миналия век, F-35 се произвеждат от Локхийд Мартин, а двигателите им се правят от друга американска компания - Прат и Уитни. По последни данни, на клиенти в целия свят са доставени 390 броя F-35. Това е най-скъпата оръжейна програма в американската военна история. Според оценките общата й стойност е близо 400 милиарда долара. Целта е през следващите десетилетия да бъдат произведени около 2500 самолети F-35.", "date": "2019.05.27", "title": "Тръмп:  Япония ще купи още 105 американски изтребители F-35"}
{"url": "https://www.24chasa.bg/novini/article/7474404", "text": "Лидерът на румънските социалдемократи Ливиу Драгня бе откаран в затвора няколко часа след като бе осъден на три години и половина затвор за подстрекаване към злоупотреба със служебно положение, съобщи агенция Франс прес, цитирана от БТА.  Местните телевизии показаха директно откарването му в затвора. Петдесет и шест годишният Драгня бе откаран в затвора в Рахова, в южно предградие на Букурещ, с полицейска кола. Върховният касационен съд в Румъния, който се произнесе днес по обжалването на присъдата на Драгня, потвърди присъдата му от три години и половина затвор, потвърждавайки присъдата, произнесена на първа инстанция. Днешната присъда е окончателна.", "date": "2019.05.27", "title": "Ливиу Драгня бе откаран в затвора няколко часа след като бе осъден"}
{"url": "https://www.24chasa.bg/novini/article/7474427", "text": "Германският министър на околната среда Свеня Шулце заяви, че ще принуди правителството в Берлин да пристъпи към приемането на проектозакон за защита на климата и обвини консервативния блок на канцлера Ангела Меркел в бавене на топката по въпроса, предаде ДПА. \"От февруари чакам отговор от съюза (консервативния блок) по въпроса за нашия проектозакон за опазване на климата\", заяви Шулце, която е представител на по-малкия коалиционен партньор на Меркел - Германската социалдемократическа партия, предава БТА. Шулце допълни, че Християндемократическият съюз на Меркел и сестринската му партия от Бавария - Християнсоциалният съюз, са дали \"единствено да се разбере какво те не искат. Сега е времето да бъде направена следващата стъпка\". Министърът на околната среда добави, че днес лично ще започне процедура за внасяне на законопроекта и разглеждането му от всички министри. Досега документът стоял за разглеждане в канцлерството. На европейските избори вчера зелените партии постигнаха сериозни успехи, а в Германия Зелените за пръв път в историята си станаха втора политическа сила, след като изпревариха ГСДП. Шулце заяви, че тези резултати показват, че гражданите \"искат правителството най-накрая да се задейства и да предприеме реални стъпки срещу климатичните промени\". Проектозаконът предвижда всеки сектор в икономиката да определи обвързващи цели за намаляване на въглеродните емисии, за да може Германия да изпълни планираната цел за редуциране на вредните емисии до 2030 г. Представители на партията на Меркел ХДС отхвърлиха секторния подход и вместо това настояха за единни стъпки за цялата икономика. В сряда, на правителствено заседание по въпросите на климата, свикано от канцлера, кабинетът ще обсъди следващите си действия. Шулце заяви, че проектозаконът й няма да попречи на правителството да обсъди федерални мерки като данък върху въглеродните емисии.", "date": "2019.05.27", "title": "Германският министър на околната среда: Ще настоявам за закон за защита на климата"}
{"url": "https://www.24chasa.bg/novini/article/7472762", "text": "Завършилите избори са прелюдия към голяма промяна в европейските институции, която ще бъде извършена до края на 2019 г. В следващите месеци се очертават няколко ключови етапа. На 28 май ще има извънредна среща на върха на ЕС, на която ще се обсъждат резултатите от вота. Всяко политическо семейство (консерватори, социалисти, либерали и др.) вече ще е преброило колко депутати има в ЕП и ще настъпи моментът за преговори за определяне на приемниците на Жан-Клод Юнкер и на Доналд Туск начело на Еврокомисията и на Европейския съвет. На 20 и 21 юни нова среща на върха на ЕС ще определи номинациите на водещите европейски постове. Определянето на титулярите им ще стане с квалифицирано мнозинство. През юли ще има две работни сесии в Европейския парламент. От 2 до 4 юли ще бъде неговото учредително заседание. Втората ще е от 15 до 18 юли, когато евродепутатите ще одобрят новия ръководител на ЕК, избран от държавните и правителствените лидери. През есента ЕП ще трябва да се произнесе по състава на новата Еврокомисия, като преди това всяка страна членка ще е представила име на еврокомисар. Встъпването в длъжност на новата Европейска комисия е предвидено за 1 ноември. Новият председател на Европейския съвет ще встъпи на 1 декември. Европейските избори поставят началото на процеса по номиниране на кандидати за петте най-висши поста в ЕС - предмет на разгорещени пазарлъци между страните членки. Правилата бяха установени през 2014 г. под натиска на Европарламента, но очакваното отслабване на двете големи политически семейства, които досега доминираха в него - консерваторите от ЕНП и социалистите, вероятно ще усложнят нещата. Всяка група е определила свой “топкандидат” за шеф на Еврокомисията. Щом станат ясни резултатите, политическото семейство, излязло начело, ще стане главен претендент за поста. Неговият кандидат обаче ще трябва да получи подкрепата на ръководителите на ЕС и абсолютно мнозинство от депутатите в ЕП, което означава 376 гласа. Което се очаква да доведе до интензивни пазарлъци.  През 2014 г. германката Ангела Меркел, британецът Дейвид Камерън, холандецът Марк Рюте и шведът Фредрик Рейнфелд опитаха да сформират малцинство за блокиране на това правило. Медийна кампания “Меркел предава демокрацията” обаче принуди канцлерката да се откаже. Враждебните нагласи към принципа за “топкандидата”, проявена от френския президент Еманюел Макрон, подхранва спекулации за възможно номиниране на външен кандидат. Първият висш пост, който ще бъде попълнен, е на председателя на Европейския парламент. Гласуването ще се състои на тържествената първа сесия на новия парламент в началото на юли. Картите ще са съвсем открити, а съюзите ще са решаващи, тъй като през май 2019 г. голямата коалиция ЕНП - социалисти от 2014 г. няма да разполага с мнозинство. Втората сесия на парламента, планирана за средата на юли, ще бъде посветена на избора на председател на Еврокомисията. След това избраният шеф ще трябва да състави свой екип, всеки член на който ще бъде изслушан в ЕП с риск да бъде отхвърлен. През 2019 г. трябва да бъдат попълнени още три важни поста: председател на Европейския съвет (инстанцията, която представлява държавите), върховен представител на ЕС за външната политика и сигурността и президент на Европейската централна банка. През 2014 г. не се избираше президент на ЕЦБ, което даде възможност на Италия да има двама свои представители на върховни позиции - Марио Драги като шеф на ЕЦБ и социалистката Федерика Могерини, на която беше поверена европейската дипломация. По време на мандата Италия си осигури още една водеща роля в лицето на Антонио Таяни, който след оспорвана битка спечели поста председател на Европарламента. На висшите постове трябва да има и жена, а също баланс Номинациите за тези три длъжности са обвързани с редица условия: един от висшите постове трябва да заеме жена, освен това трябва да има баланс между големи и малки държави, както и между старите и новите членове на съюза, присъединили се през 2004 г. Председателят на съвета - полякът Доналд Туск, ще получи правомощия за договаряне по номинациите преди срещата на върха на 20 и 21 юни. ", "date": "2019.05.27", "title": "Почва  голямата  промяна - нови началници в ЕС"}
{"url": "https://www.24chasa.bg/novini/article/7474483", "text": "Мигранти от Африка се прекарват от каналджиите буквално сгънати в жабката на лек автомобил, това установиха испанските полицаи при проверка на четири коли на испанското пристанище Мелия в Африка, съобщи  . В хитро освободеното пространство и двойните дъна били скрити четирима, сред тях и 15-годишно момиче. Мелия е едно от няколко испански селища на африканския бряг, през които африканци опитват непрекъснато да пробият и да влязат в ЕС.", "date": "2019.05.27", "title": "Каналджии прекарват мигранти, сгънати в жабката на кола"}
{"url": "https://www.24chasa.bg/novini/article/7474266", "text": "Бизнесменът Миню Стайков, който вече от 8 месеца е в ареста, не е прекарал исхемичен инсулт, но бил отпаднал заради вегетарианство и отказ да се храни. Това е заключението на четирима лекари от \"Пирогов\", сред които и проф. Николай Габровски, прегледали Стайков. Те бяха изслушани от Апелативния спецсъд. Медиците обаче обясниха, че за да са категорични в заключението си, трябва да бъде направен ядрено-магнитен резонанс на бизнесмена. Стайков обаче отказал с мотива, че не иска да се облъчва и защото страдал от клаустрофобия.  Правен му е бил ядрено-магнитен резонанс, но докато е лежал в МВР-болница, като изследването  е било извършено в лаборатория, тъй като здравното заведеие не разполага с подобен апарат. Стайков имал уголемена простата и задържал урина, установили още лекари. Това му страдание обаче може да се лекува с медикаменти, е тяхното заключение. Той също така имал и съдова болест, която обаче също може да се лекува с хапчета. Миню Стайков бе пред съда в инвалидна количка, поради което съдия Галя Георгиева попита лекарите каква е причината той да не ходи. Те отговориха, че може той просто да не желае да ходи, но самите те нямат обяснение за неговата неподвижност. Самият Стайков пък поиска да излезе от ареста, като предложи дори да му бъде сложена електронна гривна, за да се лекува. \"Нуждая се рехабилитация\", каза Миню Стайков. Той добави, че вече съжалява, че се е занимавал със земеделие. Той уточни още, че е реабилитиран отдавна и никога не е имал проблеми с правосъдието. Това беше по повод казаното, че е бил съден преди 38-40 години.  \"Имате преджид кражбата ли?\", попита съдия Георгиева. \"То беше кражба на гълъби\", уточни Стайков. Делото, за което в момента алкохолният бос е в ареста, е че е използвал подставени лица за получаване на субсидии от ДФ \"Земеделие\" за подпомагане на селските райони и за конверсия на лозя. Заедно с него са обвиняеми още 7 души - младежи, които са регистрирали еднолични фирми, с които са кандидатсвали за средства от фонд \"Земеделие\".", "date": "2019.05.27", "title": "Миню Стайков няма исхемичен инсулт, болежките му могат да се лекуват с хапчета"}
{"url": "https://www.24chasa.bg/novini/article/7474160", "text": "Вероятността климатичен феномен Ел Ниньо с глобален затоплящ ефект да се появи през следващото тримесечие е между 60 и 65 процента, предаде Ройтерс, позовавайки се на Световната метеорологична организация (СМО). Според най-новата оценка на глобалните данни обаче е малко вероятно през тази година да се появи силен Ел Ниньо, предава БТА. Експертите от СМО отбелязват, че шансовете за появата на феномена от септември са 50 процента. Ел Ниньо, свързан с повишаване на температурите на океанската повърхност, може да предизвика наводнения и суша в различни части на света.", "date": "2019.05.27", "title": "Експерти: Силен Ел Ниньо е малко вероятен\nпрез тази година"}
{"url": "https://www.24chasa.bg/novini/article/7474166", "text": "Близо 200 пострадали от \"Дупнишката Популярна каса\" са се явили днес на разпоредително заседание по делото срещу собствениците Георги и Ивона Близнакови, казаха от съда. Обвинението срещу двамата, повдигнато от Окръжна прокуратура-Кюстендил, е за незаконна банкова дейност и пране на пари. Процесът се гледа от Кюстендилския окръжен съд, който е провел заседание в Дупница заради големия брой призовани жители на града. На пострадалите е било обяснено, че могат да предявят граждански иск или да участват в качеството на частен обвинител. В залата са присъствали и Георги и Ивона Близнакови, както и техните адвокати. Кредитно-спестовната кооперация \"Дупнишка популярна каса\" е обявена в несъстоятелност в края на 2013 г., а спестяванията си в нея загубиха десетки дупничани. Съдебният процес за несъстоятелност се гледа в Окръжен съд - Пловдив. В \"Дупнишка Популярна каса\" различни суми пари бяха внесли 216 души, като общата загуба на вложителите е около 3 500 000 лева.", "date": "2019.05.27", "title": "Близо 200 пострадали от \"Дупнишката Популярна каса\" са се явили днес в съда"}
{"url": "https://www.24chasa.bg/novini/article/7474138", "text": "Бургаският апелативен съд потвърди временната мярка \"задържане под стража\" за срок до 40 дни спрямо Елена М., издирвана от руските власти за измами в особено големи размери. Престъпленията са извършени на територията на Руската Федерация, в периода от 16.04.2013 г. – до септември 2014 г.  Рускинята е разследвана за измами, чрез които е присвоила 19 милиона руски рубли и близо 500 000 щ.д. Деянията са престъпления по наказателния кодекс на молещата държава - Руската Федерация и по Българското наказателно право, уточняват от пресцентъра на Апелативния съд. От там уточняват, че в Руската федерация максималното наказание за \"мошеничество\" е 10 години лишаване от свобода. Предвидените в българския НК наказания са \"лишаване от свобода\" за срок от 1 г. до 8 г. и за срок от 3 г. до 10 г. Според апелативни магистрати единствено мярката \"временно задържане\" би била адекватна и може да обезпечи участието на исканото лице в производството по екстрадиция. Елена М. не е българска гражданка, има статут на постоянно пребиваващ, който й дава възможност във всеки един момент да напусне страната. Исканата от защитата мярка \"домашен арест\" не би могла да осигури в пълна степен и да гарантира личното присъствие на чуждата гражданка в производството по екстрадиция, смята съдът. Определението е окончателно.", "date": "2019.05.27", "title": "Издирвана за крупни измами рускиня остава под стража в Бургас"}
{"url": "https://www.24chasa.bg/novini/article/7474071", "text": "Крайнодясната партия \"Национален сбор\" (НС) на Марин Льо Пен е на първо място на изборите за Европейски парламент във Франция, изпреварвайки с 0,9 на сто партията на президента Еманюел Макрон \"Република, напред!\", показват окончателните резултати, оповестени от вътрешното министерство, предаде Франс прес. Двете партии ще имат еднакъв брой евродепутати (23), преди Великобритания да напусне ЕС. След Брекзит НС ще получи допълнително място в ЕП и ще има 24 депутати, а формацията на Макрон ще остане с 23, посочва Асошиейтед прес. За водената от Жордан Бардела крайнодясна партия са гласували общо 5 281 576 души - с 205 213 повече от подкрепилите кандидатите на \"Република, напред!\" Избирателната активност е достигнала 50,12 на сто - с близо 8 процента повече отколкото на евроизборите преди пет години, предава БТА. Окончателните резултати потвърждават доброто представяне на Зелените, получили 13,47 на сто от гласовете. Те остават на трето място и ще имат 13 евродепутати. Консервативната партия \"Републиканците\" получава 8,48 на сто от гласовете и ще има 8 депутати в ЕП, изпреварвайки крайнолявата \"Непокорна Франция\" (6,31 на сто и 6 депутати) и социалистите (6,19 на сто и 6 депутати). Кандидатите на останалите 28 листи във Франция не успяха да влязат в Европейския парламент.", "date": "2019.05.27", "title": "Окончателно: Марин Льо Пен изпревари Макрон с 0,9% на евроизборите"}
{"url": "https://www.24chasa.bg/novini/article/7474083", "text": "В Плевен прокуратурата образува досъдебно производство за купуване на гласове. Изясняват се случаи, при които е предлагано по 80 лева за глас, предаде  Анонимен е подал сигнал за купуване на гласове в град Тръстеник. Предлагането е било ден преди вота - обяви Добринка Матеева, говорител на окръжната прокуратура: \"Вчера в изборния ден, в късния следобед, са проведени спешни разпити пред съдия, като разследването към настоящия момент продължава. Засега няма задържани лица\". Образувано е досъдебно производство и след инцидент в Буковлък, при който въоръжени с дървени колове, вила и коса нападнали служебните автомобили на полицията и кметството на селото. Полицията пристигнала след сигнал за нарушаване на нощната тишина около полунощ. Задържани са трима мъже.", "date": "2019.05.27", "title": "В Плевен предлагали 80 лв. за глас, ден преди вота за евроизборите"}
{"url": "https://www.24chasa.bg/novini/article/7474087", "text": "Лекари от индийския окръг Манди откриха 14 метални предмета - лъжици, тирбушони, малък нож, в стомаха на мъж, оплакващ се от коремни болки, съобщи в. \"Сън\". Странното съдържание на стомаха на пациента разкрила рентгенова снимка. Той бил опериран по спешност и лекарите извадили седем малки лъжички, две четки за зъби, два малки тирбушона, един малък нож, предава БТА. Според лекарите пациентът страда от хранително разстройство, при което човек започва да яде нехранителни продукти - хартия, метал, дърво. Пациентът е в критично състояние, но лекарите се надяват скоро да започне да се възстановява. В началото на месеца хирурзи оперираха друг мъж в Индия, погълнал повече от 100 пирона.", "date": "2019.05.27", "title": "Извадиха от стомаха на индиец лъжици, тирбушони, четки за зъби и нож"}
{"url": "https://www.24chasa.bg/novini/article/7474095", "text": "Въдворените в Южната наказателна колония в украинския град Одеса затворници са се разбунтували заради извършваните от персонала обиски, съобщи ТАСС, като се позова на Людмила Денисова, упълномощената по правата на човека към Върховната рада. Денисова съобщи, че по време на бута затворниците са успели да вземат за заложници трима медици и трима надзиратели, предаде БТА.  \"Сега те са освободени. Ситуацията е под контрола на полицията, осъдените се разпръснаха по локалните сектори\", обяви Денисова на страницата си във Фейсбук. Неин представител в Южния регион на Украйна е отишъл на място, за да получи информация от първа ръка. По-рано днес украинската полиция съобщи, че при сблъсъци със затворници, барикадирали се в място за изтърпяване на наказания в Одеса, са ранени четирима надзиратели, предаде Асошиейтед прес. Серхий Шайхет, ръководител на следствения отдел на полицията в пристанищния град, каза по-късно по телевизията, че органите на реда преговарят със затворниците. Беше съобщено също, че няколко лишени от свобода са ранени, а има и избягали затворници. Местният сайт \"Думская\" публикува снимки на хора, задържани пред самия затвор и отведени обратно в него. Няколко активисти, събрали се пред затвора, казаха, че лишените от свобода протестират срещу лошото качество на храната. Съобщенията за масово бягство на затворници от място за изтърпяване на наказания в Одеса не се потвърдиха, предаде ТАСС като се позова на сайта \"Думская\", който излъчва пряко от мястото на събитието. \"Загинали няма, информацията за бягство и вземане на заложници се оказа фалшива, в момента вътре работят специалните части\", посочи информационният портал.", "date": "2019.05.27", "title": "Бунтът в затвора в Одеса е избухнал заради \nобиски (Видео)"}
{"url": "https://www.24chasa.bg/novini/article/7474101", "text": "Лидерът на британската Лейбъристка партия Джереми Корбин каза днес, че въпросът за Брекзит може да бъде решен само като се даде възможност народът да каже последната си дума на нови парламентарни избори или на референдум, съобщи Ройтерс. \"При положение че консерваторите са разделени и са неспособни да управляват, а парламентът е в безизходица, този въпрос ще трябва да се постави отново пред народа или на парламентарни избори, или на референдум\", заяви Корбин, цитиран от БТА. \"Няма да допуснем продължаващият хаос в Консервативната партия да докара страната ни до излизане от Европейския съюз без сделка. Парламентът може и трябва да предотврати подобен разрушителен вариант за работните места и промишлеността във Великобритания\", допълни лидерът на основната опозиционна сила в страната.", "date": "2019.05.27", "title": "Джереми Корбин: Въпросът за Брекзит може да се реши само с референдум или нови избори"}
{"url": "https://www.24chasa.bg/novini/article/7474113", "text": "Британската премиерка Тереза Мей изрази съжаление за изключително разочароващото представяне на нейната Консервативна партия на европейските избори, предаде Франс прес. Консерваторите останаха едва на пето място с близо 9 на сто от гласовете - далеч от около 32-та процента, спечелени от Партията на Брекзит на еврофоба Найджъл Фараж. \"Това е много разочароваща нощ за консерваторите. Отлични евродепутати загубиха местата си, отлични кандидати бяха победени\", коментира Тереза Мей в Туитър. Тя подчерта, че \"това показва колко е важно да постигнем споразумение за Брекзит\". \"Искрено се надявам, че тези резултати ще бъдат в центъра на дебатите в (британския) парламент\", заяви премиерката, предаде БТА.", "date": "2019.05.27", "title": "Тереза Мей разочарована от евроизборите: Отлични евродепутати загубиха местата си"}
{"url": "https://www.24chasa.bg/novini/article/7474117", "text": "ВКС потвърди наказанието лишаване от свобода за срок от 4 години за   съобщиха от кабинета на председателя на ВКС. Тричленен състав на Върховния касационен съд (ВКС) остави в сила присъдата на Апелативен съд – Бургас. Решението не подлежи на обжалване. На 27.05.2019 г. във ВКС е получено уведомление от прокурор за предприети действия по изпълнение на наложеното от съда наказание. Делото е образувано по касационни жалби на подсъдимия Николай Филипов и на частните обвинители и граждански ищци срещу присъдата на Апелативен съд – Бургас. С присъдата на Окръжен съд – Сливен подсъдимият е признат за виновен в причиняване на смърт по непредпазливост на две лица), като му е наложено наказание лишаване от свобода от  4 години. Оправдан е по обвинението за причиняване при управление на МПС на смърт на повече от едно лице и средна телесна повреда на трето лице). Филипов е осъден да заплати на гражданските ищци Р. Д. и С. Д. сумата от по 200 000 лв. за всеки един от тях. С въззивната присъда първоинстанционната е отменена в наказателната u част и подсъдимият е признат за виновен в това, че на 21.02.2016 г. на летище „Бършен“ нарушил Закона за движението по пътищата (управлявайки МПС със скорост от 149 км/ч. при разрешена за водачи с категория „В“ скорост на движение извън населено място от 90 км/ч.) и по непредпазливост причинил смъртта на повече от едно лице – на две лица, както и средна телесна повреда на трето лице. Осъден е на 4 години „лишаване от свобода“ и „лишаване от право да управлява МПС“ за срок от 4 години. Тричленният състав на ВКС пише в мотивите си, че фактите по делото са правилно установени, проведеното въззивно и първоинстанционно производства са протекли при спазване на процесуалните правила. Според ВКС по отношение на приложението на материалния закон касационната жалба на подсъдимия е неоснователна, тъй като въззивната инстанция е изложила достатъчно аргументи в подкрепа на своето решение да възприеме правната квалификация по чл. 343 от НК вместо тази по чл. 122 от НК. Върховните съдии уточняват, че в казуса спорният момент е дали мястото на инцидента отговаря на изискванията на § 6, т. 1 от Допълнителните разпоредби на Закона за движението по пътищата (ЗДвП), т. е. дали представлява земна площ, която е предназначена или обикновено се използва за движение на пътни превозни средства. В мотивите на ВКС се посочва, че мястото на инцидента не е било отворено за обществено ползване и особено с превозни средства, тъй като е имало множество забранителни знаци. Не се спори обаче по факта, че бившата самолетна писта в последните години се ползвала за организирани мотосъстезания, за което се заплащала съответна такса, предвидена в местната Наредба за определяне и администриране на местни такси и цени на услуги. Върховните съдии са категорични: „От така установените факти може да се направят еднозначни изводи, което е и сторено от въззивната инстанция, че мястото на инцидента е такова, което поне в последните години се използва обикновено за движение на пътни превозни средства, макар и това да става с разрешение на общинската администрация... След като не е предвидено друго от общинската администрация или от ползвателите на имота, то единственият и закономерен извод е, че при ползване, санкционирано или не, се прилагат правилата за движение по пътищата.“ Според тричленния състав на ВКС е безспорно, че мястото на инцидента не представлява населено място по смисъла на § 6, т. 49 от ЗДвП и от това обстоятелство се прави извод, че за пътните превозни средства от категория „В“ максимално допустимата скорост е от 90 км/ч., с каквато следва да се движат извън тези места. Тричленният състав на ВКС приема за неоснователни и твърденията за явна несправедливост на наложеното наказание. В атакуваната пред ВКС присъда детайлно са очертани степента на обществена опасност на деянието и на дееца, взета е предвид обстановката на извършване на деянието, съпътствано от нарушаване на административните забрани по смисъла на ЗДвП за навлизане на мястото на инцидента. Според върховните съдии въззивната инстанция е отчела правилно и съобразено със закона и справедливостта поведението на пострадалия водач, както и последиците относно здравословното състояние на подсъдимия, за да достигне до извода, че наказанието следва да се определи към минимума, а именно в размер на 4 години лишаване от свобода. „Отегчаващите отговорността обстоятелства следва да бъдат особено ценени при определяне начина на изтърпяване на наложеното наказание и касационният състав приема, че то следва да се изтърпи ефективно, за да се изпълнят целите на закона, посочени в чл. 36 от НК. Подсъдимият се е проявявал като не твърде дисциплиниран водач, избраната от него скорост има решаващо значение за настъпване на този толкова тежък резултат. И това негово цялостно поведение преди и по време на извършване на деянието може да бъде коригирано само чрез изтърпяване на наказанието. По този начин би било удовлетворено и изискването за реализиране на специалната превенция, доколкото неустойчивите членове на обществото по отношение на правилата за движение следва да бъдат предупредени за неизбежността от наказване на такова поведение.“ – категорични са съдиите от ВКС.", "date": "2019.05.27", "title": "ВКС потвърди - 4 г. затвор за смърт на двама при незаконни гонки край Сливен"}
{"url": "https://www.24chasa.bg/novini/article/7474118", "text": "Германската партия \"Съюз 90/Зелени\" призна, че се оказва в нова роля на отговорност, след като за първи път се нареди на второ място на общонародни избори, предадоха ДПА и БТА. Съпредседателят на партията Роберт Хабек каза, че силното представяне на изборите за Европейски парламент е \"смиряващо\" и \"неочаквано\" и ще даде нова сила на дебатите за мерки за защита на климата. \"Виждаме пробудени надежди, които сега трябва да бъдат оправдани\", заяви той пред репортери. \"Несъмнено можем да сме доволни, за кратко, но всички знаят, че трябва да постигнем резултати\", каза Хабек. Зелените се наредиха на второ място на европейските избори в Германия с 20,5 процента след консервативния блок на канцлерката Ангела Меркел с 28,9 процента и социалдемократите с 15,8 процента. Преди изборите имаше спекулации, че евентуален слаб резултат може да засили призивите сред социалдемократите за излизане от коалицията с Меркел. Заместник-лидерът на християндемократите Армин Лашет каза, че резултатът е зов за пробуждане, но предупреди да не се предприемат незабавни действия срещу конкретни членове. Вместо това той настоя за по-силно съсредоточаване върху климатичните промени. Зелените отхвърлиха въпросите за това дали ще се стремят към нови избори, като заявиха, че тяхното внимание е насочено към належащите теми, направили кампанията им успешна. \"Това беше гласуване за защита на климата\", каза водещият кандидат на партията за Европейски парламент Свен Гиголд.", "date": "2019.05.27", "title": "Зелените в Германия: Има пробудени надежди, които трябва да оправдаем"}
{"url": "https://www.24chasa.bg/novini/article/7474123", "text": "Ракета носител \"Союз-2.16\", излетяла днес сутринта от космодрума Плесецк, беше ударена от мълния веднага след старта, предаде  Съобщението е на кореспондента на \"Звезда\". По неговите думи, мълнията поразила космическия кораб около 10 секунди след отделянето му от земята. Инцидентът не повлиял по никакъв начин на успешния път на кораба към Космоса.", "date": "2019.05.27", "title": "Мълния удари ракета \"Союз\" веднага след старта (Видео)"}
{"url": "https://www.24chasa.bg/novini/article/7474129", "text": "За втора поредна година отбелязваме Световния ден на спешната помощ. Лекарите, фелдшерите и медицинските сестри от Центъра за спешна медицинска помощ – София сложиха върху белите си престилки оранжеви лентички с надпис: „Идвам да помогна“, предаде  В 10.30 ч. медиците, които не бяха на смяна, под воя на сирена на линейка, положиха венец пред Докторския паметник в Докторската градина, а след това запазиха минута мълчание в памет на загиналите лекари по време на изпълнение на служебния си дълг. Доктор Делян Георгиев и доктор Владимир Кръстев споделиха, че да си лекар е призвание и работят, за да спасяват човешки животи. Надяват се в бъдеще агресията към медицинските работници да спре и отново на тях да се гледа с уважение.", "date": "2019.05.27", "title": "Отбелязваме Световния ден на спешната помощ"}
{"url": "https://www.24chasa.bg/novini/article/7474136", "text": "Министър-председателят на Гърция Алексис Ципрас, чиято лява партия понесе тежко поражение на изборите за Европейски парламент и на местните избори, обяви снощи, че ще свика предсрочни парламентарни избори, предадоха Франс прес и Асошиейтед прес. Официалните резултати след преброяване на над 80 процента от гласовете показват, че опозиционната Нова демокрация изпреварва управляващата партия СИРИЗА с 9,4 процентни пункта, като получава над 33 процента подкрепа на фона на близо 24 процента за управляващата партия, предава БТА. \"След втория тур на местните избори (на 2 юни) ще поискам от президента незабавно да бъдат организирани национални избори\", заяви Ципрас в телевизионно обръщение снощи. Четиридесет и четири годишният Ципрас, който е на власт от четири години, гледаше на евроизборите като на вот на доверие за своята политика. Неговият мандат изтича през октомври и парламентарните избори бяха предвидени за есента. Най-вероятните дати за предсрочни парламентарни избори са 30 юни или 7 юли, около три месеца преди края на мандата на Ципрас, отбелязва АП. Ципрас не успя да извлече политически дивиденти от успехите, с които се гордее, по-специално от връщането на Гърция на финансовите пазари и излизането от програмите за строги икономии, наложени от кредиторите ЕС и МВФ за справяне с дълговата криза, отбелязва АФП. Въпреки че от 2017 г. се отчита възстановяване на икономиката и подобряване на макроикономическите резултати, за гърците е трудно да се възстановят от дълбоката рецесия, а безработицата остава 18 процента, най-високата в еврозоната. Сред другите партии, понесли сериозни загуби на изборите вчера, бе бившият коалиционен партньор на СИРИЗА - дясната партия Независими гърци, както и крайнодясната Златна зора. Подкрепата за Независими гърци спадна до 0,8 процента от близо 3,5 процента през 2014 г., отбелязва АП. Подкрепата за Златна зора е намаляла с над 4 процентни пункта до малко под 5 процента спрямо над 9 процента подкрепа на изборите за Европейски парламент през 2014 г. Това все пак ще осигури на формацията две места в Европейския парламент на фона на три досега.", "date": "2019.05.27", "title": "Най-вероятните дати за предсрочни избори в Гърция са 30 юни или 7 юли"}
{"url": "https://www.24chasa.bg/novini/article/7474135", "text": "Министър-председателят Бойко Борисов ще участва в неформална работна вечеря на държавните и правителствените ръководители на ЕС в Брюксел утре, 28 май. Това съобщиха от правителствената пресслужба.  След изборите за Европейски парламент лидерите на страните-членки на ЕС ще обсъдят резултата от гласуването и ще започнат процеса по номиниране на ръководителите на институциите на ЕС.", "date": "2019.05.27", "title": "Утре Борисов ще бъде на неформална работна вечеря с лидерите на ЕС в Брюксел"}
{"url": "https://www.24chasa.bg/novini/article/7474145", "text": "Партиите ще върнат парите, които са надвзели със субсидиите за глас, стана ясно от думите на премиера и финансовия министър Владислав Горанов в Габрово. \"Коригираме закона, така че да отговаря на обществените очаквания и на това, което всъщност винаги е било справедливо. Размерът, определен в годишния Закон за бюджета, да се получава точно и да няма преразпределение на гласовете от всички гласували към правоимащите. Предлагаме от 26 май 2016, от както са последните промени в Закона за политическите партии, субсидията да бъде фиксирана, така че да е равна на 11 лв. и да няма никакво съмнение как се определя\", коментира в Владислав Горанов. Борисов допълни: \"Така че, ако някой е надвзел повече - да ги върне веднага!\" Като \"инат\" и доказателство, че президентът не е равно отдалечен от всички партии определи премиерът наложеното вето върху промените на Закона за държавната собственост. \"Да излезе в петък, като тръгнат хората на \"Младост\" и километри опашки се наредят, или по \"Хемус\", като се избиват на трасето, където няма магистрала, защото не можем да строим. Дори това трасе с 1 г. го забавихме заради тези отчуждителни процедури. Да излезе и да каже: \"Аз съм го спрял на инат. Това е инат\", коментира Борисов при инспекция на обходния път на Габрово, който ще осъществи връзката с бъдещия тунел под Шипка. \"По 2-3 години чакаме на трасе за отчуждителни процедури. А новия закон казва - строи се, съдът отсъжда, спорът винаги е за пари. Ние даваме по 300 евро, съдът казва 3000 евро, ние плащаме, но през това време вървят проектите. 30 юни е срока, за това съм дошъл, а не ме питате защо една година не строихме, защото имаше обжалвания\", избухна Борисов. По повод президентското вето той подчерта, че не вижда Румен Радев да е равно отдалечен от всички партии.", "date": "2019.05.27", "title": "Борисов: Партиите ще връщат парите,\nнадвзети със субсидии"}
{"url": "https://www.24chasa.bg/novini/article/7474137", "text": "Студентите, които са завършили Висшето училище по застраховане и финанси (ВУЗФ), получават едни от най-високите заплати в страната. Това показва класация, която е част  . Всяка година рейтинговата система сравнява стотици специалности от 52 направления и общо 51 университета по различни индикатори, за да илюстрира както цялостното състояние на образовaтелната система в България, така и за да служи като ценен ориентир за учащите. Специално по критерий „облагаем доход на завършилите“ данните поставят ВУЗФ на едно от водещите места. Класацията показва, че студентите с бакалавърски и магистърски дипломи от университета получават месечно облагаем доход от средно 1925 лв. на месец. Това прави ВУЗФ третото висше училище с най-добреплатени дипломи в направление „Икономика“ и едно от общо 10-те на национално равнище. Резултатите не са изненадващи и предвид статитиките на ВУЗФ, които сочат, че над 90% от дипломантите на университета успяват да се реализират професионално по специалността си, а около 30% от тях заемат високи мениджърски или други ръководни позиции. Класацията на рейтинговата система показва още, че най-висок среден облагаем доход получават дипломантите, завършили специалности в сферата на информатиката и компютърните технологии, както и от направленията „Администрация и управление“, „Математика“, „Машинно инжинерство“ и „Икономика“. Междувременно в момента ВУЗФ е в активна кампания за прием на кандидат-студенти и магистри. Кандидатите трябва да попълнят онлайн специализиран тест и да изпратят есе по предварително уточнена тема. Университетът ще открие учебната 2019/2020 година с три нови магистърски програми. Както досега, ВУЗФ отново залага на иновативни и модерни специалности, които да подготвят квалифицирани и незаменими кадри за пазара на труда. От есента стартират магистратурите  . Паралелно с изучаване на конкретните сфери, всяка от трите магистратури ще се фокусира и върху изграждане на специални умения, които редица световни организации са определили като критично важни за успеха и реализацията ни в следващите 10 години. Много иновативна и обещаваща е магистратурата  . Академичната подготовка се базира на най-модерните съвременни модели и теории, като в нея ще се наблегне върху изучаването на процесите по управление на имоти и имотни портфейли, съоръжения, хора и процеси, които са в основата на работата на фасилити и пропърти мениджъра. По време на обучението ще има и изявена практическа част - студентите ще имат възможност да се сблъскат с реални бизнес казуси, както и да посетят различни обекти от публичния и частния сектор, където да натрупат опит от първа ръка. „ “ е първата в България, и една от първите в региона, магистърска програма в перспективната област на електронната търговия – един изключително динамичен дигитален сегмент, който тепърва ще генерира работни места и нови възможности за бизнес. В нея ще се изучават както фундаментите на електронната търговия – бизнес моделите, каналите за продажба и задължителните елементи при продажби онлaйн, така и стъпките при създаването и управлението на онлайн магазин. В учебния план на програмата „ “ са заложени бизнес симулации, чрез които да се решават бизнес казуси, както и игри и преживявания, които моделират реални ситуации и помагат за усвояването на уменията чрез различни техники. Съдържанието и учебния план са изготвени спрямо тенденциите и промените в бизнеса, икономиката, социалните и поведенчески модели, които настъпват дори в момента.", "date": "2019.05.27", "title": "Студентите, завършили ВУЗФ, получават едни от най-високите заплати в страната"}
{"url": "https://www.24chasa.bg/novini/article/7474134", "text": "Бургаският апелативен съд остави в ареста Идрис Мурад, обвинен в разпространение на наркотици в условията на опасен рецидив. На 31 октомври, 2017 г., той е задържан пред сградата на операта в Бургас, а у него са открити 7 грама пико на стойност 183 лв. Според апелативните магистрати в хода на разследването са събрани доказателства, от които може да се направи обосновано предположение, че точно Мурад е извършил престъплението и то в условията на опасен рецидив. Съдът е убеден, че има реална опасност задържаният да се укрие или извърши ново престъпление, ако е на свобода, особено заради съдебното му минало и наличието на ефективни присъди. Последното Мурад излязъл от затвора на 1 февруари, 2019 г., а в момента е с три висящи дела.", "date": "2019.05.27", "title": "Апелативният съд в Бургас остави в ареста пласьор на дрога с присъди и висящи дела"}
{"url": "https://www.24chasa.bg/novini/article/7474153", "text": "БСП стана жертва на реваншизма, на ретроградната, намръщена, зла, агресивна и разрушителна линия, която беше наложена. Това заяви пред   социалният антрополог Харалан Александров. „Не може да градиш кампания върху битова завист, желание за възмездие и разплата и върху атаки с компроматни и недоказуеми на практика начини“, добави той. Според него за левицата това е катастрофа: „Изборите бяха поднесени на тепсия. Въпросът е оттук нататък какво ще стане - дали ще тръгне по пътя на вътрешните конфликти или ще намери сили и ново лидерство. Вътрешните конфликти доведоха до упадък, едва сега като че ли има някакво съвземане след толкова дълго време. Ако БСП тръгне по този път, това не вещае нищо добро нито за България, нито за левите избиратели. Хората предпочитат модерната ляво-либерална перспектива, която им беше отнета, те бяха ограбени от възможност да гласуват с тази измислена ретроградно консервативна имитация, която им беше предложена. Това е много тежко предателство на лидерството на БСП към техния електорат и към цялата идея за лявото. Ако тръгне по пътя на дезинтеграция, ще се отвори много голямо пространство в тази ниша и вероятно някой ще го запълни бързо“. Александров се надява партията да тръгне към оздравяване, защото страната има нужда от нормална лява партия. Той изказа мнение, че ГЕРБ се е сплотила заради атаките отвън. Кампанията на ВМРО беше в много отношения най-интелигентно и добре проведена, както и сравнително сдържана, отчете Александров. В България има повече от същото, каза социалният антрополог в коментар за изборните резултати в другите европейски страни. По думите му в България няма драматични сътресения: „Потвърждава се плавното придвижване към европейска, модерна, цивилизована политика, която запазва връзката с традицията и корените“. Европа се променя, въпросът е коя от офертите за промяна ще вземе връх, коментира Харалан Александров и добави: „От една страна имаме тежък упадък в някои от европейските страни, най-видимо е това във Франция, на традиционните партии, съответно традиционното разделение между социалдемократическа левица и неолиберална десница. Има ново разделение и то е по линията на либерално-консервативното очевидно. Същевременно възходът на зелените движения и партии в Германия и други страни ясно показва, че има нова ляволиберална вълна. Динамиката на европейското представителство в много голяма степен е зависимо от вътрешната ситуация в страните, които имат най-голям проблем с интеграция на малцинствени, мигрантски общности, каквито са Италия и Франция. На този фон това, което се случва с България, е в някакъв смисъл успокояващо“.", "date": "2019.05.27", "title": "Харалан Александров: БСП стана жертва на реваншизма"}
{"url": "https://www.24chasa.bg/novini/article/7473833", "text": "Учени извлякоха морска вода на 20 000 години от проби древни скали, взети от дъното на Индийския океан, съобщи Лайв сайънс. Дълбочинните проби са взети от подводните варовикови депозити, които изграждат Малдивския архипелаг. След като са ги извадили на изследователския кораб, учените са ги нарязали, поставили са парчета в хидравлична преса и са изцедили остатъчната влага от порите. Когато изследвали състава й, установили, че е изключително солена, много по-солена отколкото е сега водата на Индийския океан, предава БТА. Лабораторните изследвания на сушата за специфични елементи и изотопи разкриха, че преди 20 000 години, по времето на последния ледников максимум, океанът е бил значително по-солен, студен и с повече хлор. \"От всички данни изглежда, че сега имаме наистина късче от този 20 000-годишен океан\" - каза ръководителят на изследването Клара Блетлел от университета на Чикаго. Пробите показват как океанът е реагирал на геофизическите колебания през последната ледникова епоха. Тогава ледът е поглъщал океанската вода, а морското равнище е спаднало със стотици фута (1 фут = 30,48 см) под сегашното ниво. Тази информация ще даде възможност да бъдат променени климатичните модели, с които специалистите се стремят да възпроизведат промените в света.", "date": "2019.05.27", "title": "Учени извлякоха проба от морска вода на 20 000 години"}
{"url": "https://www.24chasa.bg/novini/article/7473857", "text": "Евроскептичната и антиимигрантска Датска народна партия (ДНП) е загубила половината от избирателите си на изборите за Европейски парламент, предаде ДПА. Според прогнозните резултати ДНП получава само 11 процента от гласовете при 26,6 процента на предишните избори за ЕП, през 2014 г., предава БТА. На първо място е Либералната партия на премиера Ларс Льоке Расмусен. Тя спечели 23,6 процента от гласовете. Втора е опозиционната Датска социалдемократическа партия на Мете Фредериксен с 21,5 процента от гласовете.", "date": "2019.05.27", "title": "Датската народна партия загуби половината от избирателите си на евроизборите"}
{"url": "https://www.24chasa.bg/novini/article/7473838", "text": "По 10-11 часа чакаха румънците, живеещи в Германия, за да дадат гласа си за румънските кандидати за Европарламента. В някои градове се е стигнало до бунтове и се е наложила намеса на полицията. В Берлин опашката пред румънското посолство бе дълга над километър и въпреки това чакащите не се отказаха. Причина за тази впечатляваща активност бе гласуването успоредно с евровота и за референдум за спорна съдебна реформа, с която ще може да се дава амнистия на корумпирани политици. Президентът на страната Клаус Йоханис поиска законът да мине през референдум. От подобна съдебна реформа ще спечели най-вече председателят на управляващите социалдемократи Ливиу Драгня. В момента той не може да стане премиер на страната заради присъда за изборни манипулации. Предложението за закон за амнистия възмути милиони румънци, включително и тези, които живеят в чужбина. Още преди отварянето на изборните урни в повечето германски градове пред румънските секции се бяха извили опашки. В Берлин в късния следобед полицията преброи 1500 чакащи пред консулския отдел, които са седяли на опашката над пет часа. Същото бе положението в Улм, Офенбах, Бохум, Нюрнберг, Мюнхен. Румънците обвиниха държавата си, че нарочно не е пратила достатъчно урни за бюлетините, за да провали вота от чужбина. В някои градове се наложи намесата на пожарната или полицията, след като в 20,45 не бяха гласували още стотици хора от опашките и те започнаха шумно да изразяват недоволството си. Изборният ден в Румъния приключи в 21 часа. Наложи се полицията да постави метални ограничения – всички, които попаднаха извън тях не успяха да гласуват. Румънците им благодариха с дюдюкания, тъй като по този начин консулствата и секциите бяха задължени да обработят всички чакащи в рамките на тези ограничения. Пред консулството на Румъния в Берлин германски полицай, говорещ румънски, призоваваше с мегафон хората към спокойствие. Вече гласували пък носеха вода на хората на опашката. Някои бяха чакали 11 часа, за да упражнят правото си на глас и се оплакаха, че в консулството няма нито вода, нито тоалетна за избирателите. Подобна е била и ситуацията в други европейски държави.", "date": "2019.05.27", "title": "Бунтове пред румънските секции в Германия"}
{"url": "https://www.24chasa.bg/novini/article/7473855", "text": "Краят на ръководството на Тереза Мей ще доведе до още по-бурен етап в излизането на Великобритания от Европейския съюз, тъй като всеки нов лидер вероятно ще се стреми да постигне по-твърда сделка за развод, а до месеци може да има избори. В крайна сметка Обединеното кралство или ще напусне с някакъв вид преходна сделка за гладко излизане, или ще напусне рязко без сделка, или въобще няма да напусне. Има вероятност за ново отлагане. Борис Джонсън - лицето на официалната кампания за Брекзит през 2016 г. и фаворит на букмейкърите за приемник на Мей, иска по-твърд развод от предлагания от Мей. Други водещи кандидати за поста са Саджид Джавид, Майкъл Гоув и Джереми Хънт. Лидерът на опозиционната Лейбъристка партия Джереми Корбин иска да осъществи редица класически социалистически политики. Той гласува против членството в ЕС през 1975 г., неохотно подкрепи кампанията за оставане в ЕС през 2016 г. и показва хладна подкрепа за нов референдум. Който и да наследи Мей като лидер на Консервативната партия, почти със сигурност ще трябва да иска от Брюксел по-твърда сделка за Брекзит, въпреки че ЕС многократно е казвал, че няма да преработва Договора за напускане. Това означава някакъв вид конфронтация с общността преди планираната дата за напускане на 31 октомври. За да бъде укрепена позицията на един бъдещ министър-председател, някои министри искат да бъде засилена подготовката за излизане без сделка. Това е кошмарният сценарий за множество големи компании; ако петата по големина икономика в света бъде лишена с един замах от много външнотърговски отношения, това би разстроило снабдителните вериги в Европа и извън нея. Политическите и обществените последици са неясни, но ако се съди по поведението в миналото, това може да предизвика тревога на финансовите пазари и падане на британската лира. Макар че парламентът многократно показва своята съпротива срещу Брекзит без сделка, не е ясно как всъщност може да бъде спряно това, ако правителството е решено да го направи. \"Парламентарната процедура не предлага път, а единственият очевиден начин за спиране на вариант \"без сделка\" - вот на недоверие, може да бъде доста рискован ход (за консервативните депутати)\", написа независимият Институт за управление. Американската инвестиционна банка \"Джей Пи Морган\" повиши своята вероятност за Брекзит без сделка на 25 процента, като каза, че основава оценката си на предположението, че Борис Джонсън ще стане министър-председател, след което ще има парламентарни избори. В изследователска бележка към клиентите, озаглавена \"Брекзит: време да се страхуваме, след като вероятността за вариант \"без сделка\" се увеличава\", тя определи на 60 процента вероятността за отлагане на датата за развода на Великобритания. \"Бе Ен Пе Париба\" каза в четвъртък, че в момента вижда 40 процента вероятност за Брекзит без сделка - повишение в сравнение с 20-те процента преди. Следващите национални избори във Великобритания не се предвиждат преди 2022 г., но има два начина да бъде насрочено по-скорошно гласуване: - Две трети от 650-те депутати да гласуват в подкрепа на това. - Предложение за недоверие към правителството да бъде прието с обикновено мнозинство от депутатите, а никоя партия да не успее да спечели доверието в Камарата на общините в срок от 14 дни. Изходът от изборите може да е непредвидим, тъй като и двете водещи партии губят подкрепа за сметка на по-малки партии като Партията за Брекзит на Найджъл Фараж, Либералните демократи, Шотландската национална партия и Зелените. Едно консервативно правителство на мнозинството вероятно би осъществило по-решително отцепване от ЕС; лейбъристко правителство на мнозинството би се опитало да национализира редица стратегически форми; а може да има и правителство на малцинството или коалиционно управление. Предстоящото оттегляне на Мей ще рестартира във Великобритания дебатите за това как точно да се напусне ЕС. То обаче също така ще даде време на противниците на развода да настояват за нов референдум или дори за отмяна на уведомлението за задействане на \"член 50\". След като Мей години наред казваше, че е против нов референдум, последният й гамбит беше да размаха възможността за второ гласуване и договаряне на по-близки търговски връзки. Един начин е лейбъристите да победят на избори; макар че Корбин говори мъгляво за \"потвърждаващ референдум\", неговата партия ясно показва, че иска второ гласуване. Друг начин е чрез парламента; при властови вакуум депутатите могат просто да гласуват за референдум, въпреки че предложението не успя да събере мнозинство на предишни гласувания. Ако парламентът наистина реши да бъде произведен нов референдум за ЕС, Великобритания ще трябва да поиска датата за нейното напускане да бъде отложена от края на октомври, за да има достатъчно време за кампания. И двата лагера по въпроса за Брекзит се готвят за възможността за нов референдум, но съвсем не е ясно как биха гласували британците. Ако има мнозинство за оставане в ЕС, поддръжниците на Брекзит може да поискат трето, решаващо гласуване. За всеки нов министър-председател, изправен пред оставаща общност със седем пъти по-голямо население от Великобритания, би се оказало изключително трудно да договори напълно нова сделка, особено след като на Мей й трябваха повече от две години, за да договори своето споразумение. ЕС е готов да преработи Политическата декларация за двустранните връзки след Брекзит, но не и правно обвързващия Договор за напускане - частта от споразумението, която съдържа \"предпазната\" клауза за ирландската граница, подкопала сделката на Мей. През април френският президент Еманюел Макрон възрази срещу удължаване на Брекзит с една година, като каза, че това е твърде рисковано за институциите на ЕС, макар че германската канцлерка Ангела Меркел многократно се опитва да предотврати хаотично напускане, което със сигурност ще навреди на европейската икономика.", "date": "2019.05.27", "title": "Великобритания след Мей: без сделка, нова сделка, социализъм или няма Брекзит?"}
{"url": "https://www.24chasa.bg/novini/article/7473878", "text": "Пловдивската районна прокуратура привлече като обвиняем футболиста Мартин Камбуров за повреждане на три броя скоби и хулиганство. Той престоя 24 часа в ареста, а сега срещу него се води бързо производство, което предстои да влезе в съда. На 26-и играчът от \"Берое\" спрял на ул. \"Сава Муткуров\" в Пловдив фолкваген, въпреки указаната със знак забрана за престой. Оттам минал паяк и специален автомобил на \"Паркиране и репатриране\". Служителите забелязали нарушението и поставили три броя скоби върху колата на Камбуров. С тях имало и полицай, който удостоверил нарушението. Според футболиста фолксвагенът бил на негова позната. Когато видял тримата служители, Камбуров започнал да ги обижда и ругае. Хвърлил по унизителен за тях начин на земята 30 лева, за да плати таксата за неправилното паркиране. Полицаят му поискал документ за самоличност, но спортистът отказал да се легитимира. Той се качил в колата потеглил с поставените на нея скоби. След метри спрял, като на място пристигнали екипи на „Общинска полиция“ и на Трето РУ. Установено било, че скобите са потрошени и не могат да се ползват. С постановление на районния прокурор на Камбуров е наложена мярка за неотклонение парична гаранция от 1000 лева.", "date": "2019.05.27", "title": "Обвиниха Мартин Камбуров за потрошени скоби и хулиганство"}
{"url": "https://www.24chasa.bg/novini/article/7473332", "text": "В област Хасково партия ГЕРБ спечели убедително изборите за Европейски парламент с резултат 37,62 процента от действителните гласове, сочат данните от 100 процента обработени протоколи на секционните избирателни комисии. Втора остава \"БСП за България\", която има 23,62 процента от предпочитанията на избирателите. ДПС е с трети резултат и постига 18,62 на сто от вота. Доверието към ВМРО - БНД е 6,62 процента. Пета е \"Демократична България - обединение\" с 2,04 процента. Недействителните гласове са 2,6 процента, малко повече от тях - 2,66 процента са маркиралите полето \"не подкрепям никого\". Мощна мажоритарна подкрепа - 5291 преференциални гласа, е получил в региона осмият в листата на ГЕРБ Емил Радев. В листата на \"БСП за България\" най-много преференции събира Елена Йончева, която бе и депутат от региона - 2243 гласа, сочат резултатите. Протоколът на секционна комисия номер 51 в Хасково не може да бъде приключен и приет заради грешка на комисията, която се е оказала непоправима въпреки всички усилия, например да бъде събрана отново цялата комисия след приключването на документите, съобщи председателят на РИК Веселина Тенчева. ЦИК ще трябва да решава какво да бъде направено с разликата от 6-7 гласа от ръчното гласуване, която не излиза, уточни тя. По думите на Тенчева изборите определено представляват сложност особено за по-възрастни членове на секционни комисии, които трудно се ориентират в процедурите, терминологията, спусната като указания, както и в сложната форма на самите протоколи. Според нея е необходима промяна в Изборния кодекс с намаляване броя на членовете на СИК. Тенчева посочи, че председател и секретар на комисията, чийто протокол се е оказал тотално сгрешен, са били две жени на възраст над 80 години. Те са били и лицата, които са били натоварени с отчитането на протокола в РИК.", "date": "2019.05.27", "title": "ГЕРБ печели изборите в Хасковска област с 37,62, преднината пред БСП е 11%"}
{"url": "https://www.24chasa.bg/novini/article/7473876", "text": "Tрус с магнитуд 2,8 по скалата на Рихтер е регистриран в 04.51 ч. в понеделник на територията на Северна Македония, близо до границата с България, предаде  Епицентърът на земетресението бил на 13 км в северозападна посока от Пехчево и на 107 км в югозападна посока от София, на дълбочина 10 км. Няма данни за пострадали и нанесени материални щети.", "date": "2019.05.27", "title": "Земетресение в Северна Македония, близо до границата с България"}
{"url": "https://www.24chasa.bg/novini/article/7473861", "text": "Найджъл Фараж поиска да участва в преговорите за Брекзит, след като новата му партия победи на изборите за Европейски парламент във Великобритания, предаде Ройтерс. Фараж предупреди, че ще обърне британската политика с главата надолу, ако му бъде отказано участие в преговорите за излизане на Великобритания от Европейския съюз. \"Ние би трябвало да сме част от екипа сега, това е съвсем ясно\", каза лидерът на Партията на Брекзит. Според него Великобритания трябва да напусне на 31 октомври, когато изтича сегашният краен срок за постигане на съгласие в британския парламент по споразумение за Брекзит. Фараж предпочита излизане без сделка, предава БТА. \"Ако не напуснем на този ден, можете да очаквате Партията на Брекзит да повтори тази изненада на следващите общи избори\", заяви той. Фараж спечели, възползвайки се от вълната на недоволство от провала на британската министър-председателка Тереза Мей да изведе Великобритания от ЕС. Никой британски лидер не би допуснал Фараж до преговорите за излизане на Великобритания от ЕС, но неговата доказана способност да привлича поддръжници на Брекзит както от Консервативната партия, така и от Лейбъристката партия, ще затвърди убеждението на водещите консерватори, борещи се за мястото на Мей, че трябва да се стремят към по-решително скъсване с ЕС, отбелязва Ройтерс.", "date": "2019.05.27", "title": "Найджъл Фараж: Искаме да участваме в преговорите за Брекзит"}
{"url": "https://www.24chasa.bg/novini/article/7473905", "text": "Върховният касационен съд в Румъния, който се произнесе днес по обжалването на присъдата на лидера на управляващата Социалдемократическа партия Ливиу Драгня, потвърди присъдата му от три години и половина затвор по обвинения в подстрекаване към злоупотреба със служебно положение, съобщиха Ройтерс и Франс прес. Съдът потвърждава присъдата, произнесена на първа инстанция, посочиха съдиите, цитирани от БТА. Драгня, който е също председател на долната камара на парламента, обжалва първоначалната присъда. Днешната присъда е окончателна, отбелязва Ройтерс. Драгня, който не присъстваше днес в съдебната зала, разполага със срок от 24 часа, за да се яви в най-близкия полицейски участък за изпълнение на присъдата, уточнява АФП. Съдебното решение крие риск да сложи край на неговата политическа кариера.", "date": "2019.05.27", "title": "Осъдиха на 3,5 г. затвор за корупция Ливиу Драгня"}
{"url": "https://www.24chasa.bg/novini/article/7473877", "text": "Необходима е метла, която ще измете Заев, тази метла я имат гражданите, а Заев ще я усети на изборите. Така реагира опозиционната ВМРО-ДПМНЕ на заседанието на СДСМ, на което бе освободена част от ръководството на управляващата партия, пише скопският вестник \"Вечер\". Животът ще започне, когато Заев напусне властта. Зоран Заев е лично виновен за всичко, което се случва на Република Македония, се казва в реакцията на ВМРО-ДПМНЕ. Метлата очевидно е само фарс, докато не си заминат неспособните служители от държавните постове, начело със Заев и Шекеринска. Заев трябва да престане да се опитва чрез театър за някаква метла да откъсне гражданите от реалността и проблемите, пред които те всеки ден се изправят, заяви опозиционната ВМРО-ДПМНЕ.", "date": "2019.05.27", "title": "ВМРО-ДПМНЕ: Необходима е метла, която ще измете Зоран Заев"}
{"url": "https://www.24chasa.bg/novini/article/7473911", "text": "Националният съвет за тристранно сътрудничество ще проведе заседание във вторник, 28 май, от 14:00ч. в Гранитна зала на Министерския съвет, съобщиха от пресцентъра на Министерски съвет. Заседанието е свикано във връзка с постъпило искане от Министерство на здравеопазването за разглеждане и даване на становище от НСТС, относно проект на Постановление на Министерския съвет за изменение и допълнение на Наредбата за медицинската експертиза.", "date": "2019.05.27", "title": "Тристранката се събира утре заради наредбата за медицинската експертиза"}
{"url": "https://www.24chasa.bg/novini/article/7473921", "text": "В около една трета от общините в Гърция, общо 107 на брой, кметът е избран още на първия тур от местните избори, който се състоя вчера заедно с евроизборите, предаде АНА-МПА, цитирана от БТА. На повечето места, при които няма да има втори тур, бе избран кандидат, борещ се за нов кметски мандат, отбелязва агенцията. Във всички останали общини ще има втори кръг на местните избори в неделя. Сред тях са столицата Атина, Солун, Патра, Пирея, Янина и др. В Атина един срещу друг в изборната битка ще се изправят кандидатът на Нова демокрация Костас Бакояни (син на Дора Бакояни, бивш кмет на Атина и министър на външните работи) и подкрепяния от СИРИЗА Насос Илиопулос.", "date": "2019.05.27", "title": "Една трета от общините в Гърция имат кмет \nоще на първия тур на местните избори"}
{"url": "https://www.24chasa.bg/novini/article/7473589", "text": "Състав на Окръжния съд в Добрич допусна предаването на 30-годишен мъж от село Айдемир, община Силистра, на френските власти в изпълнение на издадена срещу него Европейска заповед за арест с цел изтърпяване на наложено му ефективно наказание „лишаване от свобода“. Във Франция българският гражданин е бил осъден на 3 години затвор за притежание на оборудване за фалшифициране на платежни средства, опит за скиминг измама, извършена като част от организирана престъпна група и участие в група, съставена от криминално проявени лица. От данните по делото става ясно, че той е осъден заедно с още двама българи, които са получили наказания от 3 и 4 години затвор. Престъпленията били извършени в периода от септември до 13 октомври 2011г. на територията на Франция и Германия. Присъдата е постановена на 16 декември 2016г. от Изправителен съд в град Нанси. 30-годишният е обжалвал съдебния акт, но на 23 октомври 2018г. той е бил потвърден от Апелативния съд в същия град. Веднага била издадена и заповед за задържане на българския гражданин. На 5 март т.г. той е бил обявен за международно издирване с Европейска заповед за арест. Открит е на 3 май в село Карапелит, след като полицейски служители спрели за проверка автомобил и установили, че колата е управлявана от обявения за международно издирване мъж. Пред Окръжния съд в Добрич 30-годишният заяви, че не желае да бъде предаден на френските власти, отрече да е извършвал посочените деяния и отбеляза, че има адвокат във Франция, който обжалва постановената срещу него присъда. Съдът обаче прецени, че няма основания да откаже предаването му на френските власти. Окръжният съд потвърди взетата спрямо мъжа мярка за неотклонение „задържане под стража“, като разпореди той да бъде приведен във Варненския затвор до фактическото му предаване във Франция.", "date": "2019.05.27", "title": "Връщат българин във Франция за изтърпяване на ефективна присъда (Обновена)"}
{"url": "https://www.24chasa.bg/novini/article/7472827", "text": "За българина жилището може и да е нещо почти свещено, но съществува един парадокс – той хем живее натясно, хем твърди, че не може да отоплява ефективно дома си през зимата ( От друга страна, голяма част от хората, особено младите, не могат да си позволят да си купят жилище, но в същото време у нас строителството е във възход и на пазара се извършват много сделки, а цените на имотите растат, макар и с малко. Около 40% от българите каза наскоро по време на имотен форум зам.-министърът на регионалното развитие и благоустройството Валентин Йовев. Според последните данни на НСИ, които са от края на 2018 г., на 7 056 000 българи се падат общо 194 561 215 квадратни метра полезна жилищна площ. Това прави средно по малко над 27 квадратни метра на всеки човек. Което е доста нисък резултат не само за страна-членка на ЕС, но и по принцип за целия континент. Разбира се, тези данни са твърде общи, освен това са средни. Те варират според това за какви населени места говорим, макар и не много. В селските общини полезната площ стига средно до 35 квадратни метра, градският човек живее по-натясно – средно върху 27 квадратни метра, а в столицата квадратните метра, с които разполага всеки жител, са 31. Напоследък все повече експерти обаче бият тревога не за пренаселеността на жилищата, а за През 2017 г. 37% от българите не са могли да си позволят да отопляват достатъчно жилището си. Този дял от населението е най-високият сред страните-членки на ЕС, сочат данни, които Евростат разпространи наскоро. Все пак за последните 10 г. процентът на българските граждани, които не са в състояние да отопляват адекватно дома си, е намалял почти наполовина. През 2006 г. той е бил 69,5%, а през 2007 г. - 67,4%, сочат данните. Домакинствата у нас с доходи на ниво под 60% от средностатистическите доходи за страната са по-застрашени да живеят в неотоплено жилище, отколкото хората, които разполагат с доходи над този праг – 59,5% спрямо 29,4%. Самотните жени в България е по-вероятно да живеят в недостатъчно отоплено жилище, отколкото самотните мъже – 54,9% спрямо 44,8%. 27,9% от домакинствата с едно дете и 28,9% от домакинствата с две деца в страната ни също не могат да се позволят да отопляват достатъчно дома си, показват още данните на Евростат. Само 8% от населението на ЕС съобщава, че не е могло да си позволи да отоплява адекватно жилището си през 2017 г. Делът достигна пик от 11% през 2012 г., след което непрекъснато намалява. След България най-висок дял на населението, което не може да отоплява дома си адекватно, е отчетен в Литва (29%), Гърция (26%), Кипър (23%) и Португалия (20%). Най-малък (около 2%) е този дял в Люксембург, Финландия, Швеция, Холандия и Австрия. ", "date": "2019.05.27", "title": "БГ парадокс: Жилищата тесни, но хората трудно ги отопляват"}
{"url": "https://www.24chasa.bg/novini/article/7474001", "text": "Общо 3854,24 грама контрабандни златни изделия откриха в тайник на автобус с турска регистрация на ГКПП Капитан Андреево митнически служители на дирекция \"Митническо разузнаване и разследване\", предаде БТА.  По метода \"анализ на риска\" превозното средство е било селектирано за пролъчване с рентгенова апаратура. При обработването са били забелязани зони с подозрителна плътност в тавана на автобуса. При последвалата физическа проверка е бил открит специално изграден тайник във вентилационната система. Той е съдържал 8 полиетиленови плика с 1234 бижутерски изделия от злато с общо тегло 3854,24 грама. Контрабандните ювелирни изделия на стойност 219 691 лева са били задържани, както и автобуса. По случая е образувано досъдебно производство, а шофьорът на автобуса, турски гражданин, е привлечен към наказателна отговорност, допълват от митницата.", "date": "2019.05.27", "title": "Контрабанда на над 3,8 кг злато е разкрита на \"Капитан Андреево\""}
{"url": "https://www.24chasa.bg/novini/article/7474010", "text": "БСП се връща в парламента, а Националният съвет на партията ще стартира процедура за пряк избор на лидер. Това ще предложи соцлидерката Корнелия Нинова пред червения пленум утре. Тя отчете, че БСП е единствената спечелила партия от тези избори - има по-висок резултат и един депутат повече. Но призна, че БСП е загубила изборите. \"Отговорността трябва да е солидарна на всички - от основните партийни организации до председателя. Затова трябва да се проведат конференции във всички общини и области, на които да си направи анализ и оценка какво се е случило, защо сме загубили, и да има точка за избор на ръководства\", обясни Нинова. Затова и тя ще предложи да започне процедура за избор на председател на БСП по новия устав и чрез пряк избор от цялата партия. Ще се приемат правила за избор, срок и време и до 1-2 месеца процедурата трябвало да приключи. Не съм в оставка, защото няма правила за избор на нов лидер, няма график и едва като стартира процедурата, ще съм в оставка, за да се включа в надпреварата, обясни Нинова. Влизайки в парламента, БСП ще внесе отново закона за КОНПИ, както и промени в закона за правомощията на главния прокурор. Гордея се, че БСП е партията с най-много преференции, най-демократичната партия, това е положителен факт, отговори Нинова на въпрос за преференциите на Станишев. Очаквайте подробности.", "date": "2019.05.27", "title": "БСП се връща в парламента, Нинова задвижва процедура за пряк избор на лидер (Видео)"}
{"url": "https://www.24chasa.bg/novini/article/7473576", "text": "Неотложни ремонтни работи в подстанция „Орешец“, собственост на държавния Електроенергиен системен оператор – „ЕСО“ ЕАД, могат да доведат до временни смущения в електрозахранването на 04 юни 2019 г. за периода от 09:00 до 17:00 часа в следните населени места:  Белоградчик, Боровица, Вещица, Върба, Гранитово, Граничак, Дъбравка, Крачимир, Ошан, Праужда, Пролазница, Рабиша, Раяновци, Салаш, Сливовник, Стакевци, Струиндол, Чифлик;  Арчар, Бела, Владиченци, Воднянци, Върбовчец, Гара Орешец, Димово, Дълго поле, Държаница, Извор, Карбинци, Кладоруб, Костичовци, Лагошевци, Мали Дреновец, Медовница, Орешец, Острокапци, Септемврийци, Скомля, Шипот, Яньовец, Ярловица;  Гюргич, Динково, Дражинци, Дреновец, Плешивец, Роглец, Ружинци, Тополовец, Черно поле, Бело Поле;  Бостаните, Върбово, Горни Лом, Долни Лом, Протопопинци, Репляна, Средогрив, Търговище, Чупрене;  Цар Симеоново, Ботево", "date": "2019.05.27", "title": "Ремонт на ЕСО може да доведе до смущения на електрозахранването в населени места в област Видин"}
{"url": "https://www.24chasa.bg/novini/article/7473598", "text": " Управляващата в Португалия Социалистическа партия побеждава на произведените вчера в страната избори за Европейски парламент, съобщи министерството на вътрешните работи, цитирано от ТАСС и БТА. След обработка на почти 100 процента от бюлетините социалистите, чийто генерален секретар е премиерът Антониу Коща, води с 33,38 процента от гласовете. Зад нея се нареждат Социалдемократическата партия с 21,94 процента и Левият блок с 9,82 процента. Избирателната активност е била 31,4 процента.", "date": "2019.05.27", "title": "Португалската Социалистическа партия побеждава на изборите за ЕП"}
{"url": "https://www.24chasa.bg/novini/article/7473573", "text": "Арести са извършени тази нощ в Пловдив. Акцията е извършена на ул. \"Белица\" в кв. \"Христо Смирненски\" около 2 часа, научи \"24 часа\".  Според очевидци няколко мъже са били проснати на земята от служители на реда с качулки и автомати. Шефът на областната дирекция на МВР в града старши комисар Атанас Илков потвърди информацията и уточни, че арестите са заради престъпления срещу собствеността. Повече подробности не бяха дадени, тъй като разследването е в активна фаза.", "date": "2019.05.27", "title": "Среднощни арести на бандити в Пловдив"}
{"url": "https://www.24chasa.bg/novini/article/7473604", "text": "ГЕРБ печели изборите за Европейски парламент по данни към 12.00 ч. при обработени 95.20 на сто СИК протоколи в РИК. Данните са публикувани на сайта на Централната избирателна комисия /ЦИК/. ГЕРБ печелят с 30.94 процента и получават 574 417 действителни гласа. На второ място е \"БСП за България\" с 24.24 процента и 450 005 гласа. Третото място е за ДПС, което има 16.36 или 303 714 гласа, следвани от ВМРО - Българско национално движение със 7.42 процента и 137 714 действителни гласа. \"Демократична България\" печели 6.24 процента или 115 750 гласа, следвани от \"Воля\" с 3.60 процента. Зад тях се нареждат ИК за Десислава Иванчева /1.58 процента/, ИК за Минчо Христо Куминев /1.19 на сто/ и \"Патриоти за Валери Симеонов\" /1.15 на сто/.", "date": "2019.05.27", "title": "ГЕРБ води с 6,7%  пред БСП на евроизборите при почти 100% обработени протоколи"}
{"url": "https://www.24chasa.bg/novini/article/7473606", "text": "Една страна купува от друга комплект отбранителни оръжия, за да брани въздушното си пространство - тук няма нищо ново. Вече от няколко месеца обаче Вашингтон се опитва в ултимативна форма да принуди турското ръководство да откаже сделката. Защото не бивало страна членка на НАТО да се обвързва с каквито и да било военнотехнически споразумения с Русия. Мнозина политици и политолози внушават на масовата публика, че едва ли ще има нова \"студена война\", но всъщност стратегическата стабилност в света се изправя пред все по-сериозни изпитания. Постигнатите някога договори между САЩ и Русия и споразуменията за съкращаване на ракетно-ядрените и други оръжия са на ръба на провала, те трябва да бъдат осъвременени, а срокът им - удължен. Редица фактори налагат Русия да реагира - модернизацията на оръжейните системи на САЩ, разширяването на НАТО в източна посока, разполагането на американски военни обекти в Европа и създаването на европейска ПРО, ограничителните санкции на Запада и т. н. При това положение покупката на зенитни ракетни комплекси (ЗРК) С-400 от Турция се разглежда от Вашингтон и Брюксел едва ли не като предателство. САЩ настояват да бъде анулирана с формалния аргумент, че руските ЗРК били уж несъвместими със стандартите на НАТО и можело да породят проблеми със сигурността във въздушното пространство на алианса. \"Към края на първата седмица от юни 2019 г. Анкара трябва да анулира многомилиардната сделка с Русия и вместо нея да купи американски системи за ПРО \"Пейтриът\", в противен случай я заплашва изключване от проектопрограмата за съвместно със САЩ производство на изтребители бомбардировачи Ф-35, американски ограничителни санкции и съответната реакция от страна на НАТО\", заяви Държавният департамент. Турските власти засега не се огъват пред шантажа на Вашингтон; има данни, че дори са изпратили пилотна група военнослужещи за обучение в Русия. Все още обаче е рано да се говори, че Анкара е взела окончателно решение за С-400. Под натиска на САЩ, или ако получи по-изгодна оферта от съюзнички в НАТО, Реджеп Тайип Ердоган може и да разтрогне сделката. Решението на Анкара за С-400 не бе мотивирано от военна необходимост, а продиктувано от политически съображения. Президентът на Турция се опита да извлече максимални дивиденти от противопоставянето между Москва и Вашингтон и да изгради в страната си един вид алтернатива на натовските системи за ПВО. Днес във въздушното пространство на Турция няма що-годе сериозни потенциални или вероятни противници измежду съседните държави. През последните години турските ПВО и ВВС и сателитите им от сирийската въоръжена опозиция и радикалните ислямистки групировки свалиха едва няколко самолета, хеликоптера и дрона от ВВС на Сирия и на Русия. Последвалите договорености между Анкара и Москва за сътрудничество в рамките на процеса от Астана и подялба на сферите на влияние в Сирия сведоха до нула възможността за нови нарушения на турското въздушно пространство от страна на сирийските или руските ВВС. Пък и трудно бихме предположили, че Анкара ще дръзне да използва С-400 срещу страната доставчик на тези ЗРК или срещу регионалния й съюзник в Дамаск. Конкуренцията и съперничеството на Анкара с Техеран в борбата за лидерство в мюсюлманския свят, за влияние в Сирия и региона едва ли може да предизвикат открит въоръжен конфликт между тях. Властите в Турция и в Иран преценяват реално силите си и разбират, че открит въоръжен конфликт би могъл да доведе до смяна на управляващите режими и на местните елити. Анкара и Техеран ще се ограничат най-вероятно с подкрепа за противоборстващите сили в Сирия, предпочитайки и занапред да водят там прокси-война с ръцете на своите сателити (радикалните сунитски и съответно шиитски групировки). Съществуващото и до днес напрежение в турско-гръцките отношения заради нерешения кипърски конфликт също не налага това направление да бъде укрепено със ЗРК С-400, тъй като Гърция е съюзничка на Турция в НАТО. Едва ли е необходимо въздушното пространство на Турция да бъде защитавано и откъм Грузия или Армения. Тбилиси е сигурен партньор на Анкара в региона, а Ереван е съюзник на Русия и член на ОДКС (Организацията на Договора за колективна сигурност). Остава само конспиративната версия: Ердоган цели да се защити от евентуални нови опити за въоръжен преврат. Регионалните избори в страната показаха нарастващото недоверие на повечето хора в Турция към управляващата Партия на справедливостта и развитието (ПСР) и лично към Ердоган. ПСР претърпя загуби в двата центъра на местния политически живот - в Анкара и Истанбул. Затова, хипотетично погледнато, Ердоган може да разположи тези ЗРК край въздушните бази на турските ВВС, за да изключи възможността от неразрешено излитане на бойни самолети. Част от зенитните комплекси може би се предвижда да прикриват Анкара и президентския дворец. Ердоган се надява С-400 да се окажат по-сигурни от \"Пейтриът\", наложи ли се да отразяват атаки на турски пилоти, обучени от американски инструктори и при това летящи със самолети американско производство. Не бива да забравяме, че дори властите в Турция да одобрят сделката окончателно, ще се наложи турското военно командване и заинтересованите ведомства в Русия да вложат доста време и сериозни усилия, за да бъдат поставени С-400 на бойно дежурство и да се използват успешно дълго време след това. Няма да е много лесно и създаването на условия за настаняване и обучение на турските военни, изпращани на курсове в Руската федерация. Става ясно, че дори при положително решение за покупката на руски С-400 от страна на Анкара ще трябва турските и руските власти да положат значителни усилия, за да бъде осъществено и технически подсигурено това безпрецедентно от политическо и военно гледище споразумение по линия на военнотехническото сътрудничество. Дано не се повтори историята с руските самолети Сухой Суперджет-100, когато поради липса на резервни части и сервизна поддръжка скоро се наложи мексиканска компания да разглоби съвсем изправни лайнери от този тип, за да ремонтира излезлите от строя. От 22-те бройки, купени от Мексико в Русия, към средата на 2019 г. остават в експлоатация само 15. Затова на практика всички европейски въздушни превозвачи (Ирландия, Белгия, Словения и т. н.) се отказаха да купуват и експлоатират подобни машини. Под предлог че конструкцията на Суперджет включва елементи американско производство, Вашингтон блокира и доставките на такива самолети в Иран. /От БТА/", "date": "2019.05.27", "title": "За какво са й на Турция руски зенитно-ракетни комплекси?"}
{"url": "https://www.24chasa.bg/novini/article/7473599", "text": "Кандидатът на Европейската народна партия (ЕНП) за следващ председател на Европейската комисия Манфред Вебер от германския Християнсоциален съюз изключи днес възможността за сътрудничество с десни политически сили, предаде ТАСС. \"Ние сме центристка партия, оттук следва, че ясно се разграничаваме от десните популисти и от десните радикали. Разграничаваме се от онези, с които не виждаме (как да развиваме) партньорство и съвместно съществуване. Виждаме обаче заплаха за Бавария и за Европа\", заяви Вебер. По думите му \"всички партии от континента\" трябва да заемат подобна позиция, предава БТА. Европейските консерватори \"започват преговори (за формиране на коалиция), сигурни в себе си\" и с \"готовност за компромиси\", каза Вебер. Предварителните данни сочат, че най-голямото наднационално политическо обединение в ЕС, християндемократическата ЕНП, както и втората по големина сила, Прогресивният алианс на социалистите и демократите (ПАСД), запазват първата и втората позиция по брой на мандатите, но за пръв път от четвърт век губят съвкупното си мнозинство в Европейския парламент, отбелязва ТАСС. Според представените по-рано днес от ЕП трети прогнозни резултати се очаква ЕНП да остане първа сила със 179 места (срещу 217 досега), а социалистите да бъдат втори със 152 (при 186 досега).", "date": "2019.05.27", "title": "Манфред Вебер изключи възможността \nза сътрудничество с десни сили"}
{"url": "https://www.24chasa.bg/novini/article/7473635", "text": "При обработени 100% от протоколите на СИК на изборите за Европейски парламент в Смолянска област ГЕРБ печели 34.36%. Втора политическа сила в областта е ДПС с 29.59% . На трето място се нарежда БСП с 21.15% . Следват ВМРО с 3.37% , Воля с 2.51% и Демократична България с 2.11%. Всички останали партии,коалиции и кандидати са с резултати под един процент.", "date": "2019.05.27", "title": "ГЕРБ победи с 34.36%  в Смолянска област"}
{"url": "https://www.24chasa.bg/novini/article/7473632", "text": "Президентът на Косово Хашим Тачи заяви, че е посветен на корекцията на несправедливостта към Прешевската долина и албанците, съобщава белградският вестник \"Блиц\". Прешевската долина трябва да се присъедини към Косово, така както Косово би трябвало естествено да се присъедини към Албания, под общия чадър на ЕС или само под албански чадър, ако ЕС продължи да затваря своите врати за нас, написал Тачи във Фейсбук, реагирайки на призива на лидера Демократичния съюз на Косово Иса Мустафа за помирение между Тачи и бившия албански президент и премиер Сали Бериша, предава БТА. Тачи, както пише \"Коха диторе\", благодарил на Мустафа за съветите, изтъквайки, че няма никакви вреди от дебати и представяне на различни виждания за осъществяването на общата цел. Националният съюз е в умовете и душите на всеки албанец. Хайде да направим това заедно и да го превърнем в реалност, написал Тачи.", "date": "2019.05.27", "title": "Хашим Тачи: Прешевската долина трябва да се присъедини към Косово"}
{"url": "https://www.24chasa.bg/novini/article/7473628", "text": "Установяването на гените, които помагат на делфините да оцелеят, може да позволи на учените да идентифицират потенциални заплахи за популацията им, сочат резултатите от изследване. Резултатите му са публикувани в Ecology and Evolution. Делфините се нуждаят от някои гени за имунната система, за да оцелеят в особени екосистеми. \"Генетичното многообразие е с ключово значение за приспособяването на животните към променяща се среда - заяви ръководителят на изследването Оливър Манлик от университета на Обединените арабски емирства. - Различни гени могат да помогнат на популацията да се защити срещу болести и да понесе климатични промени, но не всяко генетично разноообразие е еднакво важно\", съобщи ЮПИ. Някои генни вариации са смятани за неутрални генетични маркери, които не се използват за оцеляване или приспособяване на животното. Учените са сравнили две популации бутилконоси делфини от Западна Австралия, като едната е с неутрални гени, а другата - с главния хистокомпатибилен комплекс гени. \"За да се идентифицират нужните за оцеляването и приспособяването на животните генни вариации, е важно вниманието да се фокусира върху гени, които са свързани с характерни особености на околната среда - отбеляза Манлик. - Подобни гени са онези от главния хистокомпатибилен комплекс, които играят съществена роля за разпознаване на патогени и отключване на имунен отговор\". Учените са установили, че делфините в Залива на акулите са с по-голямо имуногенетично разнообразие в сравнение с онези в морето край Бънбъри и следователно са по-резистентни към предизвикани от човека промени в крайбрежната екосистема. Това не означава, че никаква опасност не грози делфините в Залива на акулите. \"Казано с други думи, по-голямото многообразие на главния хистокомпатибилен комплекс гени осигурява допълнителна защита на тези делфини, но не ги прави неуязвими към многото заплахи, с които се сблъскват\", поясни ученият.", "date": "2019.05.27", "title": "Защитни гени помагат на делфини да оцелеят в екосистеми"}
{"url": "https://www.24chasa.bg/novini/article/7473649", "text": "Австрийската партия на свободата (АПС) ще обедини сили със социалдемократите в парламента за сваляне на канцлера консерватор Себастиан Курц, предаде ДПА, като се позова на източници от АПС. По-рано новият лидер на крайнодясната формация Норберт Хофер, каза, цитиран от Франс прес, че тя смята да подкрепи левицата в парламента при днешния вот на недоверие към правителството. Двама депутати от АПС, Валтер Раух и Давид Лазар, заявиха, че колегите им от партията ще гласуват единодушно в подкрепа на вота на недоверие, съобщиха Ройтерс и БТА. Снощи Австрийската социалдемократическа партия обяви, че ще подкрепи вота на недоверие. Двете формации разполагат заедно с абсолютно мнозинство в парламента, отбелязва Франс прес. В резултат на публично разпространен преди седмица видеозапис, компрометиращ АПС, управляващата коалиция на консерваторите и крайната десница се разпадна и за септември са планирани предсрочни избори.", "date": "2019.05.27", "title": "Австрийската партия на свободата и социалдемократите обединяват сили за свалянето на Курц"}
{"url": "https://www.24chasa.bg/novini/article/7473662", "text": "Италианският вицепремиер Луиджи Ди Майо не вижда необходимост от промени в правителството на Италия след изборите за Европейски парламент, посочи самият лидер на Движението \"5 звезди\" пред местния ежедневник \"Кориера дела сера\" в интервю, публикувано в понеделник. Неговото изявление е факт, след като Движението \"5 звезди\" отчете спад в подкрепата, според резултатите от проведените в неделя избори, предава  . Движението с лидер Луиджи ди Майо остава трета политическа сила в Италия, като е изпреварено от крайнодясната партия \"Лига\" на другия вицепремиер и вътрешен министър Маето Салвини и дори от левоцентристката Демократична партия. Според Ди Майо ниската избирателна активност е повлияла на резултатите от изборите за неговата партия. Вчера заместник-премиерът и вътрешният министър Матео Салвини, чиято крайно дясна Северна лига спечели мнозинството от гласовете за Европейския парламент, призова за промени в европейската политика, но също не намекна за възможно промени в италианското коалиционно правителство.", "date": "2019.05.27", "title": "Луиджи ди Майо: Италианският кабинет няма нужда от промени след вота за ЕП"}
{"url": "https://www.24chasa.bg/novini/article/7473661", "text": "В България се отчита увеличаване на обемите на износ към Германия в сектор машиностроене. Това сочи проучване на сдружение \"Клъстер на малките и средни износители\", цитирано от БТА. В България се отчита значително увеличаване на обемите на износ към Германия, но все още вносът оттам е по-голям. Това сочи пазарно проучване в сектора машиностроене и производство на части на сдружение \"Клъстер на малките и средни износители\", изготвено по проект по ОП \"Иновации и конкурентоспособност \". Резултатите от проучването бяха представени на пресконференция от изпълнителния директор на сдружението Добромир Добрев. В клъстера членуват 18 малки и средни предприятия, семейни фирми, експортно ориентирани в производството на части за машиностроенето. Като основен проблем пред тях е именно фактът, че те са прекалено малки и нямат достатъчен административен и капацитет. Участието им в клъстера им е помогнало да получат нови договори. \"Заедно със свои партньори те могат да се включат във веригата на добавената стойност като поддоставчици\", обясни Добрев. Деница Николова, член на УС на сдружението заяви, че участието в големи европейски изложения е осигурило нови партньорства. Тя обясни, че на европейско ниво ще се търсят механизми за стимулиране на проактивни клъстерни политики с нови бюджетни линии. \"Ще бъдат поощрявани клъстерите, които са получили клъстерна марка\", обясни тя. В бъдеще сдружение \"Клъстер на малките и средни износители\" залага като свой приоритет участието в европейски клъстерни мрежи. По този начин нашите малки и средни предприятия ще могат да станат част от европейските мрежи на доставки, обясни Николова. По думите й друг приоритет на клъстера е активното участие на европейско ниво за разработване и предлагане на квалификационни услуги за придобиване на специфични умения, които в момента не се предлагат от по-тромавата система на формалното образование. Добромир Добрев обясни, че в страната ни клъстерите работят като свободни организации и обединения на малки и средни предприятия. По думите му броят на клъстерите у нас варира, но стабилно ядро представляват около 20 клъстера - членове на Асоциацията на бизнес клъстерите. Сдружението представлявано от него също планира членство в асоциацията.", "date": "2019.05.27", "title": "Проучване: България увеличи износа в машиностроенето към Германия"}
{"url": "https://www.24chasa.bg/novini/article/7473690", "text": "Правителството на България одобри финансирането на три проекта, които ще се реализират в Тараклийския район - център на българите в Молдова, съобщи сайтът svetlina.online. В рамките на програмата \"Българско сътрудничество за развитие\" на Министерството на външните работи на България ще са направи основен ремонт на инфекциозното отделение на Тараклийската районна болница. Стойността на проекта е 190 349 лева (около 85 000 евро). Също така ще бъдат подобрени материално-техническата база и трудовите условия в сградата на ансамбъла за български народни песни и танци \"Родолюбие\". За тази цел са предвидени 74882 лева (около 37 000 евро). Проектът предвижда да се направи ремонт на покрива на сградата, както и закупуване на концертна техника - микрофони, озвучителна уредба и др. Третият проект, който получи одобрение от българското правителство, е свързан с енергийната ефективност на учебната сграда на Тараклийския държавен университет \"Григорий Цамблак\". Бюджетът му се равнява на 19086 лева (около 8500 евро). В рамките на същата програма преди две седмици приключи проектът за модернизиране на училището в село Горна Албота на район Тараклия на стойност 90 000 евро. Министерство на външните работи на Република България чрез посолството в столицата Кишинев до края на юни ще продължи процедурата по приемането и подбора на предложенията за проекти, които ще бъдат изпълнявани с безвъзмездна финансова помощ в рамките на официалната помощ за развитие на Република България. Началният срок на изпълнение е 2020 година. Съветникът по културата, печата и образованието от посолството на България в Молдова Георги Йовков съобщи, че за периода 2016 - 2018 г. в Молдова са били реализирани проекти на стойност над 1,5 млн. евро. Проекти бяха финансирани в градовете Тараклия и Твърдица, селата Кортен, Стояновка, Кайраклия, Кирсово, Валя Пержей, Горна Аблота и други населени места.", "date": "2019.05.27", "title": "България отпуска 130 хиляди евро за проекти в бесарабския район Тараклия"}
{"url": "https://www.24chasa.bg/novini/article/7473744", "text": "ГЕРБ печелят изборите в 25-ти МИР в София по данни към 12.00 ч. при обработени 100.00 процента протоколи, съобщава на сайта си Централната избирателна комисия /ЦИК/. Действителните гласове за ГЕРБ са общо 30 631 броя. В 25-ти Многомандатен избирателен район влизат Банкя, Връбница, Илинден, Красна поляна, Люлин, Надежда, Нови Искър и Овча купел. БСП за България е на второ място с резултат от 26.68 процента и 25 648 гласове. ВМРО - Българско национално движение се нареждат на трети с 10.97 процента от вота на избирателите в 25-ти МИР. Гласовете за тях са общо 10 549 броя. Демократична България печели 10.44 процента от вота в 25-ти МИР. Обединението печели 10 037 действителни гласове. След тях са Воля с 3.08 на сто и ИК за Десислава Иванчева с 3.04 процента от вота. ДПС печелят 2.60 процента от гласовете в 25-ти МИР в столицата.", "date": "2019.05.27", "title": "ГЕРБ печелят изборите в 25-ти избирателен район в София с 31.86%"}
{"url": "https://www.24chasa.bg/novini/article/7473764", "text": "Безредици избухнаха в затвор в южния украински град Одеса и доведоха да масово бягство на затворници, предаде ТАСС, като се позова на местна медия. Интернет порталът \"Думская\" съобщи, че сградата на затвора е обхваната от пламъци. Според предварителна информация има заложници и жертви, а безредиците са довели до масово бягство на затворници, предава БТА. В близост до сградата има много коли на бърза помощ и полицията, а също и на специалните полицейски сили. По-късно част от избягалите затворници бяха заловени, съобщи ТАСС.", "date": "2019.05.27", "title": "Масово бягство на пандизчии в Одеса, сградата на затвора е охваната от пламъци (Видео)"}
{"url": "https://www.24chasa.bg/novini/article/7473762", "text": "Минарето на Джам, включено в Списъка на световното наследство на ЮНЕСКО, е \"вън от опасност\" от наводненията в западната част на Афганистан, предаде Франс прес, позовавайки се на местните власти. \"Течението е отклонено, но водите достигнаха основата на кулата и повредиха защитната сцена\", се посочва в изявление, направено от говорител на провинция Гор. В продължение на три дни около 300 местни жители са се борили да отклонят калната вода от второто най-високо в света тухлено минаре с височина 65 метра. Издигната на кръстопътя на две реки, кулата е била застрашена от силните дъждове, изсипали се миналата седмица над шест от 34-те провинции в Афганистан, предаде БТА. На мястото е изпратена делегация, според чиято преценка са необходими \"сериозни мерки\", за да се предпази минарето от бъдещи заплахи. От ЮНЕСКО все още не са посетили обекта. Организацията ще направи оценка на състоянието му, когато условията позволят. Джамското минаре е издигнато през 12-и век на границата между провинциите Гор и Херат по времето на династията на Горидите, властвала по това време над Афганистан и части от Индия. През 2002 г. минарето става първият обект в Афганистан, включен в Списъка на световното наследство на ЮНЕСКО.", "date": "2019.05.27", "title": "Джамското минаре, част от наследството на ЮНЕСКО, оцеля при наводненията в Афганистан"}
{"url": "https://www.24chasa.bg/novini/article/7473793", "text": "Председателят на групата на либералите (АЛДЕ) в Европейския парламент Ги Верхофстат не се обвързва с водещите кандидати при определянето на следващия председател на Европейската комисия. Това се посочва в негово изявление, разпространено от пресцентъра на политическата група. Нито един кандидат не получава мнозинство в ЕП, отчита Верхофстат. Новото равновесие на силите изисква кандидат за председател на ЕК, който може да изгради устойчиво надпартийно мнозинство. Открити сме за обсъждането на всеки кандидат, който може да събере подкрепата на политическите семейства от бъдещото управляващо мнозинство, добавя той, цитирана от БТА. По последни данни водената от него група ще бъде съставена от 109 евродепутати, при 68 досега, но към АЛДЕ вече се приспадат и гласовете за партията на френския президент Еманюел Макрон. АЛДЕ издигна за водещ кандидат за председател на ЕК Маргрете Вестагер. Снощи социалистите не изразиха ясна подкрепа за назначаването на председател на ЕК, участвал задължително в предварителното състезание. На обратното мнение са Европейската народна партия и Зелените, според които ЕК трябва да бъде оглавена от някой от предварителните претенденти. Европейските консерватори и реформатори изразиха мнение, че ЕК трябва да бъде ръководена от някой с голям управленски опит. Предвижда се въпросът за избора на следващия председател на ЕК да бъде основен на извънредното заседание на Европейския съвет утре.", "date": "2019.05.27", "title": "Верхофстат не се обвързва с водещите \nкандидати при определянето на \nследващия председател на ЕК"}
{"url": "https://www.24chasa.bg/novini/article/7473370", "text": "Със свое решение Министерският съвет одобри проект на Закон за изменение на Закона за политическите партии, съобщават от правителствената пресслужба. Предлаганите промени уточняват правилата за формиране и разпределение на държавната субсидия, уреждат се също така отношения във връзка с прилагането на закона в предходни години. С промените се доразвива уредбата, свързана с планиране на необходимите разходи за държавната субсидия. Разделят се случаите, при които в рамките на бюджетната година правоимащите получават държавна субсидия за цяла календарна година или за по- кратък период. Предвижда планираните по централния бюджет за съответната година разходи да бъдат индикативни. С промените се предвижда формиране на размера на държавната субсидия за периода от 26 май 2016 г. до влизането в сила на промените в закона. Очакванията на правителството са промените да доведат до икономия на бюджетни средства и фиксирането на субсидиите в размера от 11 лв. за действително получения от партията или коалицията глас. При така предложената законова уредба общият размер на държавната субсидия за политическите партии и коалиции за една година ще бъде намален с 6,5 млн. лева. Този начин на изчисляване на общия размер на държавната субсидия за политическите партии и коалиции ще важи за периода от 26 май 2016 г. до изплатената към 30 април 2019 г. От МС обясняват, че икономията за бюджета би била 18,6 млн. лева. Повод за исканите промени е информацията, че вместо по 11 лева на глас, парламентарно представените партии получавали по 13,23 лева. След като това стана публично известно главният прокурор Сотир Цацаров поиска проверка за партийните субсидии от 22 май.", "date": "2019.05.27", "title": "Правителството реши: Партиите да получават по 11 лв. само на получен глас"}
{"url": "https://www.24chasa.bg/novini/article/7473804", "text": "Собственичка на къща пострада тежко в Златоград на ул. „Боровец“ при ремонт на покрива й. По време на извършване на ремонтни дейности част от греда от покрива пада и удря стопанката на къщата в областта на главата, като й причинява тежка черепно-мозъчна травма. 46-годишната жена незабавно е транспортирана в МБАЛ „Атанас Дафовски“ в Кърджали. Настанена е за лечение с опасност за живота. Местопроизшествието е посетено от криминалисти, извършен е оглед и е образувано досъдебно производство, съобщи смолянската полиция.", "date": "2019.05.27", "title": "Греда падна от покрив и удари по главата 46-годишна в Златоград"}
{"url": "https://www.24chasa.bg/novini/article/7473766", "text": "Двама мъже са настанени в болница - това е равносметката от възникнала разпра между тях в Стара Загора. Рано сутринта на 25 май в полицията бил получен сигнал за пострадал след сбиване пред заведение в града. Пристигналите незабавно на място патрули заварили ранените, единият от които - на 34 години, в безпомощно състояние. Според първоначалните данни яростният конфликт между двамата прераснал в сбиване, при което 32-годишният е ранил неколкократно с нож съгражданина си. Тежко раненият е откаран в болница, където медицински екипи продължават да се борят за живота му, а опонентът му е настанен в болница в Казанлък. По случая е образувано досъдебно производство по чл.129 от НК, работата по което продължава под наблюдението на прокуратурата.", "date": "2019.05.27", "title": "Мъж наръга няколко пъти свой съгражданин в Стара Загора, борят се за живота му"}
{"url": "https://www.24chasa.bg/novini/article/7473807", "text": "Най-четеният германски всекидневник \"Билд\" предлага като средство за борба с антисемитизма кройка за изрязване на традиционната еврейска шапчица кипа. В Германия зачестяват антиеврейските нападения. С оглед на това в събота комисарят на германското правителство по въпросите на антисемитизма препоръча на евреите вече да не носят традиционната шапчица кипа навсякъде в страната, отбелязва Франс прес. Мнозина в Германия, а и в Израел, протестираха, като приведоха аргумента, че евреите не бива да крият религиозната си принадлежност. Израелският президент Реувен Ривлин заяви, че е шокиран от препоръката на представителя на германските власти, предаде БТА. Централният съвет на германските евреи вече неведнъж е предупреждавал за опасността да се носи тази шапчица. \"Билд\" се включва в дебатите, като приканва читателите си да бъдат \"солидарни със (своите) съседи евреи\", \"да си направят собствена кипа с четири прости действия и да се вдигнат срещу антисемитизма\". Хората могат да изрежат кройката на кипата, украсена с Давидова звезда, от първата страница на вестника. Миналата година подобен шаблон за еврейска шапчица предложиха на своята аудитория други два германски всекидневника, TAZ и Таgesspiegel, призовали читателите си да заклеймят с изрязването му антисемитско нападение над израелец, носещ кипа, от страна на сириец в престижния берлински квартал \"Пренцлауер Берг\". Пострадалият успя да заснеме част от сцената и я качи в интернет. Германските власти изразиха открито безпокойство от антисемитизма, пренасян от мигрантите, идващи от страни, враждебни на Израел - например Сирия, Ирак и Афганистан. Миналата година престъпленията с антисемитски характер в Германия са се увеличили с около 20 процента, по последни данни на вътрешното министерство. Огромното мнозинство, близо 90 процента от тези престъпления, обаче са извършени от крайнодесните среди, посочва Франс прес.", "date": "2019.05.27", "title": "Bild предложи кройка за традиционната еврейска шапчица в борба с антисемитизма"}
{"url": "https://www.24chasa.bg/novini/article/7473812", "text": "Дали подвеждането под отговорност на основателя на \"Уикилийкс\" Джулиан Асанж за сдобиване и публикуване на поверителна информация не заплашва свещената неприкосновеност на американските журналисти? Мнозина юристи се опасяват от това и смятат, че отсега нататък репортерите са застрашени от наказателно преследване заради работата си с източници. Шестнайсет от 17-те точки в обвинението, предявено в четвъртък от американското министерство на правосъдието към австралийския гражданин, понастоящем задържан във Великобритания, са свързани с получаването и огласяването на секретна информация. Става въпрос за военни и дипломатически документи, получени с помощта на Челси Манинг - бивш американски анализатор, осъден през 2013 г. за това, че е в основата на изтичането на тази информация. Опитвайки да предотврати остра реакция на защитниците на правата на журналистите, американският заместник-главен прокурор по националната сигурност Джон Димърс подчерта, че Джулиан Асанж \"не е журналист\" и така направи разграничение от печата. \"Това не е журналистика\", отбеляза бившият съветник на Барак Обама Бен Роудс в подкаста \"Под сейв дъ уърлд\" (Pod Save the World). Според него Асанж \"не е подтикнат от стремеж към прозрачност, а от съвсем конкретни цели\" и \"функционира, поне в последните години, като продължение на руското разузнаване\". Други обаче отбелязват, че визираните факти датират от 2010 г., доста преди кампанията от 2016 г., когато \"Уикилийкс\" публикува вътрешнопартийни документи на американската Демократическа партия, получени от руското разузнаване. Повдигането на обвинение на основателя на \"Уикилийкс\" е \"проблем не поради това отговаря ли той на определението за журналист или не, а защото е обвинен, че прави нещо, което професионалните журналисти вършат всекидневно: търсят, получават и публикуват важна информация за нашето правителство\", отбелязва Соня Уест, преподавател по право в Университета в Джорджия. \"Въпросът е не дали Асанж е журналист, а по-скоро дали попада под действието на първата поправка\" на американската конституция, казва Флойд Абрамс, адвокат от кантора \"Кейхил, Гордън и Рейндел\" и специалист по тази част от основния закон, която пази свободата на словото. Първата поправка се цитира в цял свят като най-добрата защита на свободата на печата. \"Ако Джулиан Асанж бъде осъден, проблемът е, че няма да има ясен принцип за разграничаване на масмедиите по отношение на първата поправка\", обяснява Мари-Роуз Папандреа, преподавателка по право в университета на Северна Каролина. Защото \"днес няма добра дефиниция що е то журналист\", казва тя. \"Никога не е имало, но с интернет всеки може да бъде журналист или трето лице, което получава информация от източник\", допълва Папандреа. Повдигането на обвинения поставя въпроса и за точното поле на действие на Закона за шпионажа, гласуван през 1917 г. да предотврати изтичането на секретна информация по време на война. Този текст е послужил за основа и на започналото срещу Асанж съдебно преследване. \"Това показва до каква степен журналистите са уязвими за този закон\", обяснява Соня Уест. Правителството на Обама преследваше като никое друго преди него изтичането на информация и хората в основата на такова изтичане в редиците си, но не повдигна обвинение на нито един журналист и реши да не прави това и с Асандж. Преди това по силата на този закон на няколко души, включително поне един журналист, вече бяха повдигнати обвинения в сдобиване и разпространение на класифицирана информация. Съдебните действия обаче системно се преустановяваха. Само че редактор (ако приемем, че Джулиан Асанж изпълняваше ролята на редактор на \"Уикилийкс\"), бил той начело на печатен органи или не, не е бил подвеждан под отговорност. Мари-Роуз Папандреа още отсега очаква делото \"Асандж\" да стигне до Върховния съд, който никога досега не се е сезирал по този въпроса. \"Щом САЩ могат да преследват съдебно чуждестранен сайт (\"Уикилийкс\" е базиран в Исландия) за нарушаване на законите ни за секретността (отбраната), нищо няма да попречи на Китай или Русия да правят същото\", предупреди в онлайн послание Бен Уизнър, директор на влиятелната правозащитна организация Американски съюз за защита на гражданските свободи.", "date": "2019.05.27", "title": "Обвиненията срещу Асанж - опасен прецедент за журналистите?"}
{"url": "https://www.24chasa.bg/novini/article/7473811", "text": "Румънският президент Клаус Йоханис заяви днес, че над 6 милиона румънци са отговорили с \"ДА\" на референдума за правосъдието, като по думите му това показва, че \"е победила европейската и демократична Румъния, в която крадците и престъпниците стоят в затвора, а не начело на държавата\", предаде Аджерпрес. \"Над 6 милиона румънци казаха \"Да\" на референдума, който свиках за бъдещето на Румъния, и дадоха по този начин суров урок на популизма, демагогията и антиевропейския и антиправосъден дискурс, използван от Социалдемократическата партия в кампанията и не само. Вчера спечели европейската, демократичната Румъния, в която правосъдието е и трябва да остане независимо, Румъния, в която крадците и престъпниците стоят в затвора, а не начело на държавата\", заяви Йоханис, цитиран от БТА. На референдума за правосъдието, свикан от президента, който се състоя успоредно с евроизборите вчера, гласуваха над 40 процента от имащите право на глас, а над 80 процента са отговорили положително на двата въпроса, според предварителни резултати. Йоханис оцени като \"впечатляваща\" мобилизацията на гласоподавателите. \"Този вот ни показва, че демокрацията е узряла, че гражданите разбират какво мощно оръжие е вотът\", подчерта още държавният глава. Президентът критикува начина, по който беше организирано гласуването на диаспората, където румънците стояха на дълги опашки, за да могат да пуснат бюлетината си. \"Недопустима е подигравката на властите по адрес на румънците от диаспората. Румънците бяха подложени на нови унижения от страна на едни управляващи, неспособни да разберат, че ролята им е да бъдат в служба на гражданите, а не против тях\", подчерта президентът.", "date": "2019.05.27", "title": "Йоханис: Румънците гласуваха за държава, в която престъпниците са в затвора, а не в управлението"}
{"url": "https://www.24chasa.bg/novini/article/7473817", "text": "Лидерът на италианската крайнодясна партия \"Лига\" Матео Салвини обяви днес, че ще остане в коалиция с антисистемното Движение \"Пет звезди\" въпреки победата на своята формация и разочароващото трето място на нейния коалиционен партньор на произведените вчера избори за Европейски парламент, предаде Ройтерс. След спекулации по време на кампанията, че голяма победа на \"Лигата\" ще промени равновесието на силите и ще подкопае съществуващата от година коалиция, Салвини възприе великодушен тон след победата. \"За мен съюзниците ни в правителството са приятели и от утре ще се върнем отново на работа в по-спокойна и ведра обстановка\", каза пред журналисти той, цитиран от БТА. \"Мой опонент е и ще остане левицата\", заяви Салвини, имайки предвид проевропейската Демократическа партия, която остана втора на изборите. Лидерът на Движение \"Пет звезди\" Луиджи Ди Майо обвини за слабото му представяне ниската избирателна активност в партийните бастиони в южната част на страната. Той обаче също изключи промени в състава на правителството. Той изрази надежда да се срещне тази седмица със Салвини, за да набележат следващите приоритети и да довършат заедно петгодишния мандат на правителството. След преброяване на почти всички бюлетини \"Лигата\" е първа с над 34 процента от гласовете, а Движение \"Пет звезди\" е с едва 17 на сто - точно обратното на резултата от националните избори преди година, довел до съставянето на коалицията. Демократическата партия получава около 23 процента от вота.", "date": "2019.05.27", "title": "Салвини: Съюзниците ни в правителството са приятели, утре се връщаме отново на работа"}
{"url": "https://www.24chasa.bg/novini/article/7473820", "text": "Шестмесечно бебе беше намерено от мичиганската полиция в мотелска стая с мъртвите си родители в петък. В стаята са открити и редица лекарствени медикаменти. Установено е, че 26-годишната Джесика Брамър от Гранд Рапидс и 28-годишният Кристиан Рийд от Марн са починали преди три дни, предаде  Дехидратираната им дъщеря Скайла се намирала в непосредствена близост до труповете в хотел “Роудей“ в Уайтхол, Мичиган. На двамата родители е извършена аутопсия, но резултатите няма да са ясни поне 30 дни, съобщиха властите.Членовете на персонала на хотела отказват да кажат дали някой е чул плача на бебето или е видял нещо подозрително.", "date": "2019.05.27", "title": "6-месечно бебе престоя 3 дни с мъртвите си родители в Мичиган"}
{"url": "https://www.24chasa.bg/novini/article/7473821", "text": "Двама души бяха ранени днес при атака в училище в Полша, съобщиха ТАСС и полски медии. 18-годишен младеж, бивш ученик на основно училището в град Бжешч Куявски, влязъл в учебното заведение, хвърлил две шумови гранати и стрелял по чистачката. Нападателят носел маска. От гранатите е ранено 11-годишно момиче, а жената е простреляна в корема. И двете са откарани в болница, предаде БТА. Извършителят е бил задържан от полицията. Местните власти съобщиха, че той се е лекувал в психиатрична клиника. Според журналисти преди една година той е направил опит да атакува с нож ученичка от същото училище.", "date": "2019.05.27", "title": "18-годишен психично болен хвърли гранати в полско училище, рани ученичка и чистачка"}
{"url": "https://www.24chasa.bg/novini/article/7473155", "text": "Европейският парламент показа проекция на състава, който вероятно ще има до 2024 г., на базата на анализ на наличните предварителни или окончателни резултати от всички държави в ЕС към 12:21 часа. 751 ще бъдат членовете му. Най-много мандати ще получи ЕНП - Група на Европейската народна партия (Християндемократи) - 180. В миналия парламент обаче тя е имала 216, тоест губи 36 места. След тях е Групата на Прогресивния алианс на социалистите и демократите в Европейския парламент - S&D, със 146 места. В миналия парламент и те са имали повече - 185, губят 39 места. 109 мандата получава Групата на Алианса на либералите и демократите за Европа + Renaissance + USR PLUS при само 69 в миналия парламент. 69 ще има Групата на Зелените/Европейски свободен алианс, те получават 17 места повече. 59 - Европейски консерватори и реформисти (ЕКР), с 18 по-малко. 58 - Група „Европа на нациите и свободите“ (ЕНС) срещу 36 в досегашния европарламент. 54 - Група „Европа на свободата и пряката демокрация“ (ЕСПД), преди - 42 39 - Конфедеративна група на Европейската обединена левица - Северна зелена левица (ЕОЛ/СЗЛ), губят 13 места. 29 - Други членове - Новоизбрани членове, които не принадлежат към политическа група на Парламента с изтичащ мандат 8 - Независими членове  г. 216 - ЕНП, Група на Европейската народна партия (Християндемократи) 185 - S&D, Група на Прогресивния алианс на социалистите и демократите в Европейския парламент 77 - ЕКР, Европейски консерватори и реформисти 69 - АЛДЕ, Група на Алианса на либералите и демократите за Европа 52 - ЕОЛ/СЗЛ, Конфедеративна група на Европейската обединена левица - Северна зелена левица 52 - Зелените/ECA, Група на Зелените/Европейски свободен алианс 42 - ЕСПД, Група „Европа на свободата и пряката демокрация“ 36 - ЕНС, Група „Европа на нациите и свободите“ 20 - Независими членове", "date": "2019.05.27", "title": "Нови резултати: 180 места за ЕНП в Европарламента, социалистите печелят 146 (Обновена)"}
{"url": "https://www.24chasa.bg/novini/article/7473832", "text": "\"Смазващото поражение\" на премиера Алексис Ципрас на изборите вчера го принуди да обяви намерения да поиска предсрочни парламентарни избори в Гърция. Така опозиционната партия Нова демокрация коментира плановете на министър-председателя да прибегне до предсрочни избори, предаде АНА-МПА. Партията на Ципрас се представи слабо на изборите за Европейски парламент в Гърция, отбелязва агенцията. СИРИЗА изостана с над 8 процентни пункта зад опозиционната \"Нова демокрация\", предава БТА. \"Гърците осигуриха решението със своите гласове и ще проправят път към по-светла Гърция\", обяви водещата опозиционна сила в изявлението си. ", "date": "2019.05.27", "title": "Гръцката опозиция: Смазващото поражение на Ципрас го принуди да поиска предсрочни избори"}
{"url": "https://www.24chasa.bg/novini/article/7473943", "text": "Въпреки силния резултат на популистите от вчера, проевропейските партии успяха да сдържат надигането на евроскептичните сили на изборите за Европейски парламент, белязани от висока избирателна активност и засилване на позициите на Зелените в новия състав на ЕП. Разпиляването на гласовете обаче предвещава трудни взаимоотношения между групите в парламента, тъй като нито една от първите четири няма абсолютно мнозинство без другите три. От частичните временни резултати става ясно, че нито една от големите проевропейски формации не може да претендира, че е победила. Двете най-силни - десноцентристкият блок на Европейската народна партия (ЕНП) със 178 прогнозни места и социалдемократите (със 152 места) - загубиха съвместното си мнозинство за първи път от 1979 г. Процесът по определяне на председател на Европейската комисия и на това кой ще заеме основните постове в ЕС ще бъде променен, твърди френският анализатор Франсоа Есбур, без да се позволява на либералите и центристите от АЛДЕ (със 108 места) да поемат юздите, нито на Зелените (с 68 места) да се превърнат в балансьор. \"Всяка от тези сили може да претендира, че й принадлежи част от победата\", твърди Себастиен Меяр, директор на института \"Жак Делор\". ЕНП, която е на първо място, предяви искане председател на Европейската комисия да стане нейният кандидат, баварецът Манфред Вебер. Онези, като френския президент Еманюел Макрон и холандския премиер Марк Рюте, които се противопоставят на номинацията на \"водещия кандидат\" (т. е. председател на Комисията да стане лидерът на групата, спечелила най-много места в Европарламента), са със засилени позиции, което ще доведе до сложни преговори. \"Няколко политически групи, смятащи се за победители, могат да претендират за упражняване на влияние при определянето на председателя и програмите на Европейската комисия. Това повече от всякога тласка ситуацията към коалиционно споразумение между тези четири политически сили (ЕНП, социалдемократите, АЛДЕ и Зелените), всяка от които може да твърди, че й принадлежи част от победата\", подчертава Себастиен Меяр. Популистките и евроскептичните сили са със засилени позиции след изборите. Въпреки това те не постигнаха очакваните по-високи резултати, особено в Италия и Финландия, а техните дълбоки различия създават риск да попречат на способността им да сформират хомогенна коалиция в новия Европарламент, твърдят анализаторите. Във Франция Националният сбор зае първото място с резултат, според прогнозните резултати, между 23 и 24 процента от гласовете, което е стабилен резултат в сравнение с изборите през 2014 г. (24,9 процента) и по-силен от този на листата на президентското мнозинство (около 22,5 процента); в Германия коалицията ХДС/ХСС на канцлера Ангела Меркел остава на първо място, но крайнодясната \"Алтернатива за Германия\" постигна целта си, получавайки 10,5 процента (при 7,1 процента през 2014 г.). В Унгария националистическата партия ФИДЕС на премиера Виктор Орбан спечели убедителна победа с 56 процента от гласове, изпреварвайки с повече от 45 процента левоцентристката опозиция и крайната десница, сочат прогнозните резултати. В Италия прогнозните резултати показаха, че партия \"Лига\" на Матео Салвини печели убедителна победа с резултат между 27 и 31 процента от гласовете, което е малко по-слаб резултат от очаквания. В страните от Северна Европа партия \"Финландците\" постигна силен резултат, но не толкова силен, колкото предвещаваха социологическите проучвания. В Швеция партия \"Шведски демократи\" получи тази неделя чувствително по-голяма подкрепа с резултат от 16,9 процента (за сравнение с 9,67 процента през 2014 г.). Европейски представители в Брюксел се опасяваха, че популистите може да спечелят общо до 200 от 751-те места в ЕП, но това няма да стане, казва Есбур, съветник в Международния институт за стратегически изследвания в Лондон, според когото популистите ще имат \"между 78 и 110 до 115 депутати\". Още повече че \"те имат доста доста различни гледни точки по въпроси от жизненоважен интерес, като например отношенията с Русия\", отбелязва експертът. Германските Зелени почти удвоиха резултата си - на тези избори те спечелиха 20,5-22 процента, а през 2014 г. - 10,7 процента. Зелените се представиха силно и във Франция, където тяхната листа спечели третото място, получавайки 12-13 процента от гласовете при 8,9 процента през 2014 г. Френските Зелени са с по-добър резултат от традиционната дясна партия \"Републиканците\" (около 8 процента). Мобилизацията около 16-годишната шведка Грета Тунберг, която събра стотици хиляди млади европейци по улиците през последните месеци, даде видими резултати, макар че по-голямата част от гимназистите, които масово взеха участие в демонстрациите, още нямат право на глас. Във Финландия Зелените са политическата формация, която подобри най-много своя резултат, печелейки близо 15 процента от гласовете. \"Зелените, които традиционно сформират хомогенна и сплотена група в Европейския парламент, със сигурност ще запазят съюза помежду си\" със своите 67 места, казва Манюел Лафон-Рапнуй, директор на парижкото бюро на Европейския съвет за външни отношения, без да изключва възможността за евентуално прехвърляне на депутати \"дезертьори\" от редиците на отслабените социалдемократи. Опровергавайки прогнозите, европейските избиратели гласуваха масово: избирателната активност достигна 51 процента в 27 страни членки на ЕС, сочат данни на Европейския парламент. В Германия избирателната активност е била 59 процента (с 11 процента повече от 2014 г.), а във Франция, по данни на социологическите агенции - между 51 и 54 процента - с 7-10 процента по-висока от тази на изборите за ЕП през 2014 г. и най-високата от 1994 г. В няколко други страни се наблюдава същата тенденция: около 35 процента бе активността в Испания (24 процента през 2014 г.), 15 процента в Полша (около 7 през 2014 г.) и 17 процента в Унгария (11,5 процента през 2014 г.). На изборите досега активността не спираше да намалява, като през 2014 г. тя спадна до 42 процента. Както се очакваше, Партията на Брекзит на Найджъл Фараж, привърженик на безкомпромисния Брекзит, зае първото място в прогнозните резултати с 31,5 процента от гласовете, съобщи Би Би Си. Фараж предрича \"голяма победа\" за партията си, което засилва възможността за излизане на Великобритания от ЕС без сделка. Британците, които е планирано да напуснат съюза най-късно на 31 октомври, гласуваха първи в четвъртък на изборите за Европарламент, които трябва да са последни за тях. В отговор ирландските им съседи масово подкрепиха проевропейските сили. (БТА)", "date": "2019.05.27", "title": "Зелена вълна и възход на скептиците и популистите в Европа"}
{"url": "https://www.24chasa.bg/novini/article/7474009", "text": "Най-голямата разлика между резултатите на ГЕРБ и БСП от всички области в страната е в Благоевградски избирателен район. Докато средно за страната ГЕРБ води с около 7%, то в Пиринско разликата е над 15,2%. Това показват данните на РИК при 95,2% обработени протоколи. За ГЕРБ са гласували 36,69%, а за социалистите - 21,48%. В община Банско резултатите са още по-впечатляващи - 57% на 18% в полза на ГЕРБ. В община Петрич разликата също е голяма - около 3500 гласа, а в Благоевград ГЕРБ засега води с около 1500 гласа. БСП е първа политическа сила в две общини Гоце Делчев и Кресна, които успешно се управляват от кметове социалисти. ", "date": "2019.05.27", "title": "ГЕРБ в Пиринско са най-силни в цялата страна"}
{"url": "https://www.24chasa.bg/novini/article/7474018", "text": "Френската полиция задържа жена във връзка с разследването на бомбеното нападение в Лион миналата седмица, при което бяха ранени 13 души, предаде Франс прес, цитирайки парижката прокуратура.  припомня БТА. Според парижката прокуратура, която е натоварена с разследването, предполагаемият извършител е студентът.", "date": "2019.05.27", "title": "Задържаха и жена за бомбеното нападение в Лион"}
{"url": "https://www.24chasa.bg/novini/article/7474027", "text": "След вчерашните избори за федерален парламент Белгия осъмна пред нови трудности за съставянето на следващото правителство, отбелязват политически наблюдатели, цитирани в местни медии. Фландрия и Валония никога не са били толкова разделени, коментира председателят на най-голямата до вчера партия Нов фламандски алианс (НФА) Барт де Вевер, предава БТА. НФА изгуби седем процента подкрепа, които се преляха към крайнодясната партия Вламс беланг. Крайната десница бележи възход с 15 на сто, вече е втора политическа сила във Фландрия и днес обяви, че е готова да поеме своите отговорности. Де Вевер не изключва преговори с Вламс беланг на общинско равнище, но крал Филип не потвърждава за среща с крайните националисти в започналите преговори за новото федерално управление. Според Де Вевер изходът е незабавно преминаване към конфедерация, за да се сложи край на \"цялата тази каша\". Той изглежда приема възможността НФА да остане в опозиция. През 2011 г. Белгия постави световен рекорд по продължителност на преговорите за съставянето на правителство - 541 дни. Опасенията са, че днес обстановката е още по-сложна заради ограниченията, които партиите си наложиха преди изборите. За социалистите, останали водеща политическа сила във Валония, преговори с Вламс беланг са изключени, а с НФА - нежелани, но федералното управление е невъзможно без фламандците. Според политолозите не е изключена федерална коалиция от социалистите, либералите и природозащитниците, но мнозинството ще зависи от един глас. Допълнителната слабост на подобен съюз е, че така 2/3 от фламандските избиратели няма да бъдат представени в управлението на страната.", "date": "2019.05.27", "title": "Белгия е на прага на сложни политически преговори за нов кабинет"}
{"url": "https://www.24chasa.bg/novini/article/7474032", "text": "Последният мъжки суматрански носорог в Малайзия, обитавал резерват в източния щат Сабах на остров Борнео, се спомина, предаде ДПА, позовавайки се на местния всекидневник \"Стар\".  Смята се, че носорогът, намерен да броди из палмова плантация в Сабах през 2008 г., е бил на около 35-годишен. Средната продължителност на живота при този вид животни е 35-40 години, посочва БТА. След кончината на Там в Малайзия остава само един представител на вида - женската Иман. Суматранските носорози са считани за критично застрашен вид. Основна заплаха за оцеляването им са бракониерството и незаконното присвояване на земи от хабитатите им. Останалите суматрански носорози са изолирани до такава степен, че е възможно рядко или дори никога да не срещнат други представители на вида, за да се размножат. Въпреки сътрудничеството с Индонезия и използването на усъвършенствани техники за оплождане ин витро, усилията за увеличаването на популацията им на остров Борнео са безплодни.", "date": "2019.05.27", "title": "Последният мъжки суматрански носорог в Малайзия се спомина"}
{"url": "https://www.24chasa.bg/novini/article/7474043", "text": "М., на 71 години, е привлечен към наказателна отговорност за извършено от него престъпление по чл. 144, ал. 3, вр. ал. 1 НК, за това, че: -На 24.05.2019 г., около 17.00, в апартамент в гр. София, ул. „Ворино“, се заканил с убийство на съпругата си – Л., с която живеел в общо жилище, с думите: „ще ти извадя очите и ще те убия!“, като това заканване би могло да възбуди у пострадалата основателен страх за осъществяването му. Предвид високата обществена опасност на извършеното деяние, наблюдаващият прокурор е постановил задържане на обвиняемия за срок до 72 часа, като е разпоредено привеждането му в сградата на СРС на 27.05.2019 г. – за разглеждане на искане за вземане спрямо него на мярка за неотклонение „Задържане под стража“.", "date": "2019.05.27", "title": "Задържаха за 72 часа столичанин, заплашвал да убие жена си"}
{"url": "https://www.24chasa.bg/novini/article/7474049", "text": "Радан Кънев е евродепутатът на \"Демократична България\". Това обяви на пресконференция Владислав Панев, съпредседател на ПП \"Зелените\", част от обединението \"Демократична България\", в което влизат още \"Да, България\", \"Демократи за силна България\", по повод резултатите на коалицията на изборите за ЕП. \"Има един много голям извод на тези избори, а той е, че БСП не може да бъде алтернатива\", коментира Радан Кънев, цитиран от БТА. Той посочи, че до момента няма разместване в листата. Кънев каза още, че няма време за почивка. \"Всички вече разбираме, че сме в кампания за местни избори\", коментира той. Кънев отправи благодарност към всички от щабовете на \"Демократична България\". \"Всеки допринесе, за да бъдем успешни\". Кънев каза още, че всички заедно са положили основите на предстоящите местни избори да има стабилна алтернатива. Той уточни, че ще бъде част от ЕНП и ще работи все така критично с ГЕРБ, които също са членове на ЕНП. \"Вярвам, че успешно ще работя за промяна на ЕНП\", коментира още Кънев. Радан Кънев отговори на въпрос как ще работи по теми, които са от национален интерес, редом с останалите евродепутати, сред които и Делян Пеевски, с думите: \"Не съм имал честта да работя с г-н Пеевски, не съм го виждал да работи. ЕП не е място, където се събират национални фракции, за да се борят помежду си. Ние много ясно сме казали за какво отиваме в ЕП\". Той допълни, че се очертават много малко въпроси, по които ще може да работи заедно с националисти и евроскептици и заяви, че по теми, които са от национален интерес, е нормално да работи заедно с г-н Пеевски. Такава според него е българската позиция за отмяна на Дъблинския регламент. Кънев коментира още, че в тази кампания не е стигнало времето да говори за европейска политика. Христо Иванов - лидер на \"Да, България\" коментира, че самият факт, че са успели организационно да направят тази кампания е достатъчен мотив от днес да надграждат този резултат за предстоящите местни избори. \"БСП на Корнелия Нинова не може да бъде алтернатива на това управление\", категоричен бе Иванов. Атанас Атанасов заяви, че ниската избирателна активност на тези избори е била проблем и изтъкна, че може би ние сме страната с най-ниската избирателна активност. По думите му скандалите са демотивирали хората. \"Въпросът с предсрочните парламентарни избори стои\", коментира още той. \"Ние смятаме, че резултатът е задоволителен, защото ни вкарва в А политическа група\", коментира той. По думите му \"Демократична България\" се е превърнала в марка в българския политически живот и заяви, че обединението им трябва да продължи да работи за разширяване на подкрепата сред българските избиратели. \"БСП много искат предсрочни парламентарни избори, но не могат да ги постигнат. ДПС могат да ги постигнат, ама не ги искат\", коментира още той и заключи, че става натрапливо за всички, че Борисов управлява с подкрепата на ДПС.", "date": "2019.05.27", "title": "Радан Кънев е евродепутатът на \"Демократична България\""}
{"url": "https://www.24chasa.bg/novini/article/7474048", "text": "Сръбският президент Александър Вучич ще говори най-малко два или три часа на извънредното заседание на парламента за Косово, което е насрочено за днес, пишат сръбските медии. В уводната си реч пред парламента президентът ще представи исторически факти за отношенията между сърби и албанци, но ще направи и подробен анализ на сегашните отношения на двата народа, посочва в. \"Курир\", цитиран от БТА. Изданието добавя, че речта му ще продължи най-малко два часа и че президентът ще говори и за конкретни решения за бъдещето. Вучич ще говори в парламента и за икономиката и демографската ситуация в Сърбия. Според в. \"Информер\" 30 сътрудници помагат на президента да подготви речта си за заседанието, както и отговорите на евентуални въпроси на депутатите. \"Информер\" посочва, че речта на президента ще продължи вероятно над 3 часа, а разискванията сред това - поне още 4 часа. На специалното заседание на парламента ще присъстват и премиерът Ана Бърнабич, няколко министри и директорът на правителствената служба за Косово Марко Джурич.", "date": "2019.05.27", "title": "Сръбски медии: Вучич ще говори поне 2-3 часа на заседанието на парламента за Косово"}
{"url": "https://www.24chasa.bg/novini/article/7474068", "text": "Сергей Станишев за втори път размести червената евролиста. С преференции той минава на второ място след водачката Елена Йончева. Това сочат предварителните данни от протоколите на изборните комисии. Президентът на ПЕС има над 28 хиляди лични преференции, при праг за БСП от 22 500 гласа. Това го изстрелва на второ място. Това е второто пренареждане на червената листа от Станишев, който не бе включен в първоначалния й вариант, а влезе в нея след гласуване на Националния съвет. С най-много преференции е водачката на листата Елена Йончева с над 70 000 персонални гласа. На трето и четвърто място остават Петър Витанов и Цветелина Пенкова, а пети ще е Иво Христов. Много преференции е събрал и Велизар Енчев - над 19 хиляди, но те не са му достатъчни за пренареждане. Същата е ситуацията и при зам.-шефката на БСП Деница Златева, която е четвърта по личен вот, но остава на седмото място в листата.", "date": "2019.05.27", "title": "Станишев пак размести червената листа, става втори с преференции"}
{"url": "https://www.24chasa.bg/novini/article/7474063", "text": "Ако изборите за Европейски парламент са мерило за състоянието на Европейския съюз, едно нещо изглежда ясно: избирателите искат промяна, но не и фундаментално премоделиране на европейския проект, предаде ДПА, цитирана от БТА.  Въпреки че европейските избори нанесоха удар по центристките партии, които заемаха господстващо положение в ЕП в продължение на 40-годишната му история, те не произведоха \"земетресението\", предричано от Стив Банън, бивш стратег на американския президент Доналд Тръмп и символ на популисткото движение. Резултатите от произведените вчера избори ознаменуваха края на голямата коалиция между десноцентристката Европейска народна партия (ЕНП), където членува германската канцлерка Ангела Меркел, и Прогресивния алианс на социалистите и демократите (ПАСД), които заедно не получават мнозинство в 751-местния ЕП. \"Монополът върху властта е нарушен\", заяви Маргрете Вестагер, която е кандидатът за председател на Европейската комисия на Алианса на либералите и демократите в Европа (АЛДЕ). Нейната група беше сред печелившите вчера, нараствайки до 105 места, според предварителните резултати, с подкрепата на френския президент Еманюел Макрон. Зелените също се представиха неочаквано добре, като се класираха четвърти с 67 места. \"Зад всичко това стои вот за промяна на статуквото\", каза Сузи Денисън от мозъчния тръст Европейски съвет за външни отношения. Високата активност от близо 50 процента - нарастване с 8 процента обърнало негативната тенденция на постоянен спад - показва, че избирателите възприемат изборите като решаващи за бъдещето на ЕС, посочи тя. Мнозина в Брюксел се страхуваха от нещо много по-лошо, след като популистки партии като управляващата в Италия \"Лига\" и Националния сбор на Марин Льо Пен във Франция обещаха да премоделират ЕС според възгледите си. Въпреки че крайната десница постигна успехи, лидерът на \"Лигата\" Матео Салвини остана далеч от своята цел да състави най-голямата група в ЕП с новия си Европейски алианс на народите и нациите. Като цяло евроскептичните десни групи спечелиха в новия ЕП 172 места - само със 17 места повече отколкото в досегашния, според частични резултати от вчера. Междувременно крайнодесният спектър в ЕП ще остане разделен, като ще включва още Европейските консерватори и реформисти, където членуват управляващите във Великобритания консерватори и в Полша партия \"Право и справедливост\" (ПиС). Всичко това при условие че разделенията между Салвини и неговите съмишленици бъдат преодолени. Денисън обаче твърди, че би било грешка да се смята, че ЕС е избегнал на косъм най-лошия сценарий. \"Това ще е един от най-големите рискове на тези евроизбори\", каза тя пред ДПА. В крайна сметка представителството на крайната десница в новия ЕП е почти 23 процента, което й дава достатъчно бламиращо влияние, за да оказва натиск върху центристките партии. \"Бих го определила по-скоро като последен шанс за Европа да докаже, че е способна да смени посоката\", добави Денисън. Първият тест ще бъде назначаването на председател на ЕК, което ще подложи на изпитание и системата с водещи кандидати, съгласно която германецът Манфред Вебер от ЕНП предяви претенции за поста. Близките часове ще са решаващи, ако Вебер иска да си осигури мнозинство в ЕП, който има последната дума при назначаването. Той обаче има нужда и от подкрепата на европейските лидери, които ще проведат първия кръг от разговори утре. \"Моята протегната ръка е към всички онези, които подкрепят обединена Европа\", каза Вебер, като подчерта, че ЕНП има \"мандат от избирателите\". Въпреки че той е лидер на ЕНП, която включва почти една трета от 28-те лидери на блока, европейските столици в най-добрия случай са хладни към Вебер, който няма опит в управлението. Това назначение е част от сложни преговори за висшите постове в ЕС, включително за приемник на председателя на Европейския съвет Доналд Туск, следващия шеф на европейската дипломация и президента на Европейската централна банка, в които играят роля националността, полът и политическата принадлежност. Миналия месец Туск призова европейските лидери да вземат \"бързи решения\" и оказа натиск да се постигне решение за всички постове преди следващата официална среща на върха в края на юни. Новото мнозинство в ЕП обаче вероятно ще направи процеса по-сложен, в момент когато партии от различни части на политическия спектър се борят за влияние. \"Бих се обзаложил, че преобладаващото мнозинство от европейските граждани не се интересуват толкова (от това) кой ще оглави следващата ЕК\", каза Франс Тимерманс, водещият кандидат на социалистите. По-важно за тях, допълни той, е да се състави алианс, който да се заеме с основните им проблеми, като социалната справедливост и климатичните промени.  (БТА)", "date": "2019.05.27", "title": "Предричаното от популистите \n \"земетресение\" на европейските избори не се случи"}
{"url": "https://www.24chasa.bg/novini/article/7474072", "text": "Бившият стратег на Белия дом Стив Банън каза, че европейската интеграция е приключила след победите на националистически и популистки партии на изборите за Европейски парламент в Италия, Франция и Великобритания, предаде Асошиейтед прес. Според Банън резултатите показват, че европейският център рухва, а традиционните десно-леви политики са заменени от битка между \"националистически срещу глобалистки\" сили, предава БТА. По думите му \"хората си връщат своите страни . . . това е само началото\". \"С времето това ще става все по-силно\", заяви той. Не е ясно дали различните националистически, популистки и крайнодесни партии в Европа ще могат да сформират единен блок в Европейския парламент. А дори да го направят, те ще са много далеч от постигане на мнозинство, отбелязва АП. Въпреки това Банън предрече, че \"супергрупа\", съставена от евроскептични партии, ще блокира всякакви опити за задълбочаване на интеграцията между държавите в ЕС. \"Всеки ден ще е като Сталинград\", каза той, имайки предвид една от най-ожесточените битки през Втората световна война.", "date": "2019.05.27", "title": "Стив Банън: Изборите за Европейски парламент сложиха край на интеграцията в ЕС"}
{"url": "https://www.24chasa.bg/novini/article/7474091", "text": "Ефективни наказания за държане на наркотици и склоняване към лъжесвидетелстване по обвинения на Районна прокуратура - Кюстендил са наложени на С.И. за извършени от него престъпления, съобщиха от прокуратурата. През октомври м.г. било установено, че подсъдимият държи високорискови наркотични вещества. При претърсване той заявил пред разследващите органи, че анцугът, в който бил намерен хероинът, бил закупил същия ден в София от магазин за дрехи втора употреба и не знаел нищо за дрогата, която била в дрехата. Заради съмнения, че изтъкнатата от него защитна теза няма да бъде възприета от съда, подсъдимият потърсил човек, който да свидетелства, че дрогата не е на подсъдимия, а е негова и той му е продал анцуга, в който имало наркотици. За тази \"услуга\" подсъдимият обещал да заплати хиляда лева. По двете наказателни производства на подсъдимия С.И. са наложени ефективни наказания. За незаконно държане на наркотици той е осъден на две години и шест месеца \"лишаване от свобода\" и глоба в размер на шест хиляди лева. За другото извършено от него престъпление - склоняване към лъжесвидетелстване, е било сключено споразумение между защитата на подсъдимия и Районната прокуратура в Кюстендил, което съдът е одобрил. Подсъдимият се е съгласил да му бъде наложено наказание от осем месеца \"лишаване от свобода\" при \"строг\" режим на изтърпяване. С.И. е осъждан за престъпления от общ характер, уточняват от прокуратурата.", "date": "2019.05.27", "title": "Осъдиха мъж, хванат с наркотици и накарал свидетел да излъже в съда"}
{"url": "https://www.24chasa.bg/novini/article/7474146", "text": "„По ул. „Граф Игнатиев“, площадите „Славейков“, „Гарибалди“ и градината на „Св. Седмочисленици“ се отстраняват недобре извършени работи, констатирани от надзора и възложителя. Утре представители на възложителя, надзора, проектанта и строителя ще проверят отстраняването на забележките, описани в подписания на 21 май акт 15“, каза директорът на дирекция „Транспортна инфраструктура“ Даниел Евлогиев, цитиран от пресцентъра на Столичната община. Ако недобре извършените дейности не бъдат отстранени до 28 май, ще бъде наложена санкция за качество. По искане на кмета на София Йорданка Фандъкова допълнително ще бъдат монтирани дървени скари за сядане на всички каменни пейки на пл. „Славейков“. Бронзовата пейка с Петко и Пенчо Славейкови ще бъде върната на мястото й веднага след приключване на реставрацията. Възстановен е фонтанът, който ще бъде пуснат след въвеждане в експлоатация от главния архитект на Столична община. Все още се чака решение на проектанта за чешмата и кафе-павилионите, които ще бъдат поставени в градината на „Свети Седмочисленици“. „В началото на април разширеният експертен съвет по устройство на територията възложи смяна на ограничителите на трамвайното трасе. Гранитните ограничители ще бъдат подменени с чугунени боларди. Демонтажът и монтажът ще бъдат извършени допълнително безплатно от изпълнителя“, поясни инж. Евлогиев.", "date": "2019.05.27", "title": "Отстраняват дефектите по \"Графа\", слагат дървени скари на каменните пейки"}
{"url": "https://www.24chasa.bg/novini/article/7474189", "text": "Зелените станаха основен противник на крайнодясната партия \"Алтернатива за Германия\" (АзГ), посочи днес Йорг Мойтен, съпредседателят на тази скептична към значението на климата формация, в деня след недотам убедителното й представяне на изборите за Европейски парламент и пробива на защитаващата околната среда партия, предаде Франс прес. \"Те са нашите основни опоненти, приемаме ги много сериозно, трябва да гледаме сериозно на опонент с такъв резултат\", подчерта Мойтен, лидер на листата на крайнодясната германска партия, получила вчера 11 процента от гласовете - далеч след Зелените, събрали 20,5 на сто, предаде БТА. За да обясни тази разлика, той каза, че неговата партия е била разбрана \"погрешно\" по темата за климата. \"Това ни навреди\", посочи Мойтен, като разкритикува онези, които обвиняват АзГ в отричане на отговорността на хората за климатичните промени. Става дума за това, че нямаме конкретни данни. Никога няма да кажа, че няма климатични промени, предизвикани от човека, но няма да кажа също, че има такива, посочи Мойтен. Казвам, че се съмняваме, добави крайнодесният политик. Мойтен смята, че всички политици трябва да зачитат принципа за \"ползата от съмнението\". След притока на мигранти през 2015 г. АзГ се съсредоточи върху антимигрантски и антиислямски теми, които й позволиха да спечели близо 13 процента от гласовете на парламентарните избори през 2017 г. Съвсем наскоро крайнодясната партия започна да се представя като застъпник на скептично настроените по въпроса за климатичните промени. Тя защитава шофьорите, като осъжда намаляването на замърсяващите емисии, и се подиграва на мобилизацията на младите по въпроса за климата. Анализ на обществената телевизия А Ер Де след изборите показва, че за германските избиратели страховете, свързани с климата, са се превърнали в приоритет: 46 процента са заявили, че въпросът е водещ при решението им за кого да гласуват - скок с 26 пункта в сравнение с изборите за Европейски парламент през 2014 г.", "date": "2019.05.27", "title": "Съпредседателят на \"Алтернатива за Германия\": Зелените вече са ни основен опонент"}
{"url": "https://www.24chasa.bg/novini/article/7474195", "text": "\"Гледам с нарастващ интерес опитите на хора от кръга на тайните съветници и явните клакьори да обясняват загубата на БСП с причини извън К. Нинова и сбърканата кампания. Хора, които носят отговорност за завоя на партията в грешната посока със сбъркана реторика! Сбъркана кампания с грешни послания и водена по погрешен начин!\" Това написа Ангел Найденов в личния си профил във фейсбук по повод снощното изказване на Георги Свилеунски, че ниският резултат на БСП на изборите е въпрос на ниската избирателна активност. Ангел Найденов е член на Националния съвет на БСП. Роден на 28 септември 1958 г. в Кърджали. Завършва ВВМУ “Н. Й. Вапцаров” със специалност “Инженер-навигатор”. По професия е морски капитан. Кмет на Димитровград до 1994 г. Управител на Хасковска област от 1995 до 1997 г. Шеф на парламентарната комисия по отбрана в 40-ото НС. Министър на отбраната в правителството на Пламен Орешарски. Депутат в 7 парламента. Създател на Център за изследване на отбраната и сигурността. Съпруг е на омбудсмана Мая Манолова. По-рано съобщихме, че БСП се връща в парламента, а Националният съвет на партията ще стартира процедура за пряк избор на лидер. Това ще предложи соцлидерката Корнелия Нинова пред червения пленум утре.", "date": "2019.05.27", "title": "Ангел Найденов кастри клакьорите, които опитват да оправдаят Нинова за загубата"}
{"url": "https://www.24chasa.bg/novini/article/7474214", "text": "Австрийският парламент изглежда е напът да гласува недоверие на консервативния канцлер Себастиан Курц, след като депутатите от крайнодясната Австрийска партия на свободата (АПС) обявиха, че ще гласуват против него, предаде Ройтерс. Австрийската народна партия (АНП) на Курц спечели вчерашните евроизбори в страната само седмица, след като скандал принуди крайнодесния вицеканцлер Хайнц-Кристиан Щрахе да подаде оставка и Курц отмени коалицията между двете партии. По-късно Щрахе подаде оставка като лидер на АПС, припомня Асошиейтед прес. \"Горд и удовлетворен съм от работата, която свършихме като правителство през последната година и половина\", заяви пред парламента Курц. Той беше призовал за нови избори през септември, но опозиционната Австрийска социалдемократическа партия внесе вот на недоверие преди това, предава БТА. \"Себастиан Курц е отговорен за цялата ситуация, в която се намираме в момента\", заяви Йорг Лайхтфрид, депутат от АСДП. Ако парламентът гласува недоверие на правителството, австрийският президент Александър ван дер Белен ще трябва да назначи временно правителство до произвеждането на избори. \"Да искате да свалите цялото правителство, това е нещо, което никой в страната не може да разбере\", заяви Курц преди гласуването.", "date": "2019.05.27", "title": "Себастиан Курц е напът да загуби вота на недоверие"}
{"url": "https://www.24chasa.bg/novini/article/7474241", "text": "Традиционният абитуриентски бал за младежи в неравностойно положение ще се състои на 30 май, съобщиха от прессекретариата на президента. Събитието е част от благотворителната инициатива на държавния глава \"Подкрепи една мечта\". Балната вечер ще започне в 20.00 часа в Дом 2 на резиденция \"Бояна\". Президентът Румен Радев и неговата съпруга Десислава Радева ще посрещнат над 100 зрелостници от випуск 2019, които са израснали в социални услуги. За пореден път екипът на продуцентска компания \"Дрийм Тийм Прадакшънс\" организира благотворително артистичната програма. Мария Илиева, Миро, Любо Киров, Орлин Павлов, Михаела Маринова, Йоана, Маги Джанаварова, Нели Петкова, Рафаел Пашамов, групите Б.Т.Р. и Д2, Део и Моисей и танцов ансамбъл \"Пламъче\" ще подкрепят президентската инициатива. Абитуриентката Йоанна Найденова, която завършва училището за ученици с нарушено зрение \"Луи Брайл\", и Маги Джанаварова са подготвили специално дуетно изпълнение, с което ще започне празничната вечер. За доброто настроение ще се погрижат актьорите Любомир Нейков, Руслан Мъйнов, Петьо Петков - Шайбата и Васил Драганов. С благопожелания към абитуриентите ще се включат и артистите Владимир Пенев, Десислава Бакърджиева и Моню Монев, се отбелязва в съобщението.", "date": "2019.05.27", "title": "Радеви пак домакини на бала на абитуриентите в неравностойно положение"}
{"url": "https://www.24chasa.bg/novini/article/7474242", "text": "Липсата е огромна и не стихва.Единственото, което те успокоява, е,че един ден и ние ще отидем там горе и ще се видим. Това написа в социалните мрежи певицата Емилия, една година след смъртта на Феди Башур, син на съпруга й Жорж. \"Една година измина със сълзи,една година измина с въпроса-Защо???Една година,в която се усмихваме и радваме,но не както преди.Други сме,но силни и изпълнени с вяра да обичаме и оценяваме всички моменти и всички малки неща,които ни правят щастливи.Когато млад човек си отиде от този свят,сърцето,душата и съзнанието ти не искат да го приемат.... Липсата е огромна и не стихва.Единственото, което те успокоява, е,че един ден и ние ще отидем там горе и ще се видим.Дано си на по-прекрасно място,прекрасно дете!!!Почивай в мир, Федка!!!Поклон пред светлата ти памет!!!\", гласи целият пост на певицата. Феди Башур почина 3 дни, след като катастрофира тежко на магистрала \"Тракия\" на 24 май миналата година. Основната версия на разследващите за катастрофата е, че тя е станала след образувал се “аквапланинг” (водно пързаляне). В джипа освен Феди бяха и Емилия, и Жорж. Двамата бяха настанени в столична болница, за да се възстановят след инцидента. ", "date": "2019.05.27", "title": "Емилия, година след смъртта на Феди: Липсата е огромна и не стихва"}
{"url": "https://www.24chasa.bg/novini/article/7474279", "text": "Властите в Брюксел разпоредиха евакуация на Северната железопътна гара заради заплаха от експлозия на бомба, предава ТАСС. „Полицията разпореди евакуацията на гарата във връзка с постъпен сигнал за бомба, заложена на гарата“, става ясно от съобщение на местна телевизия. Движението на влаковете по главната железопътна линия на Брюксел - между северните и южните гари – е преустановено, а ако паузата се окаже продължителна, може да се стигне до сериозни проблеми в трафика в целия град. В Белгия през последните години са получени повече от сто фалшиви сигнала за взривни устройства на обществени места. Полицията твърди, че успява да задържи до една трета от авторите на подобни сигнали. Обикновено, като наказание, съдът им налага глоби, които могат да надхвърлят няколко десетки хиляди евро, в зависимост от размера на причинената вреда.", "date": "2019.05.27", "title": "Евакуират жп гара в Брюксел заради бомбена заплаха"}
{"url": "https://www.24chasa.bg/novini/article/7474281", "text": "Лидерът на австрийската крайна десница Хайнц-Кристиан Щрахе е спечелил правото да заеме място в Европейския парламент въпреки твърденията за корупция, стрували му поста на вицеканцлер, съобщиха днес местни медии, цитирани от ДПА и БТА.  Щрахе е събрал повече от необходимите 32 000 преференциални гласа, които го \"изстрелват директно\" в ЕП от 42-ото място в листата на партията му, се твърди в проучване на австрийската телевизия и австрийската осведомителна агенция АПА. Не е ясно обаче дали Щрахе възнамерява да заеме мястото си, след като подаде оставка заради видеозапис, заснет със скрита камера, на който той говори за инфраструктурни сделки и потенциални партийни дарения с жена, представяща се за племенницата на руски олигарх.", "date": "2019.05.27", "title": "Лидерът на австрийската крайна десница Щрахе печели място в ЕП"}
