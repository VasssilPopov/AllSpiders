{"url": "https://www.24chasa.bg/novini/article/7925106", "text": "Взаимоотношенията между САЩ и България се намират на ново ниво на растеж и съвместни действия, чието начало беше сложено с историческата среща между президента на САЩ Доналд Тръмп и премиера Бойко Борисов. Това заяви посланичката на САЩ в България Херо Мустафа на публична лекция в Атлантическия клуб, чиято тема беше “Американско-българските отношения: Следващите 30 години”. Тя започна лекцията си на добър български език, а след това премина на английски. Посланик Мустафа открои като важен резултат от срещата Борисов - Тръмп установяването на рамка за стратегическо партньорство в 3 области на взаимен интерес: сътрудничество в областта на сигурността и отбраната, в областта на икономиката, търговията и енергетиката и укрепване на демокрацията и върховенството на закона. “Не се случва често да подписваме такива документи и фактът, че го направихме с България, е знак за важността, която отдаваме, и потенциала, който виждаме в тези отношения”, каза дипломатката. Американски фирми са инвестирали над 2,5 млрд. долара в българската икономика под формата на ноу-хау и капитал, подчерта тя. И добави: “САЩ са сред първите 6 държави, инвестиращи в България. Двустранната ни търговия понастоящем възлиза на над 1,2 млрд. долара, като продължава да нараства.” Президентът Тръмп и премиерът Борисов са обсъдили взаимната цел България да се превърне в истински газов разпределителен център и основен източник на енергийна сигурност в региона, подчерта тя. “За разлика от проекта “Турски поток”, който се стреми да превърне България в напълно транзитна страна, газовата връзка с Гърция и терминалът за втечнен газ обещават да направят от България истински енергиен център и регионално средище за търговия с природен газ”, каза Херо Мустафа. Тя съобщи, че за да помогне на България да засили своята демокрация и свободна пазарна икономика. За тази цел у нас скоро ще пристигне нов съветник в посолството от Департамента по правосъдие, а САЩ са готови да прилагат по-твърди мерки в тази насока, обяви тя. И даде пример, че американските власти могат да налагат забрана за издаване на US виза на чужди държавни служители и членовете на тяхното семейство, които са свързани с корупция. По отношение на отбраната посланичката каза, че правителството на САЩ е инвестирало повече от 350 млн. долара под формата на различни видове помощ за укрепване на сигурността, подпомагайки обучението и въоръжаването на българската армия през последните 30 г. Херо Мустафа разкри, че България и САЩ ще започнат диалог за разработване на 10-годишна пътна карта, с която да продължи двустранното отбранително сътрудничество, за в Черноморския регион. 5G мрежите на България трябва да са изградени с подходящ контрол за сигурност, добави дипломатката. Развиването на силна демокрация изисква да бъде защитавана и свободата на медиите и да се уважават гласовете на малцинството, изтъкна още посланичката пред атлантиците. “Само когато всички гласове се чуват и гражданите имат доверие в правителството си и институциите си, България ще може да разгърне пълния си потенциал. САЩ ще продължат да подкрепят българското гражданско общество, да развиват едно свободно и прозрачно медийно пространство и ще изтъкват колко е важно да бъдат защитавани човешките права”, каза Херо Мустафа.", "date": "2019.11.29", "title": "САЩ пращат в София съветник, който да следи за корумпирани високопоставени лица"}
{"url": "https://www.24chasa.bg/novini/article/7925759", "text": "Полицията в британската столица обяви  , предаде Асошиейтед. Заместник-началникът на лондонската полиция Нийл Басу каза, че заподозреният извършител е бил застрелян от силите на реда и че е носел фалшив пояс с експлозиви. Полицията съобщи за няколко намушкани при нападението, но за момента не се знае какъв е броят им и колко сериозни са нараняванията им. Според кмета на Лондон Садик Хан някои от тях са тежко ранени, предава БТА. Кметът изказа възхищението си от \"смайващия героизъм\", проявен от обикновени граждани при отнемането на ножа от на нападателя. \"Забележителното в кадрите, които видяхме, е че хората буквално се втурнаха към опасността, без да знаят с какво ще се сблъскат. В онзи момент те не са знаели, че мъжът носи фалшив пояс с експлозиви\", отбеляза той, цитиран от Франс прес и Ройтерс. Ще останем единни и решителни пред тероризма. Онези, които се опитват да ни атакуват и да ни разединят, никога няма да го постигнат\", заяви Хан и призова лондончани да бъдат бдителни. По-рано видеоклип в \"Туитър\" показа 5-6 мъже да се борят с някого на тротоара на моста. Един от тях се отдалечава от мястото, носейки нож. Докато мъжът гледа назад към мелето, въоръжен полицай извлича настрана човек, затиснал мъжа на земята. Малко след това се чуват звуци като два изстрела и човекът на земята престава да мърда. Сигналът за нападение с нож близо до моста е получен в 13,58 ч. По-рано от службата за спешна медицинска помощ окачествиха случилото се като \"голям инцидент\". Натоварената метростанция \"Лондон бридж\" бе затворена. Службите за сигурност евакуираха хората от околните сгради. Снимки на Ройтерс показаха няколко полицейски коли и микробуси на моста. Въоръжени полицаи, някои с кучета, патрулираха наоколо.", "date": "2019.11.29", "title": "Нападението на \"Лондон бридж\" е \"терористичен инцидент\""}
{"url": "https://www.24chasa.bg/novini/article/7925782", "text": "Към момента няма данни за пострадали български граждани при  . Това съобщиха от пресцентъра на Министерството на външните работи. Посолството на България в Лондон е във връзка с местните органи на реда. При необходимост, сънародниците ни могат да се свържат с посолството на следните телефони: +44 20 7581 3144; +44 20 7584 9400. Дежурни телефони в извънработно време: + 442075813144; + 442075849400", "date": "2019.11.29", "title": "Външно: Няма данни за пострадали българи на \"Лондон Бридж\""}
{"url": "https://www.24chasa.bg/novini/article/7925827", "text": "Трима души са пострадали при струпване на множество хора в магазин в Истанбул в рамките на кампанията \"Черен петък\" за намаления на цените, съобщи турският телевизионен канал НТВ. Големи опашки се образували пред магазин в квартал Малтепе, в който били обявени намаления на цените. Когато продажбите започнали, в магазина се струпало огромно множество хора, предава БТА. В резултат на това се счупили прозорците на магазина. Трима души били ранени от счупени стъкла. Полицейски екипи били изпратени на мястото. След инцидента собственикът на магазина спрял продажбите.", "date": "2019.11.29", "title": "Трима пострадаха в магазин в Истанбул на \"Черния петък\""}
{"url": "https://www.24chasa.bg/novini/article/7925885", "text": "Предложихме на колегите ни да опитаме още една среща през декември, но те имат свои основания, за да откажат. Но и направиха друго предложение - да направим една голяма пауза в нашите контакти, някъде до месец май. Това каза проф. Ангел Димитров, съпредседател на Съвместната мултидисциплинарна експертна комисия по исторически и образователни въпроси между България и Република Северна Македония, на брифинг след нейното девето заседание, което се състоя в София. Комисията е създадена по Договора за приятелство, добросъседство и сътрудничество между двете страни. Поредната среща показва, че напрежението, което съществува в работата ни през последните месеци, не затихва и че получаваме достатъчно сигнали, че имаме много различни представи с нашите колеги не само за смисъла на нашата работа, но и за разбирането на договора за приятелство и добросъседство, който предписа създаването на смесената комисия, посочи проф. Димитров. По думите му, това е достатъчно убедително напомняне, че не може да се говори за постигнати сериозни резултати. Аз лично съм доста притеснен от това, не само защото всяка крачка напред е нещо положително, не толкова за самия договор, колкото за отношенията между хората от двете държави, но и защото междуправителствената комисия взе някои решения, едно от които е, че очаква една по-интензивна работа на експертната комисия, в която да бъдат постигнати до края на тази година определени резултати, посочи Димитров. Дори бяха поименно споменати очакваните резултати около разговорите за Гоце Делчев, за Илинденско-Преображенското въстание и други теми, които си заслужава да бъдат разглеждани своевременно, подчерта проф. Димитров, като добави, че нищо от това не е завършено. На въпрос дали предстоящите в Северна Македония избори са причина да се поиска паузата до май, проф. Драги Георгиев, съпредседател на съвместната експертна комисия, посочи, че тя работи, състоят се срещи, и в нейната работа има сериозни различия между тълкуването за някои събития и личности от историята. По думите му малък напредък има по отношение на учебниците. Днес са дискутирали и за Гоце Делчев, за когото продължават различията във вижданията и няма напредък. Според Георгиев договорът за приятелство и добросъседство се уважава, а темпото на срещи на съвместната комисия се е увеличило. По думите му поради идващия предизборен период в Република Северна Македония, смятат, че трябва да се направи пауза в срещите на комисията, като са предложили работата да продължи и по електронен път да се обменят бележки по различните въпроси. По думите на Драги Георгиев в комисията работят по стандарти и не могат да се съобразяват с политически желания, като стоящите пред експертите проблеми ще се опитват да решат, но смята, че поставянето на срокове не е много продуктивно. Георгиев е на мнение, че не може придвижването на Република Северна Македония към ЕС да зависи единствено от работата на експертната комисия, като коментира, че двустранните отношения в другите сфери са отлични. Попитан за претенциите им по отношение на Гоце Делчев и Илинденско-Преображенското въстание, Драги Георгиев каза, че те искат да се намери решение и да се честват заедно. Днес направихме опит да направим крачка напред и по отношение на нашите бележки към учебниците за Средновековието в Република Северна Македония, но още първите ни две бележки реално бяха отхвърлени, макар, че те са с конкретен характер, посочи проф. Ангел Димитров, като коментира, че ще кажат, че и за Средновековието, и за учебниците, са постигнали резултат тогава, когато завършат цялостния преглед на бележките и от двете страни. Това, по думите му, няма да се случи толкова скоро, но ако все пак бъдат постигнати някакви решения, същинският резултат ще бъде, когато се види промяна в подхода на съответното министерство и учебници, в които се вижда промяна в интерпретацията на миналото. По думите на проф. Ангел Димитров в някои от изказванията едва ли не е започнало да се поставя под съмнение това, което е било постигнато като решение за цар Самуил като български владетел, в краткия текст, предлагащ общото честване. Димитров изрази притеснение и от това, че колегите му от страна на Република Северна Македония отхвърлят формулировката \"обща история\", заложена дори в договора за приятелство и добросъседство. Проф. Драги Георгиев коментира по отношение на общата история, че имат различни виждания за термина. София трябва да бъде най-големият съюзник и приятел на Скопие, изрази личното си мнение в отговор на въпрос проф. Георгиев, който се съгласи, че и те носят отговорност за това. Той смята, че и в двете държави има кръгове, които говорят срещу другата страна.", "date": "2019.11.29", "title": "Проф. Димитров: В Северна Македония отхвърлят термина \"обща история\""}
{"url": "https://www.24chasa.bg/novini/article/7925931", "text": "Гръцкият министър на външните работи Никос Дендиас е изразил пред либийския посланик в страната острото недоволство на Атина във връзка с подписаното споразумение между Либия и Турция за разграничаване на морските пространства между двете страни, съобщи гръцката телевизия Скай.Според информации Дендиас е дал на Либия срок до четвъртък да даде на Атина съдържанието на меморандума за разбирателство, подписан между Триполи и Анкара. В противен случай посланикът ще бъде обявен за персона нон грата, предава БТА. Същевременно Гърция е в комуникация с Брюксел и подготвя стъпки по отношение на Триполи и Анкара. Освен това се очаква в Атина да бъде поканен председателят на либийския парламент, който е на страната на генерал Халифа Хафтар, който воюва срещу либийското правителство. През следващата седмица гръцкият външен министър ще влезе в контакт с колегите си от редица страни с влияние в региона, пред които ще постави въпроса в рамките на срещите на НАТО и на Организацията за сигурност и сътрудничество в Европа. Подписаното тази седмица споразумение между Турция и Либия за разграничаване на изключителните им икономически зони в Средиземно море предизвика гневна реакция от страна на Гърция и Кипър, защото нарушава техните зони. Според анализатори Анкара се опитва да намери в лицето на Либия съюзник по този въпрос, защото интерпретацията на Турция облагодетелства и либийската страна. От друга страна подписаният меморандум между Анкара и Триполи заличава голяма част от морските пространства на Кипър и Гърция, които Турция оспорва.", "date": "2019.11.29", "title": "Гърция заплаши да изгони либийския посланик заради меморандума с Турция"}
{"url": "https://www.24chasa.bg/novini/article/7925911", "text": "Група от 16 гръцки инженери е пристигнала днес на летището в Тирана, за да участва в оценката на състоянието на сградите в районите, засегнати от разрушителното земетресение на 26 ноември, съобщи АНА-МПА. Гръцките специалисти са от Службата за антисеизмична защита и от Главния секретариат за защита на гражданите, предава БТА. Те са били посрещнати от министъра на министъра на инфраструктурата на Албания Белинда Балуку, която същевременно е изпратила двете групи гръцки спасители, които участваха в операцията по издирване на оцелели в руините на разрушените сгради в засегнатите градове. Балуку е благодарила на спасителите от Гърция за усърдието, което са проявили в спасителната си дейност.", "date": "2019.11.29", "title": "Гърция прати експерти в Албания да оценят щетите по сградите"}
{"url": "https://www.24chasa.bg/novini/article/7925933", "text": "Ботуши, носени от Наполеон Бонапарт на о-в Света Елена, бяха продадени за 117 208 евро на търг на аукционна къща \"Друо\" в Париж, съобщи АФП, цитирана от БТА. Предварителната оценка на ботушите беше от 50 000 до 80 000 евро. Те са номер 40. Високи са 48 см, изработени са от фина черна кожа, с малки токове. Ботушите са дадени от генерал Бертран, който правел компания на императора на английския остров, на скулптора Карло Марокети, докато той работел върху скулптура на Наполеон на кон. Синът му барон Марокети ги подарил на сенатор Пол Льо Ру. Оттогава те се пазят в семейството. Наполеон е поръчвал ботушите си на обущаря Жак в Монмартър. Той често ги сменял. Размерът им съответства на ръста му - 1,69 м, който за епохата бил над средното.", "date": "2019.11.29", "title": "Продадоха ботуши на Наполеон за над 117 000 евро"}
{"url": "https://www.24chasa.bg/novini/article/7925647", "text": ", остава в ареста, реши Софийският градски съд.", "date": "2019.11.29", "title": "Орхан с отрязания пенис пръв налетял да бие Милчо"}
{"url": "https://www.24chasa.bg/novini/article/7926007", "text": "Електронна европейска студентска карта ще се въведе до 2021 г., за да имат младите хора на едно място документи преди, по време и след престоя им в чужбина. “Всички знаем колко време, нерви и бюрократична тежест отнема тези документи да бъдат валидирани от системите на университетите”, обясни Мария Габриел на конференция за образованието и ценностите на ЕС. “Високо сред приоритетите си поставям създаването на европейско образователно пространство. За нас е много важно да стимулираме многоезичието”, допълни ресорната еврокомисарка. ЕС е най-успешният политически проект, уникален с това, че успя да създаде най-дългия период на мир, благоденствие, социална стабилност в Европа. В основата му са споделените ценности”, каза министър Красимир Вълчев. ", "date": "2019.11.29", "title": "Всички дипломи - в европейска студентска е-карта"}
{"url": "https://www.24chasa.bg/novini/article/7926373", "text": "На база на предварителни данни и оценки към ноември 2019 г. се очаква превишението на приходите над разходите по консолидираната фискална програма (КФП) да бъде в размер на 1072,2 млн. лв. (0,9 на сто от прогнозния БВП), съобщава пресцентърът на министерството на финансите. Приходите, помощите и даренията по КФП към ноември 2019 г. се очаква да бъдат в размер на 39 821,6 млн. лв., което е 90,8 на сто от годишния разчет. Спрямо ноември 2018 г. приходите по КФП нарастват с 4012,0 млн. лв., като ръст се отчита както при данъчните и неданъчните приходи, така и при постъпленията в частта на помощите и даренията, където постъпват основно грантовете по програмите и фондовете на ЕС. Ръстът при данъчните приходи е в размер на 2737,6 млн. лв., неданъчните приходи нарастват с 1014,1 млн. лв.,а приходите от помощи и дарения - с 260,2 млн. лева. Разходите по консолидираната фискална програма (вкл. вноската на България в бюджета на ЕС) към ноември 2019 г. са в размер на 38 749,4 млн. лв., което е 83,7 на сто от годишния разчет. Частта от вноската на България в бюджета на ЕС, изплатена от централния бюджет, възлиза на 1135,6 млн. лв. Салдото по консолидираната фискална програма /КФП/ на касова основа към края на октомври 2019 г. е положително в размер на 1082,5 млн. лв. (0,9 на сто от прогнозния БВП), съобщава министерството на финансите. Положителното салдо се формира от превишение на приходите над разходите по националния бюджет в размер на 1216,9 млн. лв. и дефицит по европейските средства в размер на 134,4 млн. лева. Постъпилите приходи, помощи и дарения по КФП към октомври 2019 г. са в размер на 36 318,5 млн. лв. или 82,8 на сто от годишните разчети. Съпоставени със същия период на предходната година приходите, помощите и даренията по КФП нарастват номинално с 3705,6 млн. лв., в т.ч. данъчните и неданъчните приходи - с 3421,5 млн. лв. (11,0 на сто) и постъпленията от помощи и дарения (основно грантове по програмите и фондовете на ЕС) - с 284,1 млн. лева. Общата сума на данъчните постъпления, вкл. приходите от осигурителни вноски, възлиза на 29 091,7 млн. лв., което представлява 84,2 на сто от планираните за годината данъчни приходи. Приходите от преки данъци са 5171,9 млн. лв. или 78,8 на сто от предвидените в разчетите за годината. Приходите от косвени данъци са 14 222,2 млн. лв., което е 86,5 на сто от разчетите за годината. Постъпленията от ДДС са в размер на 9349,8 млн. лв. или 86,3 на сто от планираните. Приходите от акцизи възлизат на 4637,4 млн. лв. (87,0 на сто от разчетените за годината). Постъпленията от мита са 194,7 млн. лв. или 82,2 на сто от годишните разчети. Постъпленията от други данъци (вкл. имуществени и други данъци) са 1026,6 млн. лв. или 87,8 на сто изпълнение на годишните разчети. Приходите от социални и здравноосигурителни вноски са 8671,1 млн. лв., което представлява 83,5 на сто от разчетените за годината. Неданъчните приходи са 5442,9 млн. лв., което представлява 82,1 на сто от годишните разчети. Приходите от помощи и дарения са 1783,8 млн. лева. Разходите по КФП (вкл. вноската на България в бюджета на ЕС) към октомври 2019 г. възлизат на 35 236,0 млн. лв., което е 76,1 на сто от годишните разчети. Нелихвените разходи са 33 558,8 млн. лв., което е 76,1 на сто от годишните разчети. Текущите нелихвени разходи са 28 365,2 млн. лв., капиталовите разходи (вкл. нетния прираст на държавния резерв) възлизат на 5162,9 млн. лева. Предоставените текущи и капиталови трансфери за чужбина са в размер на 30,7 млн. лева. Лихвените плащания са в размер на 586,2 млн. лв. или 87,6 на сто от планираните за 2019 година. Частта от вноската на Република България в бюджета на ЕС, изплатена към 31 октомври от централния бюджет, възлиза на 1090,9 млн. лв. Размерът на фискалния резерв към 31 октомври е 10,0 млрд. лв., в т.ч. 9,8 млрд. лв. депозити на фискалния резерв в БНБ и банки и 0,2 млрд. лв. вземания от фондовете на Европейския съюз за сертифицирани разходи, аванси и други.", "date": "2019.11.29", "title": "Очаква се превишение на приходите над разходите с 1072,2 млн. лв."}
{"url": "https://www.24chasa.bg/novini/article/7926555", "text": "Президентът Румен Радев обяви началото на благотворителната кампания „Българската Коледа“ в университетската болница „Света Марина“ във Варна. Тази година основната му цел е да се осигури високотехнологична медицинска апаратура за диагностика, лечение и рехабилитация на нуждаещите се деца. Започваме 17-ото издание на кампанията с надежда за повече здрави деца и за повече спокойни семейства, заяви Румен Радев. Темата на кампанията е \"Да дарим бъдеще на болните деца\". \"Избрах \"Св. Марина\" не само защото е една от водещите университетски болници в страната, а най-високотехнологичното лечебно заведение и с безспорен успех в българското здравеопазване и педиатрия. Защото точно от тук, където се полагат висококвалифицирани медицински грижи за хиляди български деца всяка година, нашият общ призив ще прозвучи най-силно\", каза държавният глава. „За нас е огромна чест, че избрахте Варна и УМБАЛ „Св. Марина“, за да дадете старта на благотворителната кампания „Българската Коледа“. Варна бе обявен от европейската здравна комисия за града, предоставящ най-добро и качествено здравеопазване“, припомни изпълнителният директор на болницата проф. д-р Валентин Игнатов. „Ние, всички български специалисти, които работим с деца, приемаме и попиваме болката, изтриваме сълзите и вдъхваме надежда. Не се отказваме. Дори когато е невъзможно да продължим, ние продължаваме“, каза началникът на направление „Педиатрия” проф. д-р Виолета Йотова. Президентът и съпругата му Десислава Радева посетиха детската реанимация в Клиниката по педиатрия в УМБАЛ „Св. Марина“ и разговаряха с лекари и пациенти. Държавният глава изказа благодарност на лекарите и медицинските специалисти, които са посветили живота си за здравето на българските деца. Усилията на талантливите български медици заслужават дълбоко уважение и обществено признание, допълни той.", "date": "2019.11.29", "title": "Президентът обяви начало на „Българската Коледа“ от болница „Света Марина“ във Варна (Видео)"}
{"url": "https://www.24chasa.bg/novini/article/7922029", "text": "Над 160 роли в киното, театъра и телевизията е изиграл Стефан Данаилов. Удивително много за 56-годишния му творчески живот. Броим времето от 1963 г., когато 21-годишният студент във ВИТИЗ Стефан играе във филма “Инспекторът и нощта”, до 2019 г., когато 76-годишният Данаилов игра в пиесата “Артистката” в Народния театър и в театрите на няколко града. Не бива обаче да пропуснем първата му филмова изява. Стефан, или Стьопа, както го наричат близките му, е едва 12-13-годишен, когато екипът на филма “Следите остават” го открива в едно училище. По-късно някой от екипа пита сестра му Росица, която е с 9 години по-голяма, има ли брат. Да, казва тя, и при това е много способен. А Стьопата не знае дори едно стихотворение. Режисьорът Петър Василев обаче е впечатлен от фотогеничното, слабичко, но много жизнено момче Стефчо Данаилов - така е изписано името му във финалните надписи. Филмът е включен в училищните програми и е изучаван като пример за подражание от подрастващото поколение. Въпреки този щастлив дебют на малчугана Стьопа киното ни можеше да остане без Стефан Данаилов. Но пък юридическата гилдия да има своя най-красив адвокат или прокурор. След казармата Стефан решава да следва право в Софийския университет. Но един ден големият актьор Иван Кондов, тогава женен за сестра му Росица, казва: “Маани го това право бе, Стефане. Подготвя го за изпитите във ВИТИЗ и той влиза в класа на проф. Стефан Сърчаджиев и Методи Андонов. Още като студент се снима във филма на Рангел Вълчанов “Инспекторът и нощта”. Той е хулиганът Томи, който сваля красивата Жана (Невена Коканова), но с нахалството си предизвиква гнева на инспектора (Георги Калоянчев). Томи иска да го набие, но той му прилага чудесно раменно хвърляне. При един от дублите хватката се получава най-сполучлива, но и най-болезнена за младия актьор. С годините той ще получи още много синини и травми... Красавец сваляч, макар и работник на строеж, е актьорът в следващия си игрален филм “Понеделник сутрин”. Той още е студент в академията и вече се е сдобил с прякора Ламбо. Филмът на режисьорите Ирина Акташева и Христо Писков обаче е забранен за излъчване. Идеологическите цензори не разрешават филм, който се гаври с бригадите за комунистически труд и други емблеми на социализма. Но спирането на “Понеделник сутрин” не оказва никакво влияние върху бляскавата кариера на Данаилов. Макар че веднага след него Ламбо изживява първото си разочарование. Все още е студент, когато режисьорът Васил Мирчев се готви да снима филм по нашумелия роман на Георги Марков “Мъже”. Данаилов си купува и прочита романа, защото очаква да го поканят за главната роля. Но режисьорът избира Добромир Манев, състудент на Ламбо и брат на художника Никола Манев. След години Стефан ще признае, че е понесъл всичко това много тежко, но излязъл от ситуацията с важна поука: никога да не се навива предварително за каквато и да било роля... В “Мълчаливите пътеки” ролята му е съвсем епизодична - един от младежката компания. В главна роля (първата!) обаче е в “Морето”, а за ролята на математика бърборко в “С дъх на бадеми” Любомир Шарланджиев направо го погрознява: стрижат го почти нула номер, слагат му очила... Но тази среща с Шарлето, както наричат режисьора, ще се окаже съдбовно важна. Двамата ще вървят дълги години по едни дълги километри. През същата 1967 г. Стефан Данаилов завършва ВИТИЗ. Но не получава дипломата си, защото не се е явил на изпита по история на БКП. Но дори и без този документ е изпратен по разпределение в Пловдив, където са и Катя Паскалева, Тодор Колев, Стефан Мавродиев, Цветана Манева и др. През следващата година излиза един филм, който жъне повече успехи в Съветския съюз - “Първият куриер”, копродукция с “Мосфилм”. Ламбо е в главната роля на българина Иван Загубански, който пренася в. “Искра”, списван в Мюнхен от Ленин. За този филм Ламбо получава първата си награда в кариерата - на ЦК на ДКМС, на фестивала във Варна през 1968 г. Той вече се готви за ролята на Никола Деянов в сериала “На всеки километър”. За герой в поредицата тогава се търси млад, красив и обаятелен актьор, който да се хареса на публиката и същевременно да издържи убедително двубоя с умния и коварен полицай Богдан Велински. Чрез неговия образ авторите искат да бъде показано израстването на комуниста революционер от Гражданската война в Испания, през антифашистката съпротива във Франция, нелегалното движение и партизанската борба у нас до победата на 9.9. 1944 г. Шарлето е единият от режисьорите, другият е Неделчо Чернев. Ролята на Никола Деянов в “На всеки километър” обаче поставя и първата сериозна професионална дилема пред Стефан Данаилов. Когато му казват, че е одобрен за сериала, той вече има покана от Тодор Динов да играе Рафе Клинче в “Иконостасът”, който те с Христо Христов ще правят по романа “Железният светилник” на Димитър Талев. Младият актьор е поставен пред сакрален избор: ролята на възрожденския зограф Рафе Клинче или на комуниста революционер Никола Деянов. Решава да се допита до съпругата си Мария. Като интелигентна жена тя му дава много разумен съвет: решението трябва да е само лично негово, защото иначе винаги ще търси вината у някой друг. “Заложих на интуицията си, както съм правил доста често в живота си след това. И избрах Никола Деянов, главно заради предизвикателството, че ще снимам в първия голям телевизионен сериал”, призна ми преди години Стефан Данаилов. Тогава той написва трогателно писмо до режисьорите Любомир Шарланджиев и Неделчо Чернев, в което моли за разрешение да играе и двете си театрални роли. Двамата нямат нищо против, но тогавшният директор на Пловдивския театър Слави Генев не иска да рискува и освобождава Ламбо временно от трупата. Макар и само на 26-27 години, Данаилов се справя с предизвикателствата на ролята. Само веднъж се налага преснемане на вече готов материал - когато в 11-ата серия (“Възкръсналият мъртвец”) за първи път героят му се среща лице в лице с Велински. Мощното актьорско присъствие на Георги Черкелов и драматургично слабият текст за Деянов водят до победа за Велински в словесния двубой. И сценаристите пишат нови реплики. Три пъти в 26-те серии Стефан Данаилов подлага на риск живота си. В епизода “Циганката” той играе мечкар с гъдулка. Мечката е вързана с халка за бърната, другият край на синджира е около кръста на актьора. Той свири и пее: “Видях те, видях, Миткоо войводааа”, което е нишан към тикнатия зад решетките Димитър Бомбов (Григор Вачков). С придърпването на синджира кара животното да се изправя на задните си лапи или да се търкаля. Мястото е наклонено, Ламбо е в ниското, мечката е отгоре. При третия дубъл в желанието си всичко да е много истинско той дърпа синджира по-силно. И вместо да направи кълбо, мечката се изправи с цялата си мощ срещу актьора. “Първата ми мисъл бе да бягам, но синджирът е здрав, разстоянието помежду ни по-малко от метър. Ако тогава мечката беше замахнала, щеше да ми откине главата”, казва ми Стефан. После се шегувал, че мечката се спряла, защото била женска. А всичко женско обича Ламбо. Когато снимат серията “Хищникът”, Ламбо едва не загива с мотоциклет. Трябва да мине с 500-кубикова машина с кош по стар стръмен път край язовир “Искър” от едната страна на който има пропаст. Лявата му ръка е сериозно контузена и бинтована и той не може да държи здраво кормилото. Заради бабуна Едва в последния момент актьорът успява да измъкне крака си от пространството между машината и коша и да скочи, а тя се преобръща и полита надолу. Всичко това става зад едни храсти, екипът зад камерата вижда само падащия мотор и всички изтръпват от ужас. Първият, който дотичва, заварва актьора седнал и спокоен, или поне така изглеждащ. Но той часове наред не може да дойде на себе си. Когато разбира какво се е случило, Григор Вачков го води у дома си. Вади бутилка ракия и казва: “Пий, брат ми, да те отпусне...” При снимането на същата серия двамата с Хищника (Богомил Симеонов) се престарават в боя. Първо Ламбо го нацелва по-силно в слънчевия сплит и го праща в нокдаун. После Симеонов му сцепва главата откъм тила с букаите, които Деянов иска да му нахлузи, за да го арестува. Снимките били навръх 1 май и на празненството вечерта Ламбо е с няколко шева и бинтована глава. още при излъчването на първите епизоди от първата част на сериала. След показването и на втората част вече е всенароден любимец. Въпреки че влиза от филм във филм, дълги години зрителите го свързват главно с ролята му на Деянов-Сергей. Наред с Ламбо започват да му викат и бате Серго и майор Деянов. Между снимките на двете части на сериала, през 1969 г. Въло Радев кани Данаилов за ролята на Пантер в “Черните ангели”. Макар че това е “един различен партизански филм”, героят му Пантер е доста сроден с Никола Деянов от “Километрите”. По-късно Ламбо ще каже, че този филм е един от важните в кариерата му. След този филмов галоп Стефан Данаилов прави следната равносметка: “Признавам, че влязох в киното с приятна външност и интуиция, но постепенно разбрах, че всяка роля изисква задълбочена работа и концентрация”. През 1970 г. излиза филмът на Петър Василев “Князът”. В него Ламбо изиграва първата си роля на исторически герой. Той е княз Светослав Тертер, който в края на 13-и и началото на 14 век застава начело на държавата. Налага му се да води сложни политически игри и да се справя с дворцовите интриги. Филмът е доста спорен, но за ролата си на Варненския фестивал “Златна роза” Данаилов получава наградата за най-добра мъжка роля. Междувременно актьорът напуска Пловдивския театър и постъпва като щатен актьор в СИФ “Бояна”, където е до 1973 г., когато влиза в трупата на Военния театър. Докато е в Киноцентъра, той се снима във филма “Иван Кондарев”. Режисьорът Никола Корабов му дава ролята на Костадин Джупунов - пълнокръвен образ с много демони в душата, но и със завидно трудолюбие. Любим герой на Емилиян Станев. След филма актьорът задълбава творческото си верую и в мемоарната си книга допълва цитираната по-горе равносметка: “Филмът “Иван Кондарев” е един от най-важните в кариерата ми. Промених се. Вместо да разчитам на чар и интуиция, започнах да се подготвям, да мисля повече над образа, да навлизам по-дълбоко в психологията на героя...” Но след този филм сценаристите и режисьорите не предлагат особено силни образи, в които да “влезе” натрупалият опит и слава актьор. Не знам дали е отказвал роли, но тези, в които се снима, не са знакови в кариерата му: “Къщи без огради”, “Този истински мъж”, “Началото на деня”, “Вината”, “Войникът от обоза”, “Година от понеделници”, “Умирай само в краен случай” и др. На всеки актьор тежи да играе само положителни роли. Ламбо също е имал подобен проблем и спасението му идва с ролята на мошеник в “Топло” на Володя Янчев. Нещо повече - той е в отбор измамници, а другите двама са Тодор Колев - вече доказан комик, и Григор Вачков - главният му партньор от “Километрите...” Според редактора на филма Асен Георгиев и Ламбо, и Гришата Вачков приемат с кеф поканата за нестандартните роли и се хвърлят с хъс в тях, за да избягат от наложената им героична щампа. Подобна слука спохожда Ламбо и във филма “От нищо нещо”. Първоначалната идея на режисьора Никола Рударов е Асен Ангелов да играе ролята на ревнивия Панчо, а Стефан Данаилов - на известния телевизионен журналист. После обаче сменя местата им и се получава неочаквано добър резултат. Стефан Данаилов се вихри на воля в комедийния костюм на героя си Панчо. Красив и простак, ревнив и красив. Див селянин, но с донжуанско излъчване. Автор на паметната реплика: “Една биволица вземе ли да яде ризи, режи й главата!”. Тодор Колев веднъж ми каза, че Ламбо има стопроцентов комедиен потенциал, за съжаление, подминат от режисьорите. Този потенциал блесна с пълна сила в “Дами канят”. Данаилов наистина е върховен в тази си комедийна роля. Сигурно сте забелязали колко е различен в играта си към всяка от прелестните си партньорки. Колко органичен и рефлективен е и с каква лекота издържа на масираната конкуренция на актрисите. Само сваляческият му лаф се повтаряше, но пък винаги имаше ефект: “Ти знаеш ли, че имаш страшни очи?!”. Веднъж попитах Иван Андонов, режисьор на “Дами канят”, как се е чувствал Ламбо в компанията на толкова красиви жени и звездни актриси. “Както си беше звезда и цяла България го знаше - отговори Иван , - Ламбо работи толкова съвестно и добре и така колегиално, че изведнъж всичките тези звезди, на които той подаде ръка във всяка една от сцените - и като инструктор, и като кавалер, и като мъж - се почувстваха страшно ухажвани и като че ли всичките до една се влюбиха в него. Той сякаш ги носеше на ръце...” Анжел Вагенщайн е сценарист на филма “Борис I”, показан през 1985. Още докато пише сценария, той си представя Стефан Данаилов в ролята на българския владетел. На същото мнение е и режисьорът Борислав Шаралиев. И за двамата той е актьорът, който може да пресъздаде на екрана този велик държавник, да бъде харесан от всички и да се превърне в символ на епохата, донесла на България покръстването и писмеността. Художественият съвет обаче иска да има и алтернатива на Стефан Данаилов за княз Борис I. Малко проформа, но все пак екипът прави проби и на Коста Цонев, на Илия Добрев и на още няколко актьори. Накрая все пак е утвърден Ламбо. На втория снимачен ден закъснява и застава пред камерата с лице, на което са изписани следи от бурна веселяшка нощ. Бесен, Шаралиев прекъсва снимките и споделя пред някои от най-близките си в екипа, че при втори подобен случай просто ще потърси друг актьор за ролята. Слава богу, че не му се налага. Според преобладаващото мнение на кинаджийското съсловие това е най-силната роля на Стефан Данаилов в цялата му кариера. “Шаралиев нямаше грешка при избора на актьорите, Ламбо се справи блестящо както с широкия възрастов диапазон на героя си, така и с израстването му от плах и нерешителен хан до силен и мъдър владетел”, каза ми операторът Венец Димитров. Според него във втората част на лентата, озаглавена “Слово за буквите”, когато проклиня сина си Владимир Расате, Стефан Данаилов достига своя актьорски връх във филма. Започват да снимат сцената в общ план. Актьорът е отдясно и започва своя монолог. Операторът и режисьорът са се разбрали в един момент Шаралиев да каже “стоп” и след това да продължат сцената в по-едри планове. Започват първия дубъл, камерата следи актьора, но режисьорът не казва “стоп”. Борис I (Данаилов) говори, проклина, страда, емоционалният градус стига върха си и владетелят рухва на пода. Изпълнението на Ламбо е толкова силно и покоряващо, че не правят втори дубъл. После сцената има само една “пресечка” с едър план на на сина Владимир Расате (Антоний Генов). “Когато снимахме филма “Борис I” се убедих, че Стефан Данаилов наистина е звезда и е боготворен от хората” - разказа ми актьорът Борис Луканов, който във филма играе ролята на болярина Етх. След края на един работен ден човек от плевенското село, където е снимачната площадка, кани актьора на гости. Ламбо взима още няколко колеги от групата, другите остават в кръчмата на селото, откъдето после всички ще се приберат в хотела в Плевен. “На масата в дома, където отидохме, нямаше само от пиле мляко - спомня си Борис Луканов. - А виното се точеше направо от бъчвата. Понеже Стефан е страхотен компаньон, като тръгнаха едни приказки и истории и бая окъсняхме...” На всичкото отгоре, когато излизат от къщата, отвън ги чакат още 50-60 души от селото. Кой с бутилка в ръката, кой с диня, кой с пъпеш или някакъв друг армаган. Всеки иска да дари Стефан Данаилов, да го докосне, а някои дори се навеждат да целунат ръката му... През годините Ламбо превзема и телевизионния екран. След “На всеки километър” той се снима и в сериалите “На живот и смърт” (1974), “Петимата от РМС”, “Голямата игра”, “Дом за нашите деца” (и продълженията му “Време за път”, “Неизчезващите” и “Бащи и синове”, “Черните рамки” (1989), италианския \"Октопод 7” и др. В по-ново време Ламбо е звездата в сериала “Стъклен дом”, главен герой във “Фамилията”, а в италианската поредица “Дело по съвест” е Вергилио. на Николай Илиев. В него е последната филмова роля на Ламбо. В един разговор режисьорът разказваше как умували кой е най-легендарният български актьор, който да носи смисъла на филма. И всичките най-напред се сетили за Стефан Данаилов. Силен, достолепен, изпълващ екрана. Понякога на зрителя му се струва, че някои от другите актьори подлайват около него като току що проходили палета. Стефан Данаилов беше кумир и любимец на всички поколения. Впрочем той остава такъв и след смъртта си. Сбогом, Мастер...", "date": "2019.11.29", "title": "Кинозвезда без диплома. Ламбо не си взел изпита по история на БКП"}
{"url": "https://www.24chasa.bg/novini/article/7925682", "text": "Студиото на световноизвестния италиански архитект Масимилиано Фуксас спечели конкурса за нова визия на пл. “Св. Неделя” в София. Сред най-известните проекти на Фуксас са терминал 3 на летището в Шенжен, една от забележителностите на Рим - стъкленият фенер, музикалната зала в Страсбург, кулата на Армани в Токио и други. През 2018 г. , на което присъства и главният архитект на София Здравко Здравков, Фуксас даде рецептата за площада: “Единственият проект, който трябва да бъде пред вас, е да махнете паркингите от площадите. Няма нужда от конкурси”. След това взе един лист и написа: после се подписа и го даде на арх. Здравков. На въпрос тогава дали все пак ще се включи в конкурса, отвърна “Да” и посочи, че решението е написано на листа. И точно това е основният акцент в проекта, спечелил конкурса. “Искахме да заменим колите с хора и това да стане площад за хората. Още от римско време това място е било сърцето на града. Това трябва да се запази. Затова предлагаме парк и площад, свързваме пешеходните пространства и улесняваме достъпа на хората. Предлагаме нещо като отворен музей”, обясни Микеле Чинини от студио “Фуксас”. Проектът предвижда на площада да има водни ефекти, а разкритите археологически находки да са под Планират се и ефектни футуристични елементи - хайтек стъклени навеси, които ще произвеждат ток, през деня ще правят сянка и на тях ще може да се зареждат телефони и лаптопи, а вечер ще осветяват площада. Идеята е и за ново, по-богато озеленяване. По предварителните разчети реализацията на проекта ще струва около 17 млн. лв. “Проектът е реалистичен и поставя акцент върху културното наследство. Съвременните елементи, които се предлагат, са елегантни и ненатрапчиви”, обясни председателят на 15-членното жури Малина Едрева, шеф на комисията по култура и образование към СОС. Ще се коментира и дали хайтек навесите да са толкова много. “На картинка е много красиво, но нека да видим детайлите”, коментира кметът Йорданка Фандъкова. Догодина общината ще сключи договор със студио “Фуксас” за изготвяне на работен проект, ако няма обжалване на конкурса, и през 2021 г. може да започне обновяването на площада. Арх. Здравков пък пожела обновеният площад да стане най-сниманото място от София във фейсбук и инстаграм. На 2-о място журито постави проекта на обединението Al Architects с участието на руски архитекти, а на трето - консорциума OW/MA/CL с членове One Works, Maofficina, Сracknell. Отличеният на второ място проект предвижда археологията да се свърже чрез система от стъпала и рампи, разположени амфитеатрално, с горното ниво на площада. Реализацията му би струвала над 27 млн. лв. Проектът, класиран трети, пък вижда ролята на площада като “зелен филтър”. В първия етап на конкурса участваха 14 проектантски екипа. От тях журито определи 7, които да разработят идейни проекти. Освен отличените 3 свои предложения дадоха и студио “Паола Вигано”, “Конкурент-90”, студио “Вилмот” и обединение “ДжиТиЕрЕф & Студио Морфе”. Главните архитекти на Москва и на Варшава влязоха в журито. Протоколът с класирането е подписан с едно особено мнение - на арх. Борислав Игнатов. Той бил “разочарован от качеството на проектите”, а процедурата показала, че не работи, затова трябвало да се правят открити архитектурни конкурси.", "date": "2019.11.29", "title": "Световноизвестният архитект Фуксас прави  “Св. Неделя” площад за хората (Обзор)"}
{"url": "https://www.24chasa.bg/novini/article/7926948", "text": "Протестиращите заради безводието в Перник се опитаха да блокират магистрала „Струма”, но бяха спрени от полицията, съобщи  . От там им обясниха, че не трябва да са на пътното платно в тъмната част на денонощието, защото е опасно. След това недоволните се върнаха и блокираха кръговото кръстовище в квартал „Изток”. По-рано днес регионалният министър Петя Аврамова поиска още по-строг режим на водата в региона. Предложението й е вместо 10 часа, в Перник да има вода само 7 часа. „Това ще даде възможност и за по-стриктно изпълняване на режима, защото сами разбирате, че това е водопроводна мрежа, не е копче, което да пуснем и да спрем. Така че вечер хората в Перник и всички институции да знаят, че ще имат вода”, коментира тя. Блокадата доведе до скандали между шофьори, полиция и протестиращи. По-рано днес министърът на околната среда и водите свика извънреден Координационен съвет по водите заради спадането на нивата на водите в три язовира - „Дяково“, „Асеновец“ и „Ястребино“", "date": "2019.11.29", "title": "Недоволни перничани се опитаха да блокират АМ \"Струма\""}
{"url": "https://www.24chasa.bg/novini/article/7926989", "text": "Натрупване на напрежение в системата е довело до поисканата и приета оставка на министъра на труда и социалната политика, каза тази вечер пред журналисти зам. председателят на Парламентарната група на ГЕРБ и член на Изпълнителната комисия на партията Красимир Велчев, цитиран от БТА. Може би неправилни и ненавременни решения са довели до това премиерът да поиска и да приеме оставката на Бисер Петков, допълни Велчев. По думите му има натрупано напрежение в системата и е естествено да се вземат мерки. Няма нищо лошо в смяната и при последните избори се показа, че хората искат промяна, искат реформи, така че всяка една партия, ако държи на себе си и иска да се развива и да бъде подкрепяна, това е формата и начинът да съществува, посочи Красимир Велчев. Той присъства тази вечер в Благоевград за официалното представяне на новото ръководство на партията на местно ниво пред актива на ГЕРБ в областта. На 22 ноември на свое редовно заседание Изпълнителната комисия на ГЕРБ избра евродепутатът Андрей Новаков за областен координатор за партията за Благоевград. За ръководител на общинската структура е избрана Росица Димитрова. По повод промените в ръководните позиции на партията, Красимир Велчев коментира, че по този начин се вслушват в мнението на хората. Той подчерта, че въпреки, че кметът на Благоевград не е от ГЕРБ, партията е първа политическа сила в местния парламент. Трябва отсега да мислим и да работим за следващи избори, така че да се затвърди това, което ГЕРБ и правителството на Борисов са направили в този регион, посочи Велчев. Според него грешката е в организациите на партията и трябва да се вземат необходимите мерки, за да се поправят. Виждате какво се направи и от предишното ръководство тук, със санираните блокове, но явно че някъде сме сбъркали и затова търсим решение, допълни Велчев. Евродепутатът и нов областен координатор на Благоевград Андрей Новаков заяви, че организационно няма да е проблем да съвместява работата в Европейския парламент и в партията на областно ниво. Тази вечер сме тук за да чуем мнението на всички колеги, да изчистим каквото има и да продължим напред, каза Новаков.", "date": "2019.11.29", "title": "Красимир Велчев: Неправилни решения доведоха до оставката на Петков"}
{"url": "https://www.24chasa.bg/novini/article/7925285", "text": "Кадровото решение на премиера е въз основа на натрупани във времето основания. Министър-председателят Борисов счита, че темповете, с които Министерството на труда и социалната политика работи, не отговарят на обществено-политическите очаквания. Очаквайте подробности.", "date": "2019.11.29", "title": "Борисов поиска и прие оставката на социалния министър Бисер Петков"}
{"url": "https://www.24chasa.bg/novini/article/7925370", "text": "Тарифата за таксите, които се събират от Агенция \"Пътна инфраструктура\" (АПИ), приета през 2008 г., е валидна и всички такси са напълно законни и следва да бъдат заплащани от ползвателите на републиканската пътна мрежа. Това се посочва в съобщение на агенцията. Оспорването на подзаконовия нормативен акт не спира неговото действие. АПИ прави това уточнение по повод разпространена информация, че Върховната административна прокуратура оспорва пред съда тарифата, с която държавната пътна администрация събира винетни и други такси. В момента се прави обществено обсъждане на проекта на тарифа за таксите, които се събират за преминаване и ползване на републиканската пътна мрежа. Тя ще замени действащата от 2008 г. тарифа и разпространената днес информация за оспорване на нормативния акт не е свързана с процедурата по обществено обсъждане на новия проект на тарифа, са посочили още от АПИ.", "date": "2019.11.29", "title": "Тарифата за таксите, събирани от АПИ - валидна, всички такси са законни"}
{"url": "https://www.24chasa.bg/novini/article/7925330", "text": "„Толкова много го обичах, че изобщо не забелязвах дали е труден или тежък, той беше човек, който толкова лесно се обича“, каза племенницата на Стефан Данаилов - Росица Обрешкова, в предаването „Преди обед“ по  . Тя разказва как в болницата в Бургас той започнал да се обръща към нея със \"сестро\". В реанимацията на болницата Обрешкова го заварила с цигара. „Разрешиха ми. Сестро, оня ден разбрах, че умирам. И като ми стана смешно, и така се смях. И сега вече ми е много забавно“, казал Ламбо на племенницата си. „Казвах му: „Вуйчо, моля те, недей, ти още не можеш да ходиш“. Той ми каза: „Гледай си работата, аз няма да проходя иначе, ако не се кача на сцена“, сподели Обрешкова. „Искам да благодаря на цялата тази малка армия във ВМА, която се бореше неистово за живота му. Искам да благодаря на ген. Петров, който я ръководеше. Това беше една битка, в която никой от нас не знаеше, че диагнозата е толкова тежка. Ние не знаехме, че той има рак на белия дроб“, разкри Обрешкова. „Той имаше много тежък кръвоизлив в белия дроб с много течност събрана. Той едва дишаше. Те успяха да го стабилизират за едно известно време. Беше в съзнание известно време. Първото нещо, което пита, беше кога са му представленията. Аз излъгах подло, казах, „Вуйчо, спокойно, само едно сме свалили. Той нямаше планове да си отива“, допълни още тя. „Той ми завеща памет. Аз имам толкова много натрупани преживявания с него и моята майка. Тяхната сянка е много голяма, но там се живее уютно. Надявам се вуйчо да е с ангелите горе, да се видят цялата банда и да си направят една прекрасна вечеря“, каза Обрешкова.", "date": "2019.11.29", "title": "Племенницата на Стефан Данаилов: Излъгах го подло"}
{"url": "https://www.24chasa.bg/novini/article/7925410", "text": "Сергей Михайлов е виртуалното гадже на банкерката Невена Йорданова, която задигна над 1 млн. лева от банката, в която работи, за да му ги прати. Той я лъгал, че се казва Михаил. Мъжът има 2 деца и приятелка. Не е ясно знаела ли е Невена за тях. Днес тя бе оставена в ареста.                          ", "date": "2019.11.29", "title": "Вижте банкерката Невена и виртуалното й гадже Сергей, който се правел на Михаил (Снимки)"}
{"url": "https://www.24chasa.bg/novini/article/7925411", "text": "Девет са отворените оферти в обществената поръчка за разработването на разширен идеен проект, с извършване на пълни инженерно-геоложки проучвания и изготвяне на подробен устройствен план-парцеларен план на АМ \"Черно море\". Това съобщиха от пресцентъра на Агенцията \"Пътна инфраструктура\". Индикативната стойност на поръчката е 14,4 млн. лв. без ДДС. Отворените оферти са на обединение \"ППМ-ИЙ Кей Джей\", обединение \"Автомагистрала Черно море 2019\", \"Рутекс\" ООД, \"Пътпроект\" ЕООД, \"Пътпроект 2000\" ООД, \"Свеко Енергопроект\" АД, ДЗЗД \"Транслогистика\", \"Илия Бурда\" ЕООД, ДЗЗД \"Екип проект АМ Черно море\". Бъдещият изпълнител ще трябва да разработи най-малко три варианта за трасе на АМ \"Черно море\", както и да проучи възможностите за изграждането на връзки с курортните градове и комплекси, посредством съществуващите пътища. Проектната скорост на трасето се предвижда да бъде 120 км/ч, с габарит 27 м, с по две активни и една аварийна лента във всяка посока на движение. Поръчката включва извършване на инженерно-геоложки и геодезически проучвания на бъдещото трасе, разработване на проектни решения за изграждането на големите мостови съоръжения, виадукти, надлези, подлези, тунели и пътни възли, ландшафтно оформление, изготвяне на мерки по опазване на околната среда и разработване на подробен устройствен план-парцеларен план. Срокът за изпълнение е 365 календарни дни, който включва само времето за проектиране, без времето за преглед на разработката, организиране и провеждане на заседания на ЕТИС на АПИ, както и за провеждане на процедури по реда на ЗООС. Предвижда се трасето на АМ \"Черно море\" да започва при бъдещата връзка с АМ \"Хемус\", в района на с. Слънчево, да пресича Варненското езеро в най-тясната му част при гр. Белослав, да се свърже със съществуващата част от АМ \"Черно море\" при с. Приселци и да направи връзка с края на АМ \"Тракия\" при кв. \"Ветрен\" на гр. Бургас.", "date": "2019.11.29", "title": "9 са офертите за идеен проект и ПУП на АМ \"Черно море\""}
{"url": "https://www.24chasa.bg/novini/article/7925447", "text": "Банда от 14 души бе хваната със стотици дози марихуана и амфетамини. Те били арестувани днес при акция на ГДБОП. Операцията е била проведена едновременно в София, Перник, Нови Искър, Мировяне и Требич. Претърсени 18 адреса и 6 автомобила. В момента се проверява колко грама е количеството открита дрога.  Задържани по Закона за МВР за срок до 24 часа са 14 лица, като е възможно броят им да се увеличи. Предстои да се определи на кои от тях ще бъдат повдигнати обвинения. Действията по разследването продължават.", "date": "2019.11.29", "title": "Антимафиоти заловиха банда със стотици дози марихуана и амфетамини"}
{"url": "https://www.24chasa.bg/novini/article/7925488", "text": "Врачанският окръжен съд остави без уважение искането за изменение на мярката за неотклонение задържане под стража на Григор Георгиев от с. Гложене, обвинен в убийството на жена си Дарина Стефанова. Кървавата семейна трагедия се разигра на 7 юли тази година пред очите на едно от децата им в дома им в селото. След като беше наръгал и клал с кухненски нож жената, с която живеел без брак, Григор направил опит да се самоубие със същия нож, но раната му не беше фатална. В молбата си за изменение на мярката обвиняемият написал, че иска по-лека мярка, защото не се чувства добре със сърцето. В съда той заяви, че се оплакал за болките на лекаря в следствения арест, който го е прегледал и му е назначил лечение. Лекарят е преценил, че не е необходимо да се прави консултация с кардиолог. „Обвиняемият признава, че са му били осигурени медицински грижи и му е било предписано медикаментозно лечение, се казва в мотивите на съда. - Ако е необходимо, той може да бъде настанен в стационарни условия. И към настоящия момент може да се направи обосновано предположение за авторството на Георгиев в инкриминираното деяние и това по никакъв начин не е разколебано от събраните доказателствени материали. На този етап от разследването липсват обстоятелства, които да дадат основание за смекчаване на взетата по отношение на обвиняемия мярка за неотклонение.”", "date": "2019.11.29", "title": "Убиец на жена си остава в ареста, реши врачанския съд"}
{"url": "https://www.24chasa.bg/novini/article/7925548", "text": "Основната цел на новото издание на „Българската Коледа“ е да се осигури високотехнологична медицинска апаратура за диагностика, лечение и рехабилитация на нуждаещите се деца. Това ще разшири и възможностите на лекарите в България да прилагат иновативни методи на лечение. Това заяви президентът Румен Радев при откриването на 17-ото издание на благотворителната инициатива „Българската Коледа“, която се провежда под патронажа на държавния глава в помощ на болни деца. Началото на кампанията беше дадено в университетската болница „Света Марина“ във Варна, съобщиха от прессекретариата на държавния глава. Започваме 17-ото издание на кампанията с надежда за повече здрави деца и за повече спокойни семейства, заяви Румен Радев. Темата на кампанията ще е \"Да дарим бъдеще на болните деца\". Президентът подчерта, че „Българската Коледа“ надхвърля далеч рамките на благотворителна инициатива, защото тя ни дава вярата, че живеем в общество, което се крепи на хуманни ценности. „Кампанията ни дава и надежда за бъдещето ни като нация, защото обединява хора без значение на социалното им положение, професия, възраст около благородна кауза“, посочи Румен Радев. Държавният глава изказа благодарност на лекарите и медицинските специалисти, които са посветили живота си за здравето на българските деца, и допълни, че усилията на талантливите български медици заслужават дълбоко уважение и обществено признание. „Доверието към „Българската Коледа“ се увеличава, тъй като лечебните заведения по ефективен начин използват дарените средства за закупуване на необходимата апаратура за лечение. Благодарение на лекарите и хиляди благодетелни българи тази кампания има принос за сложния лечебен процес на деца с хронични заболявания“, посочи Румен Радев и подчерта, че стремежът на инициативата е в най-ранна детска възраст да бъдат овладени тежките заболявания, за се даде шанс на децата да водят пълноценен живот“. Президентът съобщи, че в резултат на дарителската кампания 2018/2019, посветена на децата с тежки заболявания и увреждания, „Българската Коледа“ е успяла да набере 2 440 000 лв. Със средствата в рамките на 16-ото издание на благотворителната инициатива, бяха подпомогнати 551 деца със сумата от 853 162 лв. Общо 464 от тях получиха средства за рехабилитация; 63 деца са подпомогнати за осъществяване на скъпоструваща медикаментозна терапия, а на 24 деца с неврологични заболявания бяха дарени средства за медицински изделия и помощни средства. „Българската Коледа“ дари на 19 лечебни заведения от цялата страна модерна, високотехнологична апаратура за прецизна диагностика и съвременно лечение на обща стойност 1 585 770 лв. Апаратура получиха университетски и многопрофилни лечебни заведения в София, Варна, Габрово, Добрич, Плевен, Пловдив, Силистра, Стара Загора. „Зад тези цифри стои доброто сърце, таланта, професионализма, всеотдайността на много хора“, отбеляза Румен Радев. Президентът и съпругата му Десислава Радева разговаряха с лекари и пациенти на университетската болница „Света Марина“. Благодарение на „Българската Коледа“ лечебното заведение вече разполага с анестезиологичен апарат със съвместим пациентен монитор на стойност 120 000 лв., който създава възможност да се подобри лечението на новородени и деца от цяла Североизточна България. Румен Радев и Десислава Радева посетиха и СБАГАЛ „Проф. Д-р Д. Стаматов“, която също получи апаратура в рамките на отминалата кампания.", "date": "2019.11.29", "title": "Новата „Българска Коледа\" набира средства за болни деца и медицинска апаратура"}
{"url": "https://www.24chasa.bg/novini/article/7925592", "text": "Турският президент Реджеп Тайип Ердоган съобщи днес, че Турция ще изгради 500 жилища в Албания след катастрофалното земетресение в страната с магнитуд 6,4 във вторник, при което загинаха 49 души, 750 бяха ранени, а хиляди останаха без покрив над главата си, съобщава Анадолската агенция. Президентът посочи в изказване на церемония в Истанбул, че със съдействието на министерството на околната среда и градоустройството, на турската държавна Агенция за жилищно строителство /ТОКИ/ турски екипи ще извършат строителни работи на най-подходящото място и \"турските братя ще построят за албанските братя 500 жилища\", предава БТА. Ердоган каза, че жилищата ще бъдат построени възможно най-скоро и така ще бъде оказана помощ в кратък срок на озовалите се в трудно положение в зимния сезон хора, останали без дом.", "date": "2019.11.29", "title": "Турция ще изгради 500 жилища в Албания"}
{"url": "https://www.24chasa.bg/novini/article/7925591", "text": "РИОСВ - Перник установи източника на замърсяване на река Струма, съобщиха от екоинспекцията, цитирани от БТА. Замърсителят е воден обект - езеро с оранжев цвят и киселинен характер на водите, открит в района над бивш металургичен завод \"Клон МИР\". Проверката започна вчера след получен сигнал за промяна на цвета на река Струма в кв. \"Хумни дол\" в Перник. Открит беше каналът, чрез който се вливала ръждиво-кафявата вода в река Струма. Днес при продължилата проверка с обход от експерти от РИОСВ - Перник, служители от Басейнова дирекция \"Западнобеломорски район\" Благоевград и община Перник е открит и самият източник на замърсяване. По искане на РИОСВ се вземат водни проби от езерото за извършване на анализ от специализирана мобилна лаборатория на Изпълнителна агенция по околна среда.", "date": "2019.11.29", "title": "Установиха източника на замърсяване на Струма край Перник"}
{"url": "https://www.24chasa.bg/novini/article/7925623", "text": "Печалбата на банковата система към края на октомври 2019 г. възлиза на 1.4 млрд. лв. и спрямо същия период на предходната година е повишена с 15 млн. лв. (1.1 на сто), съобщава Българската народна банка. Разходите за обезценка на финансови активи, които не се отчитат по справедлива стойност в печалбата или загубата, за десетте месеца на тази година възлизат на 385 млн. лв. (при 365 млн. лв. година по-рано), допълват от БНБ. През октомври активите на банковата система нарастват с 1.8 млрд. лв. (1.6 на сто), до 113.3 млрд. лв. Брутният кредитен портфейл на банковата система на месечна база се увеличава с 614 млн. лв. (0.9 на сто), до 65.2 млрд. лв. Нарастват кредитите за домакинства (с 274 млн. лв., 1.2 на сто), за нефинансови предприятия (с 296 млн. лв., 0.8 на сто), както и тези за сектор \"държавно управление\" (със 108 млн. лв., 13.5 на сто). Намаляват вземанията от други финансови предприятия (с 65 млн. лв., 1.8 на сто). Депозитите в банковата система през октомври се увеличават с 1.7 млрд. лв. (1.8 на сто), за което допринасят всички институционални сектори, и достигат 96.2 млрд. лв. Депозитите на домакинствата са с 297 млн. лв. (0.5 на сто) повече спрямо предходния месец, а на нефинансовите предприятия нарастват с 539 млн. лв. (2.0 на сто). При останалите сектори най-съществено е увеличението на депозитите на кредитните институции (със 730 млн. лв., 12.8 на сто), следвано от другите финансови предприятия (с 66 млн. лв., 1.9 на сто) и държавно управление (с 56 млн. лв., 2.5 на сто). Собственият капитал в баланса на банковата система в края на октомври е 14.5 млрд. лв., като през месеца е увеличен със 136 млн. лв. (0.9 на сто).", "date": "2019.11.29", "title": "Печалбата на банките за първите 10 месеца възлиза на 1.4 млрд. лева"}
{"url": "https://www.24chasa.bg/novini/article/7925627", "text": "Министър Димов свика извънреден Координационен съвет по водите във връзка с намалените нива на 3 язовира Министърът на околната среда и водите Нено Димов днес свика извънреден Координационен съвет по водите във връзка с ограничаването на водоползването от язовири, предназначени за питейно-битово водоснабдяване с под 50 % наличен обем. Към края на ноември със запълняемост под 50 на сто са язовирите „Дяково“, „Асеновец“ и „Ястребино“. Затова на срещата бяха поканени представители на общините Сливен, Антоново, Бобов дол и Дупница. Присъстваха представители на отговорните министерства - МРРБ, МВР, МЕ, МЗ, МЗХГ, МВР, МИ, МТИТС, както и директорите на Басейновите дирекции – Западнобеломорски, Източнобеломорски и Черноморски район. „Гарантирането на питейно-битовите нужди на населението за нас е приоритет“, заяви министър Нено Димов пред участниците в съвета. Според него ограничаването на водовземането от язовири не може да реши дългосрочно проблема, затова усилията трябва да бъдат насочени към намаляване на загубите на вода и подобряване на общественото водоснабдяване. Министър Димов предупреди, че в момента се обсъжда европейска директива, която ще постави задача пред държавите от ЕС течовете по водопреносната система да бъдат сведени до под 23 %. „Ясно е, че при нас загубите са доста по-съществени и ако тази директива стане факт, ще имаме кратко време да изпълним изискванията“, подчерта Нено Димов. От Басейновите дирекции посочиха, че трите проблемни язовира не са единствените източници за водоснабдяване на обслужваните селища. Тяхна алтернатива могат да са подземните и повърхностни води, съгласно издадените разрешителни. Представителите на местната власт обясниха какви действия предприемат на общинско ниво, включително възможните алтернативни източници и изразиха увереност, че до воден режим в техните населени места няма да се стигне, защото реално се ползва по-малко количество вода от разрешеното. Те подкрепиха мерките на МОСВ за ограничаване на водоподаването за промишлени нужди от трите язовира. Това съобщиха от МОСВ.  На съвета беше решено при установяване на наличен обем под 50% на язовирите, използвани за питейно водоснабдяване или друго приоритетно водовземане като напояване, МОСВ да предприема мерки за ограничаване на потреблението за други цели - промишленост и енергетика и др. Координационният съвет възложи на Басейновите дирекции да отправят предписания към ВиК операторите да актуализират списъците със стопанисваните от тях водоизточници и да приведат разрешителните в съответствие с изискванията на Закона за водите. В случай на ограничаване на водоподаването ВиК операторите трябва да предприемат действия за преминаване към резервни повърхностни и подземни водоизточници за питейно-битово водоснабдяване, за които имат издадени разрешителни от съответните Басейнови дирекции. Тези указания трябва да бъдат дадени от МРРБ и общините, които съвместно да предложат програма за намаляване на течовете и загубите във водопреносните мрежи, така че природният ресурс да бъде ефективно използван.", "date": "2019.11.29", "title": "Нено Димов свика съвет по водите заради намалените нива на 3 язовира"}
{"url": "https://www.24chasa.bg/novini/article/7925661", "text": "България се изкачва с една позиция в сравнение с миналата година в индекса за медийна грамотност - от 30-а на 29-а позиция, но остава в предпоследния, четвърти клъстър сред изследваните европейски страни. Проучването се изготвя всяка година от Институт Отворено общество - София. То оценява потенциалната устойчивост към разпространението на фалшиви новини в 35 европейски държави, като се използват индикатори за медийна свобода, образование и доверие между хората. С 32 точки (подобрение с 2 точки спрямо 2018 г.) България тази година изпреварва Сърбия, където медийната грамотност е оценена с 31 точки. Финландия, Дания, Холандия, Швеция и Естония са начело на класирането. На последните пет места в класацията са Северна Македония (12 точки), Турция (19 точки), Албания (22 точки), Босна и Херцеговина (24 точки) и Черна гора (29 точки). Тенденциите между 2017 г. и 2019 г., показват, че Чехия, Словакия и Полша отбелязват най-голямо влошаване на медийната грамотност. Нивата на недоверие в учените и журналистите е свързано с нивата на медийната грамотност, сочи анализът на екипа, който подготвя индекса. Страните с висока степен на недоверие имат по-ниска медийна грамотност. Друг извод е, колкото по-високо е усещането за корупция в дадена страна (според индекса на \"Прозрачност без граници\"), толкова по-нисък е резултатът й в индекса за медийна грамотност.", "date": "2019.11.29", "title": "България изпревари Сърбия по медийна грамотност"}
{"url": "https://www.24chasa.bg/novini/article/7925652", "text": ", което “24 часа” публикува отнесе главата на социалния министър Бисер Петков. Текстът на Иванов стана първата публикация, която надмина 1 млн. прочитания за малко повече от денонощие на сайта 24 chasa.bg. Рекордният интерес бе заради важността на темата и задълбочената експертиза на автора. От разследваенето се разбира, че поне 200 000 жени, от първия набор, който се пенсионира с т. нар. втори стълб ще получават по-ниски пенсии, отколкото ако бяха прехвърлили парите си в НОИ и получават само една пенсия.Според Виктор Иванов държавата не е информирала достатъчно за тази опция, с цел да се брани интереса на частните пенсионни фондове. Резултат от тази публикация е поисканата и приета от Бойко Борисов оставка на социалния министър Бисер Петков. Освен заради неприетите правила за изплащане на втората пенсия Бисер Петков договорил с патриотите несъгласувано увеличение на пенсиите на военоинвалидите. Той не успял да тушира недоволството, което се появи заради идеята първият ден от болничните да бъде за сметка на работника", "date": "2019.11.29", "title": "Разследването на Виктор Иванов за втората пенсия отнесе Бисер Петков"}
{"url": "https://www.24chasa.bg/novini/article/7925677", "text": "Оставката на социалния министър Бисер Петков може би има връзка с предстоящото приемане на бюджета. Това коментира в предаването \"Лице в лице\"   евродепутатът Емил Радев. \"Знаем, че социалният министър отговаря за чувствителна за обществото област. Виждаме, че държавата отделя все повече средства, виждаме, обаче, че реформите не вървят достатъчно бързо и може би това е основното, което доведе до оставката на социалния министър\", заяви той. \"Предстои приемане на бюджета, който ясно е свързан с предстоящи реформи, държавата отделя много средства, правителството е определило социалната дейност като приоритет и може би исканата оставка има връзка с предстоящото приемане на бюджета\", каза още Емил Радев. По-рано днес стана ясно, че  Радев коментира и избора на нов главен прокурор, както и изказването на премиера Борисов, че би предпочел него като кандидат за този пост. Министърът на труда и социалната политика Бисер Петков подаде оставка „Премиерът не искаше политическа кандидатура за този пост”, каза Радев, който е категоричен, че никой не е говорил с него да се включи в надпреварата за нов Обвинител №1. „Цялата процедура за избор на главен прокурор мина прозрачно за цялото общество”, смята евродепутатът, който отбелязва, че в някои страни тази длъжност се заема със заповед на правосъдния министър. Процедурата е била прозрачна и е била направена според приетите изменения на конституцията, които са били подкрепени и от част от тези, които в момента протестират срещу избора на Иван Гешев като Христо Иванов, който по онова време е бил правосъден министър, каза Радев. Евродепутатът не смята, че трябва да има нова реформа на конституцията и това не е закон, който трябва да се променя на шест месеца. „Инициирам в Брюксел една конференция в понеделник, която се казва „12 години мониторинг: резултатите”, в която ще участват вицепрезидентът на България госпожа Илияна Йотова, главният прокурор господин Сотир Цацаров, новоизбраният прокурор господин Иван Гешев, председателят на ВАС господин Чолаков, представляващият ВСС господин Магдалинчев, ще вземе участие и еврокомисарят Мария Габриел, от ЕК ще бъде директорът на Главен комисариат, който отговаря за мониторинга – господин Слийд”, разкри евродепутатът. ЕП призова всички страни членки да приемат Истанбулската конвенция Емил Радев коментира и резолюцията на Европарламента, призоваваща всички държави членки да приемат Истанбулската конвенция. Тази резолюция няма задължителен характер, а е призив и има пожелателен характер, каза евродепутатът, според когото вече е постигнато решение по отношение на този документ в нашата страна.", "date": "2019.11.29", "title": "Емил Радев: Оставката на Петков е заради забавяне на социалните реформи"}
{"url": "https://www.24chasa.bg/novini/article/7925678", "text": "Албанският президент Илир Мета и косовският премиер в оставка Рамуш Харадинай посетиха днес евакуационен център, разположен на стадион в град Дуръс, където се срещнаха с жители на града, останали без дом след разрушителното земетресение, което разтърси страната във вторник, съобщава изданието \"Албениън дейли нюз\". Мета и Харадинай, който беше придружен от косовския вицепремиер Енвер Ходжай, министъра на отбраната Рустем Бериша, министъра на транспорта Пал Лекай и министъра на правосъдието Абелард Тахири, също така разговаряха с екип на службата за гражданска защита, пристигнал от Косово, предава БТА. \"Благодаря на Косово още веднъж, на хората и институциите му, на премиера Харадинай, и особено на косовските сили за сигурност и косовските полицейски сили, които веднага реагираха на трагедията и продължават да правят всичко възможно заедно с нашите сили, за да помогнат на гражданите, които понесоха ужасните последици от земетресението\", заяви албанският държавен глава. Мета също така благодари на Харадинай и косовското правителство за финансовата помощ от страна на Косово в размер на половин милион евро, която е насърчила и проявите на солидарност от страна на косовските албанци и местни бизнесмени. Изданието отбелязва също, че до момента са събрани 12 милиона евро и 1,5 милиона долара помощи за пострадалите от катастрофалното земетресение. Същевременно турският президент Реджеп Тайип Ердоган обеща, че страната му ще построи 500 жилища за останалите без покрив хора в Албания. Трусът с магнитуд 6,4 по Рихтер на 26 ноември отне живота на 49 души, около 2000 души са ранени, а около 4000 души са останали без дом. Най-силно засегнатите градове са Дуръс, на 33 км западно от Тирана, и близкият град Туман. Издирвателната операция в Туман приключи в сряда. Стотици жители на Туман участваха днес в погребална церемония за осем жертви на земетресението - шестима от едно семейство, и двама от друго, посочва Асошиейтед прес.", "date": "2019.11.29", "title": "Албанският президент: Благодаря на Косово, че веднага реагира след земетресението"}
{"url": "https://www.24chasa.bg/novini/article/7924439", "text": "Министърът на правосъдието Данаил Кирилов се срещна с комисаря по правата на човека на Съвета на Европа г-жа Дуня Миятович. Той я поздрави за встъпването й в длъжност на тази важна и отговорна позиция. На свой ред г-жа Миятович заяви, че министерствата на правосъдието играят ключова роля в работата на комисаря по правата на човека. Това съобщиха от Министерство на правосъдието. По време на срещата министърът запозна гостът си с напредъка на страната ни при противодействието на расизма и дискриминацията, както и при защита на лица от домашно насилие. Двамата постигнаха консенсус, че в страната ни е необходимо да бъдат изградени повече кризисни центрове за подпомагане на жертвите на домашно насилие. В момента у нас функционират шест такива центъра. В заключение комисар Миятович и министър Кирилов се договориха да задълбочат сътрудничеството си, включително и на експертно ниво.", "date": "2019.11.29", "title": "Данаил Кирилов се срещна с комисаря по правата на човека на Съвета на Европа Дуня Миятович"}
{"url": "https://www.24chasa.bg/novini/article/7924417", "text": "Архитектурното студио на световноизвестния архитект Масимилиано Фуксас е победителят в международния конкурс на Столичната община за нова визия на пл. “Св. Неделя” в София. Резултатите бяха обявени от международното жури в присъствието на кмета на София Йорданка Фандъкова. През миналата година в интервю за “24 часа” Фуксас даде решението за новата визия на площада - да се махнат колите и обеща неговото студио да се включи в конкурса. На второ място журито постави идейният проект на обединението Al Architects, а на трето - консорциумът OW/MA/CL. В първия етап на конкурса участваха 14 проектантски екипа. От тях журито определи 7, които да разработят идейни проекти. Това са: консорциум OW/MA/CL с членове: One Works, Maofficinaах, Сracknell; студио “Паола Вигано”, \"Конкурент-90\" ЕООД, студио “Вилмот”, студио “Фуксас”, обединение AI Architects LLD, CLAB Architettura, Юрий Шередега, Дина Дридзе, Евгений Ширинян и обединение \"ДжиТиЕрЕф & Студио Морфе“ с участници: студио „Морфе“ и „Джовани Тортели Роберто Фрасони Аркитети“.", "date": "2019.11.29", "title": "Прочутият архитект Фуксас печели конкурса за пл. “Св. Неделя”"}
{"url": "https://www.24chasa.bg/novini/article/7924486", "text": "Лидерът на БСП Корнелия Нинова се срещна с новоназначения посланик на Гърция, Н. Пр. г-н Димитриос Хронопулос. На срещата, състояла се на Позитано 20, Нинова запозна посланика с оценката на БСП за политическата обстановка в страната. Бяха представени и основните приоритети в работата на партията, заложени във „Визия за България”. Двамата обсъдиха развитието на двустранните отношения в областта на енергетиката, туризма и миграцията, както редица теми от политическия дневен ред както на региона, така и на Европейския съюз. Това е поредната среща на лидера на БСП с посланици на ключови за България партньори, сред които САЩ, Русия, Франция и Полша.", "date": "2019.11.29", "title": "Корнелия Нинова се срещна с посланика на Гърция"}
{"url": "https://www.24chasa.bg/novini/article/7924510", "text": "Европа стана първият континент в света, който обявява извънредно положение във връзка с промените в климата, предаде  .  Междувременно стотици хора излязоха по улиците на австралийския град Сидни, въпреки гъстия токсичен дим от горските пожари. Протестиращите искат по-активни действия срещу глобалните климатични промени. Демонстрантите обвиняват австралийското правителство в неадекватни действия за овладяване на кризата с горските пожари. Над 150 огнища все още горят в цялата страна, а изпепелени са 1 млн. хка обработваеми площи и над 500 къщи са изпепелени. Митингът в Сидни сложи началото на масови протести по целия свят в защита на околната среда. Те се провеждат дни преди началото на годишната конференция на ООН за климата, която започва в понеделник в Мадрид.", "date": "2019.11.29", "title": "Протестиращи в Сидни настояват за адекватни мерки срещу климатичните промени"}
{"url": "https://www.24chasa.bg/novini/article/7924508", "text": "Над 40 хиляди подписа са събрани към момента от КНСБ в националната акция на работеща България \"Заедно да защитим труда си\", съобщиха от пресцентъра на синдиката, предава БТА. Акцията е от началото на октомври и се прави съвместно с КТ \"Подкрепа\". Тя цели да се увеличи заплащането за нощен труд, сумираното изчисляване на работното време да е само за производства с непрекъсваем режим на работа, да се гарантира реалното заплащане на извънредния труд. Продължителната работа при специфични условия и рискове за живота и здравето на работниците влияе върху личния и семейния живот, претоварва и стресира, създава несигурност при работа и несправедливост при заплащането на извънредния и нощния труд. Това е и една от основните причини за липсата и напускане на квалифицирана работна ръка, се посочва в съобщението. Увеличават се сигналите на работници и синдикални представители, свързани с разпределението на работното време, неосигуряване на задължителните почивки, нерегламентирано полагане и прикриване на извънреден труд с \"компенсации\" и неговото неплащане с определеното в закона или КТД увеличение, допълват от КНСБ. Над 50 процента от извършените нарушения във всички сектори, санкционирани от инспекцията по труда, са свързани пряко или косвено с нарушения на работното време, се посочва в съобщението. Според КНСБ сумираното изчисляване на работното време във всички производства и икономически сфери, даде път за прикриване на такива нарушения. Затова допринесе промяната в правната уредба, касаеща по-свободен режим при организацията на работното време, както и тълкуванията, които се правят. От КНСБ допълват, че се е стигнало до несъответствие и нарушение на конвенцията на МОТ за работното време, ратифицирана от България, както и на директивата за организацията на работното време. Позволи се работната седмица да не е до 48 ч., а до 56 ч. Удължи се и максималният период на отчитане на сумираното работно време до шест, вместо до четири месеца. КНСБ призовава всички български граждани да подкрепят националната акция. Желаещите могат да го направят и онлайн през организираната електронна подписка, достъпна в сайта на КНСБ.", "date": "2019.11.29", "title": "Над 40 хиляди души подкрепят акцията за по-високо заплатен нощен труд"}
{"url": "https://www.24chasa.bg/novini/article/7924530", "text": "Рисунките наистина могат да кажат хиляди думи. Един от най-изкусните комуникатори сред премиерите, с които съм имал удоволствието да работя, е човек, с когото никога не съм споделял общ език (макар донякъде да се смятам за полиглот): моят приятел Бойко Борисов. , който в петък изкара последния си работен ден като шеф на Европейската комисия. По този повод той сам описа някои от най-ярките си спомени от годините, в които беше на поста. Сред тях бе и този за рисунка на Борисов, която е закачена в кабинета му. “Когато през 2015 г. той опита да ми обясни важността на твърде сложния проект “Южен поток” за енергийната сигурност на България и нейните съседи от региона, Борисов го направи без брифинг и без да използва думи, а просто чрез няколко драскулки върху лист хартия. Бях толкова впечатлен от творбата му, че я сложих в рамка и я закачих на стената в офиса си като напомняне на важността на енергийната свързаност”, продължава Юнкер. Той разказва още как няколко месеца по-късно българска делегация го  посетила за разговори за българския газов хъб. “Аз гордо им показах, че съм го разбрал благодарение на прекрасните рисувателни умения на премиера им, след което научих, че член на делегацията е направил снимка на рамкираната рисунка и тя е изтекла в българската преса. Не се съмнявам, че скоро бъдещите творения на Бойко ще красят някоя художествена галерия в София”, завършва Юнкер.", "date": "2019.11.29", "title": "Юнкер: Борисов е от най-изкусните комуникатори сред премиерите"}
{"url": "https://www.24chasa.bg/novini/article/7924590", "text": "Шведската екологична активистка Грета Тунберг беше определенаeна във Великобритания като автор на годината след издаването на първата й книга \"No One Is Too Small to Make a Difference\" /Никой не е прекалено малък, за да бъде значим/, съобщи в. \"Дейли мейл\", цитиран от БТА.  Младата шведка получи отличието от една от най-големите търговски мрежи за разпространение на книги във Великобритания - \"Уотърстоунс\". Книгата на 16-годишната девойка се появи по лавиците на магазините в Обединеното Кралство през месец май. Предвижда се и ново издание на сборника й, което ще включи още по-голямо количество нейни изказвания. Тунберг ще стане и временна водеща на предаване на Би Би Си. В него тя ще беседва със своите гости на екологични теми. Програмата ще се излъчва по време на коледните и новогодишните празници в периода от 26 до 31 декември. Грета беше номинирана тази година за Нобеловата награда за мир. Тя стана известна с емоционалната си реч за опазването на планетата пред ООН в края на месец септември, която получи широк обществен отзвук.", "date": "2019.11.29", "title": "Грета Тунберг беше обявена за автор на годината във Великобритания"}
{"url": "https://www.24chasa.bg/novini/article/7924571", "text": "Задържаната за източването на 1 млн. лв. от чужди сметки служителка на банка във Варна остава в ареста, определи Окръжният съд, съобщиха от прокуратурата. 38-годишната жена бе привлечена като обвиняема за длъжностно присвояване в особено големи размери, представляващо особено тежък случай. Според представената от банката справка в съдебната зала точно 19 вложители са били ощетени от присвоителните действия на обвиняемата, като точната сума е 1,22 млн. лв. Обвиняемата подписала и запис на заповед в полза на банката заради присвоената сума, след като била разкрита. Освен парите на вложителите жената теглила личен кредит и кредит от името на баща си. Парите са били изпращани с куриерска фирма до виртуалния й приятел, който се е представял под фалшиво име и живее в монтанско село. Определението на съда може да се обжалва пред Апелативния съд във Варна.", "date": "2019.11.29", "title": "Съдът остави в ареста банковата служителка, източила 1 млн. лв."}
{"url": "https://www.24chasa.bg/novini/article/7924623", "text": "Руската зима е нарицателно за непоносим студ. В преспите на Русия са измръзвали войниците на Наполеон и Хитлер, затворниците от ГУЛАГ и... бездомните котки. Точно заради тях преди дни правителството на Руската федерация, оглавявано от Дмитрий Медведев, издаде постановление в многоетажните домове задължително да има отворен отдушник към мазетата, пише Cross, цитиран от  .  Целта, обяснена от самия Медведев и от вицепремиера Виталий Мутко, е да се гарантира оцеляването на бездомните животни - най-вече на котките, които не могат да оцелеят в непоносимите студове. Прозорците към мазетата трябва да бъдат отворени целогодишно, за да се осигури възможност на котките да влизат и излизат, когато си пожелаят. Постановление №1498 от 23 ноември е напълно сериозно и вече е парафирано. Дмитрий Медведев е истински фен на котките. Любимият му котарак Доротей е бил във фокуса на медиите неколкократно. След слух през 2012-а в Туитър, че е изчезнал, е било организирано издирването му. Включили са се потребители от цял свят. Медведев тогава лично публикува снимката на Доротей, за да докаже, че „котето никъде не е бягало\". Доротей е бил обявяван за едно от най-влиятелните животни в света. Смъртта му през 2014 г. все още е само предмет на спекулации и догадки, но собственикът му - министър-председател на Русия - очевидно е поел под крилото си всички котки в страната.", "date": "2019.11.29", "title": "Руското правителство спасява котешкото население от студа"}
{"url": "https://www.24chasa.bg/novini/article/7924652", "text": "Сръбското правосъдие осъди на първа инстанция на десет години затвор мъж, признат за виновен за това, че през 2014 г. е ранил при стрелба с огнестрелно оръжие Милан Беко - богат бизнесмен, смятан за близък до управлението на президента Александър Вучич, предаде АФП, цитирана от БТА.  Александър Здравкович бе признат за виновен за опит за убийство на бизнесмена, докато друга заподозряна по случая - Мая Адровац, която бе съдена за съучастие, бе оправдана поради липса на доказателства. Мотивите за покушението не бяха изяснени. Беко бе ранен пред дома си в квартал Дедине с два куршума в корема и гърдите. Беко /58-годишен/ бе министър на приватизацията в едно от правителствата на бившия силен човек на Сърбия - Слободан Милошевич, починал през 2006 г. в Хага, където бе съден за военни престъпления от международното правосъдие. Той бе също член на формацията Югославска левица - партията на съпругата на Слободан Милошевич - Мира Маркович. Милан Беко се впусна в бизнеса с ПР-агенция \"Спектра\", а след това създаде своя собствена компания - ДиБек, занимаваща се с внос-износ. Беко бе получил предложение от правителството на Вучич да поеме управлението на сръбските железници и да се се опита да подобри катастрофалното икономическо положение в тази национална компания, но той бе отклонил предложението.", "date": "2019.11.29", "title": "Осъдиха мъж за опит за убийство на богатия сръбски бизнесмен Милан Беко"}
{"url": "https://www.24chasa.bg/novini/article/7924624", "text": "Албанският премиер Еди Рама на днешното правителствено заседание направи равносметка за броя на сградите, които са унищожени от катастрофалното земетресение, в което живота си загубиха 49 души, а 750 са ранени, съобщава в. \"Слободен печат\", цитиран от БТА. Рама заяви, че освен в Дуръс и Туман, щети по домовете има и в Тирана. Според първоначалната равносметка в Тирана 3480 души са без покрив над главите си. В Дуръс на различни места са настанени 1260 жители, от които 625 - в хотели, а 360 - в спортни зали. Другите са или при свои близки и приятели, или в палатки. В Туман около 500 души са настанени в палатки, но започна тяхното транспортиране в хотели в Шенгин. Днес палатките в Туман и Лач ще бъдат вдигнати и жителите ще бъдат настанени в хотели, каза Рама. Той посочи, че в Дуръс са повредени 701 сгради, а 12 са напълно унищожени, 176 обекта са изравнени със земята. Говорейки за пристигналата до момента помощ, Рама каза, че са събрани 5 милиона евро и 1,5 милиона долара.", "date": "2019.11.29", "title": "3489 души в Тирана са останали без дом заради земетресението"}
{"url": "https://www.24chasa.bg/novini/article/7924724", "text": "Апелативният специализиран наказателен съд измени мерките за неотклонение „Парична гаранция“ в „Задържане под стража“ на четирима от обвинените на 19 ноември 2019 г. 15 лица за участие в група за разпространение на наркотици в София. Това съобщиха от пресцентъра на Апелативна специализирана прокуратура. На един от задържаните под стража на първа инстанция съдът смекчи мярката за неотклонение в „Домашен арест“. Групата бе неутрализирана на 18 ноември 2019 г. при съвместни действия по разследването на Специализираната прокуратура и ГДБОП. У всеки от участниците бяха намерени наркотици, подготвени за продажба на черния пазар – общо 10,5 килограма, 240 000 лева, електронни везни, машинки за нарязване на марихуана и други доказателства. На 21 ноември 2019 г. първоинстанционният съд остави в ареста 8 от обвинените, а на 7 определи парични гаранции от по 5000 лева с мотива, че не са осъждани, че са на младежка възраст (родени между 1991 г. и 1999 г.), както и че степента на участието им в престъпната група е по-малка. С окончателното си определение Апелативния специализиран наказателен съд остави в ареста 11 от участниците в групата. Потвърди определената парична гаранция от 5000 лв. на един от обвинените, а на другите двама увеличи размера на гаранциите, съответно на 10 000 и 25 000 лева. Определението на Апелативния специализиран наказателен съд не подлежи на обжалване.", "date": "2019.11.29", "title": "Задържа още четирима от групата за разпространение на наркотици в София"}
{"url": "https://www.24chasa.bg/novini/article/7924707", "text": "Британски учени са разработили тест, който позволява чрез анализ на урината в домашни условия да се проведе ранна диагностика на рак на простатата. Материалът е публикуван в списание \"BioTechniques\", цитиран от  Ракът на простатата е най-често срещаният рак при мъжете. В повечето случаи той се развива бавно и не изисква лечение. Но понякога туморите на простатата могат да започнат да се развиват агресивно. За да не се допусне това, всички пациенти с потвърдена диагноза или със съмнение за карцином на простатата на всеки шест месеца са принудени да даряват кръв и да се подлагат на неприятни физически прегледи, включително трансректален ултразвук, ЯМР или биопсия. Учени от Университетската болница на Норфолк и Норич разработиха теста, наречен PUR, за да открият рак на простатата чрез обикновен тест на урината, който всеки може да си направи у дома. Тестът PUR проверява наличието на определени гени в сутрешната урина, което позволява да определите нивото на риска от карцином на простатата на ниво \"високо\" или \"ниско\". \"Тъй като простатната жлеза секретира постоянно, биомаркерите на урината са по-високи и по-стабилни по време на първото сутрешно уриниране\", казва ръководителят на проучването Джеръми Кларк. \"Възможността просто да вземете проба урина у дома и да я изпратите за анализ може да революционизира диагностиката\", допълни той. Авторите са уверени, че широкото използване на новия тест не само ще позволи значително по-голям брой мъже да бъдат включени в процеса на ранна диагностика, но и да се направят изводи за необходимостта от лечение около пет години по-рано от сега, когато туморът обикновено се диагностицира на III-IV стадий. За да проверят ефективността на разработката, изследователите предоставиха тестов комплект на 14 доброволци. След това те сравняват резултатите с теста с цифрово ректално изследване. \"Установихме, че домашните тестове показват, че биомаркерите за рак на простатата не са по-лоши или дори по-добри от ректалните тестове. И отзивите на участниците също показват, че домашният тест е за предпочитане\", казва д-р Кларк. PUR тестът според учените може да се използва не само за идентифициране, но и за контрол на прогресията на болестта. \"Тестът PUR точно прогнозира колко агресивен е туморът и дали пациентът ще се нуждае от лечение през следващите пет години. Следователно, ако тестът е отрицателен, повторният преглед може да се направи не по-рано от две до три години. Това улеснява живота на пациента и премахва ненужните посещения в болници”, подчертава ръководителят на изследването. Авторите отбелязват, че разработването на тяхната методология ще помогне за създаването на подобни тестове за домашна диагностика на рак на пикочния мехур и бъбреците.", "date": "2019.11.29", "title": "Нов тест диагностицира рак на простатата в домашни условия"}
{"url": "https://www.24chasa.bg/novini/article/7924726", "text": "Както \"24 часа\" съобщи по-рано световноизвестния архитект  .                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                 ", "date": "2019.11.29", "title": "Вижте как изглежда \"Св. Неделя\"  в проекта на Фуксас (Снимки, видео)"}
{"url": "https://www.24chasa.bg/novini/article/7924823", "text": "Аз също добре помня този момент от съвместната ни работа. През годините Юнкер нито веднъж не си позволи двоен стандарт към страните членки. Намираше време за проблемите на всеки. Чуваше, помагаше и често се шегувахме заедно. Това написа във фейсбук премиерът Бойко Борисов  .  Вижте какво написа Юнкер за Борисов за \"Политико\":  Рисунките наистина могат да кажат хиляди думи. Един от най-изкусните комуникатори сред премиерите, с които съм имал удоволствието да работя, е човек, с когото никога не съм споделял общ език (макар донякъде да се смятам за полиглот): моят приятел Бойко Борисов. Когато през 2015 г. той опита да ми обясни важността на твърде сложния проект “Южен поток” за енергийната сигурност на България и нейните съседи от региона, Борисов го направи без брифинг и без да използва думи, а просто чрез няколко драскулки върху лист хартия. Бях толкова впечатлен от творбата му, че я сложих в рамка и я закачих на стената в офиса си като напомняне на важността на енергийната свързаност. Няколко месеца по-късно, делегация от България ме посети за разговори за българския газовия хъб. Аз гордо им показах, че съм го разбрал благодарение на прекрасните рисувателни умения на премиера им, след което научих, че член на делегацията е направил снимка на рамкираната рисунка и тя е изтекла в българската преса. Не се съмнявам, че скоро бъдещите творения на Бойко ще красят някоя художествена галерия в София.", "date": "2019.11.29", "title": "Борисов: През годините Юнкер нито веднъж не си позволи двоен стандарт"}
{"url": "https://www.24chasa.bg/novini/article/7924743", "text": "Тя сложи маска на лицето си, за да го скрие, нахлупи качулка на главата и подаде ръцете си да й сложат белезници, за да я изведат от залата. По време на заседанието в пловдивския районен съд говореше така, че нищо да не се чуе от казаното. Защитата й забрани да я снимат. \"Всички обвинения са необосновани\", промърмори психиатърката д-р Инна Бончева. Прокуратурата поиска постоянен арест за източване на здравната каса чрез фалшиви диагнози и изписване на скъпи медикаменти. Задържана е на 27-и при специализирана акция с участието на икономическа полиция и ДАНС. Според обвинението, д-р Бончева е поставила на 52-ма пациенти диагноза \"параноидна шизофрения\" и е изписала изключително скъпо лечение. Всяка от ампулите е струвала 700-800 лева. С това е нанесла вреди на бюджета в особено големи размери, изтъкна прокурорът Атанас Илиев, посочвайки сумата от над 500 000 лева. Това е продължило две години и половина. В резултат на нейните диагнози са изготвяни документи за отпускане на скъпите лекарства. Те са заплащани от касата. \"Пациентите отричат да са били на прегледи при д-р Бончева. А и доста от тях нямат такова заболяване. Дори за тези с ментални проблеми има конвенционално лечение далеч по-евтино. В посочените дати за прегледи част от тях са били извън България\", изтъкна прокурорът Атанас Илиев. По думите му тази престъпна дейност е продължила и до настоящия момент, като доста от пациентите не били информирани, че са им изписани такива лекарства. Наред с фиктивните прегледи и окомплектовани документи психиатърката ползвала лица, които от аптеките вземали скъпите ампули и са й ги носели, а тя ги пласирала по 300 лева бройката на черно. В кабинета й бил открит фалшив печат на НЗОК, който бил в шкафа й. \"Изключително общо обвинение, което почива само на предположения и на някакви свидетелски показания\", реагира защитата на лекарката Георги Кутрянски. Той изтъкна, че липсва експертиза, която да потвърди, че поставените диагнози са неверни. Цитира показанията на контрольорката от РЗОК Ана Димитрова. Според тях за да се отпуснат такива скъпи медикаменти пациентите трябва лично да отидат с документите в касата и да се явят пред комисия за преглед. Едва тогава след потвърждаване на диагнозата се отпускали ампулите. Кутрянски поиска за клиентката си парична гаранция. Съдия Боян Кюртов обаче я остави в ареста с аргумента, че има достатъчно доказателства за извършената от д-р Бончева измама с диагнозите. Магистратът  обаче посочи, че не е ясно какво е правила с печата на НЗОК и дали го е използвала. Определението може да се обжалва на 5 декември в Окръжния съд..", "date": "2019.11.29", "title": "Психиатърката, обвинена за фалшиви диагнози, онемя в съда - крие се с маска и качулка"}
{"url": "https://www.24chasa.bg/novini/article/7923490", "text": "Подходът на управляващите в Столична община за работа е сбъркан, получаваме още от същото - като в предишния мандат, каза лидерът на БСП - София в сутрешния блок на Нова телевизия Кметът Йорданка Фандъкова няма легитимността да взима сама толкова важно решение като вдигане на данъци. Това заяви лидерът на БСП - София и председател на групата на социалистите в СОС Калоян Паргов в сутрешния блок на Нова телевизия \"Здравей, България\". Той обясни, че столичният градоначалник беше избран на местните избори с прекалено малка разлика, за да си позволява подобни еднолични действия. \"Това решение трябва да бъде взето от общинските съветници в СОС, а не от кмета и администрацията, заяви той. - Преди това трябваше да го обсъдим по комисиите, да чуем различни мнения и да преценим. А не да чуем от кмета и администрацията какво са решили и предстои да бъде гласувано\". Според Калоян Паргов, подходът на управляващите в Столична община е сбъркан. \"Получаваме още от същото - като в предишния мандат, коментира той. - Ако искаха да подходят професионално, трябваше от началото на следващата година да започнем обсъждане на различни данъчни ставки в комисиите в СОС. И в края на следващата година, след като гражданите са били запознати и напълно наясно, промените да бъдат включени в бюджета за 2021-ва. Какво се случва сега? Набързо, след две предстоящи обсъждания ще осъмнем на Нова година с по-високи данъци и със сериозното съмнение, че те ще постигнат целта, за която претендират вносителите - по-чист въздух в София и подобряване на инфраструктурата в кварталите\". Лидерът на БСП - София припомни, че Столична община има приети 100 мерки за справяне със замърсения въздух в града. \"С колегите от БСП първи повдигнахме въпроса за проблема с чистотата на въздуха в София, управляващите промениха стратегията, приехме 100 мерки, но замърсеността остава, каза Калоян Паргов. - Сега предстои да приключи конкурсът за чистотата на града. Задължително е в договорите с новите фирми да бъде записано, че улиците трябва да бъдат мити и метени по-често. Това е елементарната и първа мярка за добрата хигиена в града и за подобряване на въздуха. Сега говорим за старите автомобили. Добре, увеличението на данъка им с 5 лева - говоря условно - ще откаже ли собствениците им да ги ползват? Не мисля, че това е добър начин да накараме хората да използват повече градския транспорт. Нали знаете приказката за вятъра и слънцето. Колкото по-силно духа вятърът, толкова повече човек се увива в кожуха си. А като изгрее слънцето, човек сам сваля кожуха. Така е и с данъците\". Според Калоян Паргов, исканото от кмета Фандъкова и администрацията на Столична община увеличение на данъците не отговаря на реалността. \"Ако харчим по-ефективно парите от наличния бюджет, можем да постигнем целите, поставени сега с вдигането на данъците, категоричен е той. - Имаме 100 милиона преходен остатък за тази година. Има пари бюджета. Това, което трябва да направят сега управляващите, е децентрализацията му. Да отпуснат повече средства на районите, за да може да оправят инфраструктурата. А по отношение на екологията - да се съсредоточим върху тези, които най-много замърсяват въздуха, а именно битовите потребители, използващи неекологични отоплителни средства. Да помислим как да ограничим това въздействие върху околната среда по време на зимните месеци, вместо да говорим за Евро 2, 3, 4...\". Калоян Паргов е убеден, че увеличаването на данъка върху възмездното придобиване на имущество също няма да доведе до очаквания резултат. \"Когато става дума за това, защо да не помислим в посока на разрешителните за строеж, коментира той. - Всички сме наясно, че инвеститорите и строителите сами поемат ангажимента да оправят прилежащата инфраструктура около обекта, който изграждат. А това не е тяхна работа. Защо не помислим за размера на строителните разрешителни, както са го направили в другите балкански държави. Но преди увеличението им да го обсъдим внимателно по комисиите и с всички заинтересовани лица. Освен това, в нашата платформа имахме разчет - бяхме планирали, ако БСП управлява в Столична община, за 4 години да изградим 400 км квартална инфраструктура. Бяхме направили и сметка - 1 км за 500 000 лв. Сега от ГЕРБ може да поемат и този наш ангажимент, след като заговориха, че ще влизат в кварталите. Е, 4 години ги чакахме, време е вече да го направят\".", "date": "2019.11.29", "title": "Калоян Паргов: Фандъкова няма легитимността да взима сама решение за вдигане на данъците"}
{"url": "https://www.24chasa.bg/novini/article/7923501", "text": "Лекари и медицински сестри са били удряни, блъскани, душени и обиждани от пациент в столичната болница \"Св.Анна\". Това съобщиха от лечебното заведение. Агресивният пациент е размахвал белезници и е заплашвал екипа с арест. Работещите са установили, че предварително е сложил на камерите гумени ръкавици, за да се предотврати видеозаснемането. Била е счупена врата в Клиниката по хирургия. Инцидентът е станал около 4.00 тази сутрин, когато в Клиниката по хирургия е била извикана лекар от Клиниката по анестезиология и интензивно лечение, за да направи консултация заради лечение на тежко болен пациент.", "date": "2019.11.29", "title": "Пациент би и души лекари и медицински сестри в софийска болница"}
{"url": "https://www.24chasa.bg/novini/article/7923520", "text": "Строителството на сръбския участък от газопровода \"Турски поток\" от границата на България до границата с Унгария е извършено за рекордно кратко време. Това съобщи пред журналисти ръководителят на производствено-техническото управление на компанията IDC Евгений Улрих, предаде ТАСС. Постигнахме своебразен рекорд, като за половин година положихме 400 километра тръби (по 6 километра на ден), посочи Улрих. Същевременно е станало ясно, че работите на сръбския участък от \"Турски поток\" са били много сложни в технологичен план, предава БТА. Улрих посочи, че в планинските части на страната за прокарването на тръбите на газопровода са извършвани взривни дейности. Ръководителят на производствено-техническото управление на компанията IDC съобщи още, че подводният участък на газопровода под река Дунав в Сърбия е поставил нов европейски рекорд за дължина (на подводен участък). По време на строителните работи се сблъскахме с редица трудности заради сложните геоложки условия под Дунав. Въпреки всичко този участък бе изграден за 32 дни, посочи Улрих. След като получим газ от територията на България, газопроводът ще влезе в експлоатация. Годишно през територията на Сърбия ще се транспортират 12,87 милиарда куб. м. газ., каза той. Очаква се доставките на газ по сръбския участък на \"Турски поток\" да започнат до края на април 2020 г., посочва ТАСС.", "date": "2019.11.29", "title": "Рекордно бързо построиха сръбския участък от \"Турски поток\""}
{"url": "https://www.24chasa.bg/novini/article/7923532", "text": "Учени от Технологичния университет в Айндховен установиха, че причината за изчезването на неандерталците от лицето на Земята е съчетаването на няколко фактора - малка популация, кръстосване между роднини и случайни колебания в числеността, съобщи сайтът Физ.орг. Специалистите изследвали съвременни общности ловци и събирачи на плодове, за да създадат модели на различни популации неандерталци. Моделите включвали 50, 100, 500, 1000 или 5000 индивида, предава БТА. Въз основа на моделите учените проверили ефекта от кръстосването между роднини, от малката популация върху приспособяването и от ежегодните колебания в показателите за раждаемостта, смъртността и съотношението между двата пола. Оказало се, че кръстосването между роднини само по себе си не може да доведе до измиране. Но размножаване, при което по-малко от 25 процента от представителките на нежния пол дават потомство, може да доведе до изчезване на популация, включваща до 1000 индивида. След като се добавили демографски колебания, въпросните популации изчезнали за 10 хиляди години.", "date": "2019.11.29", "title": "Учени: Неандерталците са изчезнали заради малка популация и кръвосмешения"}
{"url": "https://www.24chasa.bg/novini/article/7923548", "text": "16-годишно момче от Разлог обра къща и открадна колата на стопаните, но бързо бе заловено. Снощи около 2.20 часа в РУ Разлог е постъпил сигнал от жителка на град Разлог, която съобщила, че от дома и е извършена кражба. Неизвестно лице е проникнало през отворен прозорец на дома и е отнело сумата от 130 лева и ключове на лек автомобил, ползван от подателката на сигнала. Впоследствие извършителят е отнел паркирания пред къщата лек автомобил \"Алфа Ромео\". След проведените незабавни мероприятия автомобилът е открит блъснат в стена и изоставен на улица в Разлог. Полицейските служители са установили авторът на деянието - 16-годишно момче от Разлог. По случая е образувано досъдебно производство. Работата по случая продължава.", "date": "2019.11.29", "title": "16-годишен обра къща и открадна кола в Разлог"}
{"url": "https://www.24chasa.bg/novini/article/7923531", "text": "„Най-голямата награда за всеки учител са успехите на неговите ученици. Но освен знанията трябва да дадем на децата си любовта към България. Най-ценното признание за вашия труд, отдаденост и енергия, уважаеми учители, открих в думите на един от вашите възпитаници: Всеки път, когато посещавам българското училище, се чувствам по-близко до родния ми дом България.“ С тези думи вицепрезидентът Илияна Йотова се обърна към учителите от Български детски хор и училище „Гергана“ – Ню Йорк, съобщиха от прессекретариата на държавния глава. Вицепрезидентът бе гост на концерт-спектакъла „Дойдох! Изпях! Победих!“ на Класа по музикален театър. Учениците представиха оригинална драматизация на български език по 13 известни бродуейски песни. След представянето на спектакъла в Българското училище във Виена „Св. св. Кирил и Методий“ децата гостуваха в София. Концертът бе заключителното събитие от честванията на 15-ата годишнина на Български детски хор и училище „Гергана“ в Ню Йорк. По повод годишнината и като признание за професионализма и активната дейност за съхранение и разпространение на българския език и култура Илияна Йотова удостои училището с почетния плакет на вицепрезидента. „През последните няколко години успях да се срещна с наши сънародници в различни точки на света – от Франция, през Украйна, Молдова, Казахстан, до Сиатъл и Лос Анджелис в САЩ. Извън границите на България почувствах толкова много любов към родината. Докоснах се до малки парченца от България, разпръснати по целия свят. Днес вълнението ми е още по-голямо, защото имам честта да ви посрещна в България, на родна земя и да ви поздравя с „Добре дошли!“, заяви в приветствието си вицепрезидентът Йотова. Илияна Йотова поздрави учителите за нестандартния метод, с който привличат интереса на децата към българския език и българската култура – чрез силата и красотата на музиката. Вицепрезидентът пожела на учителите и родителите заедно да продължават да разказват на децата славната приказка за България, да ги учат да бъдат горди българи. „Съхранявайте и разпространявайте българщината“, призова Илияна Йотова. Вицепрезидентът бе подготвила подарък-изненада за участниците и зрителите – рецитал от актрисата Иванка Шекерова на „Похвално слово за българката“ по стихове на Ивайло Балабанов, в които се възпява силната, непокорна и предана на род и родина Гергана.", "date": "2019.11.29", "title": "Йотова: Трябва да дадем на децата си любовта към България (Снимки)"}
{"url": "https://www.24chasa.bg/novini/article/7923629", "text": "Това отделение, за което се говори представлява 4 легла. Надали една държава като нас не може да се справи с тази тежка ситуация. Но аз не искам да закривам отделението, а да го стабилизирам, каза здравният министър Кирил Ананиев по повод решението му да се закрие интензивното отделение в Специализираната детската болница в София. „Няма да има дете, на което да не му е осигурена необходимата медицинска помощ!“ С тези думи министър Ананиев се обърна към всички родители чрез медиите. „Създали сме необходимата организация, комуникация, алгоритми на взаимодействие между болниците и смепната помощ. Няма да оставим нашите деца да не се лекуват“, добави министърът. Кирил Ананиев ще направи пълно изказване по въпроса по време на парламентарния контрол, който тече в момента. По-рано днес за близо 20 мин. гласуването на промените в закона за МВР беше забавено от депутати на БСП, които искаха министър Ананиев да говори преди парламентарния контрол в залата за закриването на интензивното отделение. Стигна се до там председателката на НС Цвета Караянчева да спира на няколко пъти микрофона на разгневения Драгомир Стойнев от БСП. Така се стигна до предложение, което се гласува да се промени дневния ред, но с малко не достигнаха гласовете „за“. Последва прегласуване на предложението, но и то беше отхвурлено.", "date": "2019.11.29", "title": "Кирил Ананиев за детската болница в София: Искам да възстановя интензивното отделение"}
{"url": "https://www.24chasa.bg/novini/article/7923695", "text": "От днес, 29 ноември, търсете на пазара новият брой на сп. \"Космос\". В него можете да прочетете най-новите исторически изследвания, според които Светата инквизиция не е била толкова страшна, каквито представи са се насложили в продължение на векове. Вижте и защо издевателствата не могат да бъдат сравнявани с милионите жертви на режимите на Хитлер и Сталин.", "date": "2019.11.29", "title": "Тайният архив на инквизицията (видео)"}
{"url": "https://www.24chasa.bg/novini/article/7923441", "text": "„През първите дни беше като във филм – всичките 9 каси работеха постоянно, опашки се виеха до средата на магазина. Паркингът преливаше от хора, а на входа имаше полиция, която ги пускаше поетапно. Мислихме си, че няма да оцелеем“, с усмивка разказва за откриването на първите магазини Lidl в София преди 10 години Ирена Митрова. „Когато отворихме врати магазинът се напълни за секунди и буквално всички стоки свършваха за минути“, добавя и Християн Благоев. И двамата са част от Lidl от самото стъпване на компанията в България през 2010 и пазят едни от най-първите спомени за веригата. За Християн всичко започва съвсем случайно – „една вечер отивахме на картинг с приятели и минахме покрай магазина в кв. Надежда. Видях плакат, че търсят хора. Тогава не знаех нищо за Lidl, но това, което ме привлече, беше, че заплатата е една от най-добрите не само за касиер-продавач, но като цяло“. Като все още неопитни касиер-продавачи и за двамата най-голямото предизвикателство се оказва работата на каса. „Трябваше да обслужваме бързо, любезно. Да знаем кодовете. Да казваме определени думички. Днес това е напълно нормално, но тогава ми беше чуждо“, спомня си Ирена. Като касиер-продавач, Християн отговарял за плодовете и зеленчуците – „тогава все още нямаше „Мениджър свежест“, затова колеги ме наричаха „бананамен“. Постепенно и двамата се развиват в професията, като израстват до позициите зам.-мениджър и мениджър филиал. Казват, че за да изминеш успешно целия този път, са нужни постоянство, мотивация, вяра в себе си и най-важното – истински да обичаш това, което правиш. И макар близо 10 години да са много време, двамата трудно си представят да работят нещо друго. „Наскоро един приятел ми каза: ,,Щом докато пътуваш за работа, си пееш и танцуваш в колата, значи там ти е мястото''. Смятам, че е прав“, допълва тя. Именно сигурността, страхотните екипи, които имат, разнообразието и динамиката на ежедневието им е това, което ги мотивира и занапред да искат да бъдат част от компанията. Християн оприличава работата си на треньор на футболен отбор: „Имам своя отбор и от мен зависи как съм ги тренирал и подготвил, в каква схема ще ги разпределя.“ Алегорията с футбола не е случайна, защото именно той е сред любимите му спортове. Преди няколко години обаче счупва коляното си и вече не може да играе. Въпреки това продължава да бъде верен фен на любимия си Реал Мадрид и да чертае нови планове... като например, да се завърне към друга своя детска страст – бокса, и да се захване с аматьорски ММА двубои. Своите лични цели за постигане има и Ирена, която има 74 печата от 100-те национални обекта и няма търпение да попълни останалите 26. И макар да има още печати за наваксване, вече има своите две места, оставили й най-траен спомен – Батак и Кончето в Пирин.", "date": "2019.11.29", "title": "При откриването на първите магазини Lidl стоките свършвали за минути"}
{"url": "https://www.24chasa.bg/novini/article/7923713", "text": "ГЕРБ изрази резерви по предложението на БСП за промени в наказателно-процесуалния кодекс, което беше внесено днес от Корнелия Нинова в деловодството на НС. Все още не сме запознати с това, което пише в предложението, каза зам-шефът на парламентарната група на ГЕРБ Красимир Ципов и предстои управляващата партия да разгледа идеите на левицата. Той добави, че и в момента има съдебен контрол върхо някои от актовете на прокуратурата, като обвинителните актове, които се разглеждат на съдебно заседание и съдът се произнася. „Към настоящия момент има дистанционен контрол в прокуратурата. Нека от БСП да отговорят ще има ли възможността съда да се занимава с нещо друго освен да образува или да отказва да образува наказателно производство?“, зададе реторичния въпрос Ципов.", "date": "2019.11.29", "title": "ГЕРБ с резерви към предложението на БСП за промени в наказателно-процесуалния кодекс"}
{"url": "https://www.24chasa.bg/novini/article/7923631", "text": "Трета поред част от сериала \"Побратимени градове между Китай и България\"- Нинбо. Вижте го.                                                                                                                                                                                                                                                                                                                                ", "date": "2019.11.29", "title": "\"Побратимени градове между Китай и България\" - Нинбо (Видео)"}
{"url": "https://www.24chasa.bg/novini/article/7923799", "text": "Руската Федерална служба за сигурност (ФСС) арестува в кримския град Севастопол гражданка на Русия, заподозряна в шпионаж в полза на украинското военно разузнаване, съобщи пресслужбата на ведомството, цитирана от ТАСС. Според ФСС арестуваната, вербувана от украинските тайни служби, \"е събирала целенасочено секретни данни от военно естество\". Съдебните власти са постановили да бъде задържана под стража за два месеца предава БТА. По случая се води следствие; срещу нея е образувано дело за държавна измяна - престъпление, наказвано с до 20 години затвор, добавя ФСС без повече подробности.", "date": "2019.11.29", "title": "Арестуваха рускиня в Крим - шпионирала за Украйна"}
{"url": "https://www.24chasa.bg/novini/article/7923831", "text": "Движението за права и свободи (ДПС) ще избере дата, на която да насрочи X-та Национална конференция за избор на ново ръководство на партията днес на Централен съвет. Това съобщи лидерът на ДПС Мустафа Карадайъ преди началото на заседанието. “Дневният ред е анализ на изминалите местни избори и насрочване на X-та национална конференция. Годината беше успешна за ДПС. Имаше два пъти избори - за членове на Европейския парламент и местна власт, успешни избори за ДПС”, отчете Карадайъ. Той обясни, че на Националната конференция, която ще бъде догодина се правят промени в устава, приемат се програмни документи, евентуално решения на конференцията, както и избор на Централен съвет и централно ръководство.", "date": "2019.11.29", "title": "ДПС решава днес кога ще избира ново ръководство"}
{"url": "https://www.24chasa.bg/novini/article/7923630", "text": "Китай добави нова партида с новаторски лекарства за лечение на онкологични заболявания, които ще бъдат покривани от националната осигурителна система, съобщиха властите в четвъртък, предаде  Общо 70 нови терапии са добраха до разширения списък след продължили месеци преговори за цените с властите. Те са предложили средно намаление на цените от 60,7%, според Държавната администрация за здравно осигуряване, която обяви новината заедно с Министерството на човешките ресурси и социалното осигуряване. Подновени са били споразумения за други 27 продукта вече в списъка, със средно намаление на цените от 26,4%, казва Сюн Сиендзюн директор на отдела за медицински услуги към Администрацията. Новият списък влиза в сила от 1 януари, добави той. Администрацията преговаря активно с фармацевтичните компании да понижат цените на продуктите си и намалят финансовата тежест за пациентите, което е част от здравната реформа на страната. В замяна продуктите на компаниите ще бъдат включени в осигурителния списък, което ще спомогне за увеличаване обема на продажбите. Последният кръг преговори започна в началото на 2019 г. и бе насочен към 150 медикаменти, като 2/3 от тях успяха да сключат сделка с администрацията, включително 22 за онкологични заболяване. Актуализираният списък до момента съдържа 2709 лекарства, с 67 повече спрямо 2017 г., каза още директор Сюн.", "date": "2019.11.29", "title": "Китай добави още онкологични лекарства, покривани от държавата"}
{"url": "https://www.24chasa.bg/novini/article/7923850", "text": "Депутатите приеха на първо четене промени в Закона за МВР. С тях се правят структурни промени в МВР. Създава се Главна дирекция \"Жандармерия, специални операции и борба с тероризма\", която ще обединява Специализирания отряд за борба с тероризма и дирекция \"Жандармерия\" на Главна дирекция \"Национална полиция\", предаде БТА.  Предприемат се нормативни промени и за работата на Научноизследователския институт по криминалистика на МВР. Служебните правоотношения на част от служителите от Научноизследователския институт по криминалистика, който е предложено да стане Национален институт по криминалистика, и от Института по психология ще се уреждат по реда и условията на Закона за МВР, вместо, както е досега - по Закона за държавния служител. Необходимостта от промяната се мотивира във връзка с 24-часовия режим на работа на МВР и сформирането на екипи от специалисти, които към момента са с различен статут - по Закона за Министерството на вътрешните работи и по Закона за държавния служител. Промяна има и в Дирекция \"Инспекторат\" на МВР, която осъществява административен контрол върху дейността на служителите от МВР. Техните трудови правоотношения преминават към Закона за държавния служител, аналогично на подхода, възприет за други структури на МВР. Въвежда се изрично изискване да не се назначават за служители на МВР с установена зависимост от или злоупотреба с наркотични вещества или техни аналози. Предвижда се държавните служители от МВР, чийто статут се урежда по Закона за държавния служител, вече да могат да ползват безплатна медицинска помощ в Медицинския институт на МВР, както и почивните бази на МВР. Създава се временна карта за самоличност, с която полицейските органи ще могат да се справят с лицата, които избягват правосъдието или се отклоняват от мерките, наложени от съда. Тя ще се издава в случаите на потвърждаване или налагане на мярка за процесуална принуда - забрана за напускане пределите на Република България - в съдебното производство след постановяване на присъда, на подсъдимия ще се отнемат документите за самоличност. По време на дебата Искрен Веселинов от \"Обединени патриоти\" заяви подкрепа за законопроекта. Той посочи, че между първо и второ четене групата ще направи предложение за така наречените доброволчески отряди, които освен при бедствия и аварии, ще могат да бъдат ползвани под ръководството на полицията в малките населени места за справяне с битовата престъпност. Красимир Янков заяви, че от левицата ще се въздържат от подкрепа и изтъкна, че честите структурни промени водят до системна дезорганизация. \"Видима е липсата на подхождаща концепция за същинското функционално предназначение на отделните звена в системата\", коментира той като разкритикува добавянето на чисто полицейски функции на \"Жандармерията\", която досега е натоварена с охраната на обществения ред и националната сигурност на страната. Красимир Ципов, заместник-председател на ПГ на ГЕРБ, който доскоро бе заместник-министър на МВР мотивира необходимостта от структурни промени. Той посочи, че законопроектът е подготвян повече от година и стъпва на сериозен анализ, свързан с изпълнението на управленската програма на ГЕРБ и \"Обединени патриоти\" и променената среда за сигурност. \"Какво по-логично от това да бъде преструктурирано звено като дирекция \"Жандармения\" към ГД \"Национална полиция\" и на нея да й се предадат правомощия, освен за охрана на обществения ред и охрана на стратегически обекти, едно такова правомощие, свързано с противодействие на конвенционалната престъпност\", попита Ципов. Във връзка с временната карта за самоличност, Ципов каза, че през последните 15 години много осъдени лица не излежават наказание лишаване от свобода. По думите му с промените ще се даде възможност на полицията да упражняват контрол върху тези лица преди да бъде произнесена присъдата. \"Тази карта за самоличност дава абсолютно всички права, които има всеки един български гражданин, но тъй като по смисъла на НПК, на това лице е било определено мярка за процесуална принуда - забрана за напускане пределите на страната, в тези случаи след решение на съда, редовната лична карта ще бъде отнемана за времетраенето на тази мярка\", обясни Ципов. По думите му по този начин ще бъдат ограничени случаите на отклоняване от правосъдие. \"Готови сме да обсъждаме всякакви предложения между първо и второ четене, каза още заместник-председателят на ПГ на ГЕРБ Красимир Ципов.", "date": "2019.11.29", "title": "Създадоха дирекция  \"Жандармерия, специални операции и борба с тероризма\""}
{"url": "https://www.24chasa.bg/novini/article/7923913", "text": "Турският президент Реджеп Тайип Ердоган планира да се договори с Великобритания, Франция и Германия за отпускането на средства за реализиране на политиката й за Сирия, включително за връщането на бежанци в Сирия, предаде ТАСС, като се позовава на Блумбърг. Според агенцията преговори по този въпрос би трябвало да се състоят в рамките на срещата на върха на НАТО в Лондон на 3 и 4 декември. Целта на отпускането на средства е финансирането на турската политика спрямо сирийските бежанци, които Анкара планира да върне в родината им. За да може бежанците да се върнат в Сирия обаче е необходимо създаването на съответна инфраструктура, съобщава БТА. В последно време Ердоган многократно призовава Европа да участва в разрешаването на този проблем и заплашва с нови вълни бежанци към страните от ЕС.", "date": "2019.11.29", "title": "Ердоган иска средства от Лондон, Париж и Берлин за бежанците в Сирия"}
{"url": "https://www.24chasa.bg/novini/article/7922963", "text": "Правителството на Малта реши, че основният заподозрян за убийството на журналистката Дафне Каруана Галиция - бизнесменът Йорген Фенек, няма да получи имунитет в замяна на информации по случая, предаде Франс прес. Решението за отказване на имунитет на Фенек беше взето по препоръка на министъра на правосъдието и на полицията, заяви премиерът Джоузеф Мускат пред журналисти след края на спешно правителствено заседание по въпроса, продължило над шест часа тази нощ. Убийството на Дафне Каруана Галиция, сравнявана \"сама по себе си с Уикилийкс\", породи вълна от възмущение в Малта. Журналистката разследваше по малтийската част от Панамските досиета. Тя беше открила документи, потвърждаващи, че панамски фирми, принадлежащи на тогавашния министър на енергетиката Конрад Мици и на премиера Мускат са получавали по няколко хиляди евро на ден от фирма в Дубай, наречена 17 Блек за неуточнени услуги, отбелязва БТА. Благодарение на серия от арести неотдавна прокуратурата откри, че фирмата е на Йорген Фенек, малтийски хотелиерен, автомобилен и енергиен магнат. Той беше заловен миналата сряда при опит да напусне страната с яхтата си. Разкритията доведоха до оставки в правителството. Началникът на канцеларията на Мускат - Кийт Скембри и Конрад Мици, който в новото правителство беше министър на туризма, подадоха оставки. Временно преустанови задълженията си и министърът на икономиката Крис Кардона. Фенек твърдеше, че в замяна на имунитет, ще предостави информация, свързана със Скембри и Мици и с други близки до премиера хора.", "date": "2019.11.29", "title": "Малтийското правителство не даде имунитет на  заподозрения за убийството Дафне Галиция"}
{"url": "https://www.24chasa.bg/novini/article/7922977", "text": "Само за няколко дни четири кутии за дарения бяха откраднати от хранителен магазин във Варна. Последният случай е от сряда срещу четвъртък вечерта. Крадецът разбива с чук вратата на магазина, влиза и грабва кутията с даренията за малката Сияна, предава  . „Първите три кражби станаха през работно време, докато в магазина има продавачи и клиенти. Четвъртият път нападателят разбива входната пари, за да вземе кутията с дарения, в която имаше не повече от 300-400 лева”, разказа управителят на магазина Николай Петков. След първата кражба от магазина започнали да завързват кутиите със свински опашки, което обаче не спряло крадците. „През годините непрекъснато се опитваме да помагаме на деца със заболявания. В случая се касае за едно бебенце, родено в 23 г.с. Наложило се е изрязване на част от тънкото и дебелото черво. В момента е на изследвания в Торонто, Канада. Чака се да стане ясно каква сума ще е нужда, за да бъдат удължени и то да заживее нормално”, обясни Петков. По думите му крадците са двама души. „Единият е заловен вчера. Доколкото знам е добър познайник на полицията. Вторият е непознат и доколкото знам още не е задържан”, обясни Петков.", "date": "2019.11.29", "title": "4 пъти крадат кутии за дарения от магазин във Варна, има задържан"}
{"url": "https://www.24chasa.bg/novini/article/7922848", "text": "Пътната полиция има намерение да купи 15 различни високоскоростни автомобила без маркировка за близо 5 милиона лева, за да лови нарушители, съобщи Би Ти Ви. Пазарно проучване показало, че има 6 възможни доставчици на автомобилите, но предвидената сума от 2 550 000 лева с ДДС не стига и МВР предлага още 2 250 000 лв. да се вземат от фонд \"Пътна безопасност\". Търсят се оферти за по 5 коли от три вида - седан, хечбег и комби, с максимална скорост не по-малко от 250 км/ч. \"Целта е да бъдат неразпознаваеми от различни марки, модели и различни цветове, няма да се разбира, че това е полицейски автомобил, ще имат скрити светлини. Основната цел на МВР е намаляване на броя на жертвите по пътищата\", казва инсп. Мирослав Василев пред телевизията. Според Пътна полиция цената е висока заради техниката, която ще бъде монтирана в колите за снимане на нарушенията. Обществената поръчка все още не е стартирана.", "date": "2019.11.29", "title": "Пътната полиция купува 15 различни високоскоростни автомобила за близо 5 млн. лева"}
{"url": "https://www.24chasa.bg/novini/article/7922989", "text": "Бивши и настоящи ученици на Стефан Данаилов ще си кажат последно сбогом със своя учител на сцената на НАТФИЗ. Това ще се случи в петък вечерта на представление в театралната академия. „Лодкарят\" е дипломен спектакъл на последния випуск млади актьори от класа на проф. Данаилов. Представлението се поставя за първи път у нас по идея на самия Ламбо, който също трябваше да присъства в залата, предава  . Очаква се на премиерата да се съберат голяма част от бившите възпитаници на Мастера. Като преподавател по актьорско майсторство в НАТФИЗ Стефан Данаилов дипломира 8 випуска актьори.", "date": "2019.11.29", "title": "НАТФИЗ казва последно сбогом на Стефан Данаилов"}
{"url": "https://www.24chasa.bg/novini/article/7921990", "text": "През лятото небето над компанията за хазартни игри и спортни залози Efbet изглеждаше безоблачно, хоризонтът чист, а бъдещето - обещаващо. На 11 юли компанията беше представена на пресконференцията в новата сграда на Българския футболен съюз в “Бояна” като генерален спонсор на елитната футболна дивизия, която поне за срок от 2 г. трябваше да носи името Еfbet лига. Към началото на първенството или малко след това букмейкърът освен на най-горното равнище в българския футбол е спонсор на 4 отбора там, плюс двойно повече във втора лига. И така до 4 октомври, когато всичко се обръща надолу с главата. И май има защо. Тогава служители на ДАНС влизат в централата на букмейкъра на столичния булевард “Джеймс Баучер”. Според сайта 19min.bg акцията е била проведена едновременно и в други офиси на компанията. На място те не заварват никого от тримата собственици на фирмата - Стефан Найденов Найденов и синовете му Боян Стефанов Найденов и Цветомир Стефанов Найденов. Освен в Efbet тримата са съдружници в още десетки други дружества, които притежават лиценз за хазартна дейност. Агентите на ДАНС и компетентните лица от Специализираната прокуратура решават да действат на 4 октомври, след като преди това дълго са разследвали и проверявали сигнал за цяла серия нарушения на Закона за хазарта и Закона за ограничаване на плащанията в брой, извършени от собствениците на Efbet. Освен това били и обект на проверка за укриване на данъци и ощетяване на държавата със стотици милиони левове. Контраразузнаването ни допълнително било сезирано и от партньорски служби от Европа за осъществяване на пране на пари от Боян и Цветомир Найденови и баща им Стефан. Отново по неофициални данни от службите, цитирани от 19min.bg, тримата са разследвани и заради нерегламентирани контакти с лица от организираната престъпност в България и чужбина, като дори се проверявала и връзка на Боян и Цветомир Найденови с хора, свързани с италианската мафия. Търговската марка Efbet по това време е собственост на компанията Brobet LTD, регистрирана в Малта (Brobet Limited Reg.No: C 40842, Villa Ichang, No.16, TriqMons.Alfredo Mifsud, TaТXbiex XBX1063, Malta). Собственици на фирмата са Стефан Найденов и синовете му Боян и Цветомир. Според официалния сайт на Efbet историята на компанията започва през 1990 г., когато Стефан Найденов и синовете му откриват първата си игрална зала на мястото на легендарното кафене “Колумбия” срещу Софийската централна поща. По време на социализма, когато единствените разрешени залагания бяха в държавното тото 1, именно там се въртеше полулегално всякакъв вид комар на черно. Носят се легенди за пристрастени играчи, които губили апартаменти, залагайки на футболни мачове. От фирмата се гордеят, че на мястото все още функционира първата им игрална зала, а в момента тя била най-голямата онлайн верига за онлайн залози и казина в България. Според собствениците преломната година за истинския възход е 2011-а. Тогава тръгва онлайн платформата за залози efbet.com, която след спадове и пикове претендира да е най-бързоразвиващият се бранд, свързан с хазартната дейност у нас. В момента двигатели на целия хазартен бизнес на семейството са братята Боян и Цветомир, но в началото основен архитект на хазартния възход на Найденови е бащата Стефан, известен с прякора Цеката. По аналогия на синовете му (особено на Цветомир) фамилиарно казват Малките Цеки. Веднага след нахлуването на агентите на ДАНС в офисите на дружеството на бял свят излязоха много подробности за агентурното минало на Стефан Найденов. Той е донасял години наред за 6-и отдел на тайната комунистическа полиция, съобщава сайтът “Нюзбокс”, цитиран от lupa.bg. Псевдонимът, който Найденов е ползвал, е Николов, показва официална справка на Комисията за разкриване на документите и за обявяване на принадлежност на български граждани към Държавна сигурност и разузнавателните служби на Българска народна армия. Комисията го е огласила цели два пъти като агент. И двете справки са с идентично съдържание. Първата е Решение 72 от 3.08.2009 г., а втората е Решение 2-528 от 29.06.2015 година. И двете са извършени на основание по чл. 26, ал. 1, т. 2 от Закона за принадлежност към ДС и в частност по чл. 3, ал. 2, т. 11 за “еднолични търговци, които организират хазартни игри; членове на управителни, контролни и надзорни органи и прокуристи на юридически лица, организиращи хазартни игри”. Цеката не оспорва автентичността на документа, а от справките става ясно, че босът на Efbet е бил дълги години активен агент. Той е бил вербуван през 1980 г. от служителя на ДС Кр. Кръстев и е снет от отчет чак десетилетие по-късно. Агент Николов е сътрудничил на СГУ на МВР-ДС-II-VI по линия на 6-о управление, като досието му е старателно унищожено в началото на прехода по изричното нареждане на вицепрезидента ген. Атанас Семерджиев, смята lupa.bg. Тогава десетки хиляди доноси и досиета са изгорени, заради което Семерджиев впоследствие бе и осъден. Все пак обаче е останало картончето на хазартния бос на агент. Как обаче става вербовката за специален агент на един от най-големите днешни хазартни босове у нас? Стефан Найденов - Цеката е роден в село Катунец, Ловешки окръг, и до днес е само със средно образование - факт, с който се гордее. За първи път той влиза в полезрението на МВР като лице, което няма постоянна работа, и е засичан да се занимава с валутни престъпления и незаконна търговия. По това време МВР научава и за друг страст на Цеката, а тя е да обира с небалансирани зарове за барбут и с белязани карти за покер чужденци и българи. Така се стигнало до момента, в който оперативният работник Кр. Кръстев предложил вербовъчна беседа на основата на зависимост, тъй като данните, с които МВР вече разполагало за Цеката, били достатъчни, за да се организира наказателно дело. Любопитно е, че в своето предложение за вербовка Кръстев описва Стефан Найденов като “алчен, с добра памет, умее да води провокативни беседи и има среда от лица, представляващи оперативен интерес по линия на ДС”. Кръстев допълва в аргументите си пред ДС, че и изключително недоверчив” - качества, ценени от службите. Вербовъчната беседа е проведена успешно на 23 август 1980 г. и на агента е даден псевдоним Николов, който той си харесва. Уточнени са начините за връзка и явочните квартири, в които да се провеждат срещите. На Цеката са дадени задачи от оперативен работник да информира за лица от обкръжението си по списък, изготвен от кандидат-агента, като основен въпрос е лоялни ли са аверите на Цеката към мероприятията на народната власт и какво е отношението им към БКП и първия държавен ръководител. През следващите години агент Николов проявява особено старание по изпълнение на дадените му задачи и е предоставял информация по исканата линия дори и за свои семейни близки. За активната си агентурна дейност Стефан Найденов е бил награждаван многократно с парични средства.", "date": "2019.11.29", "title": "Как за 30 години кафене \"Колумбия\" стана Efbet и защо има проблеми със закона"}
{"url": "https://www.24chasa.bg/novini/article/7923003", "text": "Търговската война между САЩ и Китай постави \"Хуавей\" в доста трудна ситуация. Заради включването на компанията в забранителния списък, тя вече остана без възможността да използва официалния \"Андроид\" и услугите на \"Гугъл\" за устройствата си. Въпреки това нейният основател и изпълнителен директор Рен Женгфей запазва положителна нагласа. В интервю за CNN Рен обвяи, че очаква \"Хуавей\" да продължи да се изкачва в класацията за най-много продажби на смартфони. В началото на годината, преди компанията да бъде поставена в забранителния списък, се очакваше, че тя ще стане световен лидер по продажби на мобилни телефони до 2020 г., предава  . Сега това няма да се случи, но Рен не се притеснява. \"Не смятам, че това ще е проблем\", коментира той. Според Рен липсата на услугите на \"Гугъл\" просто ще забавят възхода на \"Хуавей\", но няма да го спрат. По-рано този месец американският Департамент по търговия отложи пълното влизане в сила на забраната с още 90 дни до 15-ти февруари 2020 г. Освен това започна да разглежда и издава разрешителни за някои американски компании да продължат да продават услугите си на \"Хуавей\".  Все още обаче не е ясен статутът на \"Гугъл\". Рен коментира, че \"Гугъл\" все още не е получила лиценз, но няма и отказ. Интернет гигангът също не е коментирал статута на заявката си. Рен допълва, че \"Хуавей\" предпочита да продължи да работи с \"Гугъл\", но ако това не е възможно, има алтернативен план. Основателят на \"Хуавей\" казва още, че това е повратна точка за всички и се \"надява американското правителство да вземе предвид кое е най-доброто за американските компании\". Рен смята, че САЩ са лидер при иновациите и дори Китай няма да може да ги настигне \"още десетилетия\".", "date": "2019.11.29", "title": "\"Хуавей\": Можем да сме лидер на пазара и без \"Гугъл\""}
{"url": "https://www.24chasa.bg/novini/article/7923016", "text": "Броят на жертвите от катастрофалното земетресение, което удари Албания на 26 ноември, нарасна до 48, съобщи днес в. \"Коха йоне\", цитиран от ТАСС. Продължават спасителните операции в Туман и в Дуръс, които пострадаха най-много от земетресението и стотиците последвали вторични трусове. И тази нощ е имало земетресения, едно от тях е било 4,8 по скалата на Рихтер, усетено е и в столицата Тирана. Според информация на министерството на здравеопазването в Албания първа помощ са получили 790 души в Дуръс и в клиниката по травматология в Тирана, предава  . „В момента има 62 ранени, чието състояние е стабилно, с изключение на трима души, които все още са в интензивно лечение и един в тежко състояние в Клиниката по травматология. Заедно с тях, още 886 жители, пострадали в земетресението, са получили медицинско лечение в денонощни здравни центрове, отворени близо до засегнатите райони, а други 335 са получили медицинска помощ в лагери в Туман и Дуръс“, твърдят от министерството. Изпод развалините бяха извадени 45 човека. Националната служба за спешни случаи е отговорила на над 4 хил. обаждания за помощ след труса и е изпратила към пострадалите региони над хиляда линейки. Министерството на отбраната потвърди, че над 5 хил. военнослужещи, полиция, лекари, медицински сестри, служители на местната власт и доброволци все още са на мястото и помагат в спасителните акции.", "date": "2019.11.29", "title": "Загиналите при земетресението в Албания вече са 48, 790 са пострадали"}
{"url": "https://www.24chasa.bg/novini/article/7922976", "text": "Не става въпрос за взрив на кислородна бутилка, а за възпламеняваме от насищане с кислород. Това заявиха в сутрешния блок на БНТ д-р Александър Симидчиев и д-р Инж. Иван Каралеев. Не е възможно да се повиши концентрацията на кислород в самата стая, защото има процес на вентилация - може да се повиши само ако всички кислородни точки  са включени, което пак би стигнало до 30%, обясниха експертите. При нормална поддръжка на кислородната техника не би следвало да има проблеми, добавиха още те. От кадрите се вижда, че следите от обгарянията и дима има следи, които сочат, че са горели материали в които има водород - пластмаси.  Съществено е спазването на наредбата за техническата амортизация на техниката, обобщиха експертите. ", "date": "2019.11.29", "title": "Експерти за \"Пирогов\": Вероятно става въпрос за възпламеняваме от насищане с кислород"}
{"url": "https://www.24chasa.bg/novini/article/7923038", "text": "Парламентът ще разгледа промени в Закона за МВР на първо четене. Това предвижда програмата за работа на Народното събрание. Основна цел на законопроекта е извършване на реформи, целящи подобряване ефективността в дейността на МВР, както и прецизиране на текстове и отстраняване на несъвършенства в отделни разпоредби в ЗМВР, както и изменения и допълнения в други закони, свързани с функционалната компетентност на Министерството на вътрешните работи. С проекта се предлага подобряване на организацията на структурите в МВР, които осъществяват дейности, свързани с предотвратяване и пресичане на терористични действия, освобождаване на заложници, задържане или обезвреждане на особено опасни престъпници, неутрализиране на взривни вещества и устройства, опазване на обществения ред, осъществяване охрана на специални товари. В тази връзка е предвидено създаването на нова Главна дирекция „Жандармерия, специални операции и борба с тероризма”, която да бъде юридическо лице. В състава и следва да се включат досегашните Специализиран отряд за борба с тероризма и дирекция „Жандармерия”. Предвидени са разпоредби, свързани с осъществяването на експертно-криминалистичната дейност, внедряване на нави методики основани на модерни научни методи и подходи, повишаване качеството на експертизите и анализите, извършвани от Научноизследователския институт по криминалистика. Предвижда се служебните правоотношения на част от служителите, осъществяващи експертно-криминалистичнита дейност да бъдат уредени със ЗМВР, а не със Закона за държавния служител. Това е и предложението за служителите от Института по психология. Предвидени са изисквания за специализирана техника, съоръжения и лични предпазни средства, използвани от органите за пожарна безопасност и защита на населението и е създадено изрично правно основание за издаване на подзаконов акт, който да предвиди специфични стандарти за използването на техника и средства. Регламентира се и Центърът за професионално обучение към Главна дирекция „ Пожарна безопасност и защита на населението”, като по този начин ще се изпълнят изискванията по Закона за професионалното образование и обучение и ще се създаде възможност за получаване на необходимите акредитации. Предвидено е и правоотношенията със служителите от дирекция „Инспекторат” да бъдат уредени със Закона за държавния служител, което съответства на упражняваната от тях дейност. Друга цел на законопроекта е недопускане назначаването на лица на държавна служба при установена зависимост или злоупотреба с наркотични вещества и аналози, както и при отказ да бъдат изследвани. Предвидена е и разпоредба за временно отстраняване на служител, който се яви на работа в състояние, за което може да се предположи, че е след употреба на наркотично вещество. В Съвета за социално партньорство е предвидено да бъдат включени сериозни и представителни синдикални организации с възможност да гарантират изпълнението на консенсусните решения и устойчивост на договореностите. С изменението на ЗМВР ще се създаде правна уредба за издаване на заместващи документи в случаите на налагане или потвърждаване на мярка за процесуална принуда – забрана за напускане пределите на страната.", "date": "2019.11.29", "title": "Парламентът гледа промени в Закона за МВР"}
{"url": "https://www.24chasa.bg/novini/article/7923064", "text": "Окръжната прокуратура в Пловдив ще поиска най-тежката мярка \"задържане под стража\" за  Лекарката e поставяла фиктивни диагнози за параноидна шизофрения, с помощта на фалшиви документи повече от година изписвала медикаментите, които се плащат от касата. Една ампула от лекарствата струва между 700 и 900 лв. Лекарката ги продавала на черно срещу 300 лева, припомня  Престъпната схема е действала от началото на 2017-та до август 2018 година. Служители на Икономическа полиция и ДАНС са претърсили адреси в Пловдив, Кричим, Първомай и селата Фотиново и Кърнаре, където са открити медицински протоколи и заготовки на печати на Здравната каса. Според наблюдаващия прокурор за подобно престъпление Законът предвижда от 1 до 8 години лишаване от свобода и конфискуване на имуществото.", "date": "2019.11.29", "title": "Искат постоянно задържане за пловдивската психиатърка, източила над 500 хил. лв. от Здравната каса"}
{"url": "https://www.24chasa.bg/novini/article/7923069", "text": "Варненският окръжен съд решава ще остане ли в ареста  Прокуратурата обяви, че ще иска постоянна мярка \"задържане под стража\". Все още се изяснява съпричастността на мъжа, на когото жената е превеждала парите. 38-годишната касиерка твърди, че изпратила всички средства на свой виртуален приятел, с когото се запознала в интернет. Дали престъплението е извършено от любов трябва да стане ясно в залата днес. Тегленията са извършвани от срочни влогове, а сумите никога не надвишавали 30 хиляди лева. До този момент са установени 30 ощетени вложители. Всички средства ще бъдат възстановени.", "date": "2019.11.29", "title": "Съдът решава за банковата служителка във Варна, присвоила близо 1 млн. от сметки на клиенти"}
{"url": "https://www.24chasa.bg/novini/article/7923056", "text": "Сега е срокът за промяна на местните данъци и такси - до края на годината. Така кметът на София Йорданка Фандъкова обясни по Би Ти Ви защо вдига данъците малко след като спечели изборите. По думите й чистотата на въздуха и промяната в малките квартали бяха заложени в програмата й, но това се постига с воля и средства. Като говорим, че искаме по-чист въздух, освен насърчителни мерки, трябва и по-непопулярни, каза тя. Старите автомобили ще са с по-голям данък. Логично е данъците на по-новите да бъдат намалени, но те са на долната граница по закон. Не предлагаме тяхното увеличаване, обясни Фандъкова. Очакваме около 20 млн. лева допълнително от местния данък и тези пари ще бъдат вложени директно за ремонт на малки улици, тротоари и паркинги. Половината от тях ще предоставим директно на районните кметове. Ще ги разпределяме по точна формула, изготвена и приета с участието на предишните кметове - на база на дължината на жилищната мрежа и броя на жителите. Всички районни кметове искат още средства, каза Фандъкова. Около 18 млн. лева допълнително се очаква да е приходът от данъка за автомобилит. Част от тях ще отидат за подобряване на градския транспорт, за въвеждащи трасета в кварталите, където ще бъде пусната третата мрежа на метрото. Синята и зелената зона бяха част от непопулярните мерки, припомни Фандъкова. Днес обаче хората вече масово настояват за нейното разширяване. Голяма част от средствата от зоните се насочват към градския транспорт. С тях бяха направени и паркинги към метрото. В новата програма са заложени и паркинги на няколко етажа, каза кметицата. За тях тя вече търси места в кварталите, а за да бъдат построени паркингите, ще бъдат поканени инвеститори за публично-частно партньорство. Същевременно общината купува малки електрически автобуси. Вчера пуснахме първия от 13-те нови трамвая - нископодови и достъпни за хората, каза Фандъкова. В програмата й има заложени 8 нови парка в кварталите. Предвижда се също който ползва общинско жилище, да не може да се топли на дърва и въглища. По думите й социални помощи се дават за всякакъв вид отопление. За небостъргача \"Златен век\" Фандъкова обясни, че позицията й винаги е била, че тази сграда няма място там. \"Но да е ясно - ние вече сме кметове, не сме в кампания. Много лесно е да кажеш на гражданите това, което искат да чуят\", каза Фандъкова по Би Ти Ви. Тя обясни, че новият устройствен план може да бъде променен, но няма да засегне високата сграда, тъй като тя е одобрена по стария план.", "date": "2019.11.29", "title": "Фандъкова: С пари от по-високите данъци ще строим паркинги на няколко етажа"}
{"url": "https://www.24chasa.bg/novini/article/7923108", "text": "Председателят на парламентарната Комисия по културата и медиите Вежди Рашидов бе специален гост на тържествения концерт в Берлин, посветен на 140-годишнината на дипломатическите отношения между България и Германия, съобщиха от комисията. Концертът е под патронажа на Екатерина Захариева, вицепремиер и министър на външните работи на България, и на Хайко Маас, министър на външните работи на Германия. Двамата министри приветстваха гостите. Приветствие поднесе и Елена Шекерлетова, посланик на България в Германия. Културата заема важно място в отношенията между двете държави. Салонът на прочутата Френска катедрала в историческия център на Берлин събра десетки гости. Публиката аплодира великолепните изпълнения на Софийската филхармония под диригентството на Найден Тодоров.", "date": "2019.11.29", "title": "Рашидов бе гост на концерт в Берлин по случай 140 г. дипломатически отношения между България и Германия (Снимки)"}
{"url": "https://www.24chasa.bg/novini/article/7923070", "text": "Жена, която е без кола и без шофьорска книжка, получава глоби за нарушения на пътя, съобщи Нова телевизия. От 2 години насам Росица Трендафилова от Гоце Делчев не спира да получава фишове и актове, от които разбира, че е карала или с превишена скорост, или в забранени улици. Тя няма кола от 2015 г., когато е продала семейния си автомобил на мъж от съседно село. Когато семейство Трендафилови продават семейния си автомобил, спазват всички процедури, а договорът за покупко-продажбата е направен пред нотариус. И с това смятат сделката за окончателно приключена, а автомобилът за окончателно продаден. Но проблемите тепърва предстоят. „През юни 2017 г. получавам писмо с един електронен фиш с глоба 100 лева, в което казват, че  съм карала с превишена скорост на пътя Симитли – Градево - 100 км/ч”, обяснява пред Нова Росица Трендафилова. Тя остава шокирана, защото автомобилът им е продаден отдавна, а самата тя никога не е имала шофьорска книжка. И няма как да е била зад волана по трасето Симитли - Градево.  Преди дни Росица отново получава фиш, от който разбира, че през 2018 г. е засечена от полицаи да навлиза с личния си автомобил в забранена улица в Благоевград. Близки и познати на Росица и казват, че колата й периодично се появява в обяви в интернет, където се продава с нейното име на контролния талон. „Някъде из района тук тази кола се върти с някакви фалшиви или книжки, или лична карта, или някакво си генерално пълномощно, което аз не съм упълномощавала никой”, заявява Росица. От полицията в Благоевград обясниха, че тя получава актове за бившия си автомобил или заради пропуск в системата за издаване на фишове, или заради грешка на самия полицай, който е наложил глобите. Точната причина се проверява от органите на реда в Благоевград. Има и още един вариант- новият собственик да не е отишъл след сделката в КАТ, за да регистрира колата на свое име. ", "date": "2019.11.29", "title": "Жена получава актове, а няма кола от 4 години"}
{"url": "https://www.24chasa.bg/novini/article/7923129", "text": "На 101 години днес почина Ясухиро Накасоне - един от най-дълго управлявалите японски премиери, предадоха световните агенции. Той е починал в болница в столицата Токио, където бе приет наскоро за лечение, предава БТА. Накасоне беше министър-председател на Япония от 1982 до 1987 г. Предан съюзник на Съединените щати, той имаше топли отношения с тогавашния американски президент Роналд Рейгън. Офицер от японските военноморски сили по време на Втората световна война, Накасоне става пряк свидетел на поражението и разрухата. Четири десетилетия по-късно, той води Япония в апогея на нейния икономически възход. Един от лидерите на десноцентристката Либерално-демократическа партия, която управлява страната през почти целия период след Втората световна война, Накасоне увеличи разходите за отбрана, опита да ревизира пацифистката конституция, навлече си критики заради наблягането на патриотизма и се бореше за прокарване на пазарно ориентирани реформи. Накасоне понякога си навличаше проблеми заради своя език. През 1986 г., например, той обиди чернокожите, пуерториканците и мексиканците в Съединените щати, като каза, че заради тях средното равнище на интелигентност на американците е по-ниско от това на японците, припомня Ройтерс.", "date": "2019.11.29", "title": "На 101 години почина бившият премиер на Япония Ясухиро Накасоне"}
{"url": "https://www.24chasa.bg/novini/article/7923143", "text": "Над 700 000 шофьори са глобени за превишена скорост от началото на годината. След въвеждането на новите мобилни камера в Пътна полиция все повече нарушители се засичат в тъмната част на денонощието, предава  . Най-високата глоба, наложена за бързо шофиране, вече е 1 600 лв., а най-бързият автомобил е бил засечен с над 220 км/ч.", "date": "2019.11.29", "title": "Новите мобилни камери засичат нарушителите на пътя и през нощта"}
{"url": "https://www.24chasa.bg/novini/article/7923154", "text": "Жена е в болница с няколко фрактури заради спор за земя. Скандалите между земеделските производители в бургаското село Димчево ескалирали до физическа саморазправа. Три седмици отнема на лекарите да разчетат снимките от рентгена и скенера на 62-годишната Димитринка Маринова заради отоците по тялото ѝ. Възрастната жена е с фрактури на 3 прешлена в основата на гръбначния стълб, предава  . „Разбрах, че са го взели и са го пуснали, пуснали са го да си е вкъщи, пък аз се извивам като червей от болки в болницата и никой не ме потърси”, оплака се Димитринка Маринова. За травмите си обвинява своя съсед, направила забележка на работниците му да не минават през нивите ѝ. „Насреща ми идва джипа на Величко, Величко слиза от джипа, аз мисля, че ще разговаряме и съм спокойна, а той слиза и започва да ме удря, започва да ме рита, свличам се на земята – той продължава”, разказа възрастната жена. Саморазправата става в нивите край бургаското село Димчево. Вече 30 години семейството на Димитринка обработва 3000 декара земеделски земи. Джиповете на съседа ѝ минавали през рапицата. Съседът ѝ Величко отглежда биволи и се занимава с пасища. Земеделските производители трудно разпределяли земята. „Може и да е паднала не зная, може би по тоя начин гледа да измъкне дивидент, да ме оплюе, да измъкне пари от мен, не си го обяснявам по друг начин”, коментира Величко Тачев. Според пострадалата, свидетели на инцидента са станали работници. По думите им – нищо не са видели. Величко е задържан за 24 часа в полицията и освободен. Прокуратурата е сезирана за случая една седмица след инцидента.", "date": "2019.11.29", "title": "Счупиха 3 прешлена на жена след спор за земя в Бургаско"}
{"url": "https://www.24chasa.bg/novini/article/7923166", "text": "Президентите на Русия и на Беларус ще играят на \"пътни карти\" - Владимир Путин и Александър Лукашенко ще трябва сами да решат ключови проблеми на икономическата интеграция между двете страни, за които правителствата не можаха да се разберат, пише в. \"Комерсант\". Според източници на руския ежедневник от правителствата в Москва и Минск преговорите са в задънена улица заради разногласия по създаването на единни пазари за газ и петрол и по уеднаквяването на данъчното законодателство. Очаква се Путин и Лукашенко да се срещнат в Москва около 8 декември, когато се навършват 20 години от сключването на договора за Съюзна държава между Русия и Беларус. Все още не са съгласувани пет \"пътни карти\" за формирането на енергийни пазари и за развитието на атомната енергетика. Освен това програмата за реализиране на съюзния договор, включваща 31 \"пътни карти\", предвижда до април 2021 г. Съюзната държава да има и общ данъчен кодекс, което обаче не устройва Минск, отбелязва \"Комерсант\". Огромното мнозинство беларуси искат съюзнически и партньорски отношения с Русия, цитира изданието в друг материал данни от проучване на Московския държавен институт за международни отношения, предава БТА. Запитани какви според тях трябва да са отношенията между Минск и Москва, 57,6 на сто от участниците в анкетата се обявяват за съюз на двете държави. Други 31,8 процента се надяват руско-беларуските връзки да се развиват като партньорство. За \"неутрални\" отношения между двете страни се обявяват само 10,2 процента от жителите на Беларус. А още 0,2 на сто дори смятат, че те трябва да бъдат \"враждебни\". По-рано този месец Александър Лукашенко изрази съмнения дали е целесъобразен съюзът с Русия, защото Москва по думите му постоянно поставя нови условия и това носи загуби на беларуската икономика, напомня електронният вестник \"Лента\". \"Извинете, за чий ни е тогава такъв съюз?\", заяви той, като добави, че може \"и по-яко\" да изрази позиция по въпроса. А Кремъл приема, че съюзът е изгоден и за двете държави, посочва \"Лента\". \"Отношението на беларуските власти към Русия напомня паразитизъм\", пише изданието \"Дни\". Републиката печели всяка година милиарди долари от препродажба на руски газ. Лукашенко обаче не бърза да подкрепя Москва на дипломатическо ниво - \"главният съюзник на Русия\" не призна обединяването й отново с Крим, нито пък независимостта на Абхазия и Южна Осетия, се казва в статията. Тбилиси изгуби контрол върху двата сепаратистки региона след войната с Русия през 2008 г. Москва постоянно прави отстъпки на съседните страни, а те вместо благодарност се държат така, сякаш са собственици на руските недра, допълва изданието. \"Само да им възразиш - и почват обиди. Те са убедени, че Русия е длъжна да ги дотира\", описва специфичната \"лукашенкономика\" сп. \"Огоньок\". Властите и опозицията в Беларус вече се готвят за президентските избори догодина. Председателката на местната ЦИК Лидия Ермошина допуска датата да бъде нагласена според рождения ден на Лукашенко - 30 август, пише в. \"Независимая газета\". Президентски амбиции споделиха вече четири жени от беларуската политика, но експерти смятат, че е по-разумно опозицията да излъчи единен кандидат. Александър Лукашенко заяви, че планира да остане на власт, когато страната гласуваше за нов парламент на 17 ноември т. г. Според него беларусите трябва и да го молят да поработи още на висшия пост, който заема вече 25 години. \"Ако цените стабилността, развитието на държавата, (това) да не ви продадат и да не ви набутат никъде, елате и кажете: слушай, президенте, ти си още здрав . . . кандидатирай се, молим те, защото искаме децата ни спокойно да ходят по улиците\", каза той. Кампанията за парламентарните избори впрочем не остави никакви съмнения, че действащият президент изобщо не се кани да си тръгне въпреки уверенията, че \"няма да се вкопчи с посинели пръсти в своето кресло\". Властта затегна гайките крайно жестоко и не пусна опозицията дори да припари до парламента. ОССЕ не призна изборите за демократични, затова беларуската опозиция също не храни илюзии за резултата от президентската кампания, изтъква всекидневникът. Обществеността в Беларус обсъжда в момента законопроект за \"гаранции\", които да се предоставят на президента и семейството му, щом държавният глава напусне поста си. Проектът предлага да му се гарантира доживотна охрана, медицинско обслужване, пенсия в размер на 75 от президентската заплата, екип от помощници, служебен транспорт и достъп до правителствените комуникации. А също така имунитет, една от държавните резиденции, застраховка \"живот и злополука\" за сметка на бюджета. Предвиждат се и привилегии за близките му. Излиза, че бившият президент трябва да бъде провъзгласен за светия, цялото му семейство да получи доживотна издръжка, а после да му вдигнат мавзолей на площад \"Независимост\" в центъра на Минск, цитира \"Независимая газета\" шеги от социалните мрежи.", "date": "2019.11.29", "title": "\"Дни\": Отношението на беларуските власти към Русия напомня паразитизъм"}
{"url": "https://www.24chasa.bg/novini/article/7923189", "text": "Жител на град Габрово намери в закупен хляб смачкан картон. „Изненадата” се появила в нарязан бял хляб, произведен от фирма със седалища в градовете Пазарджик и Павликени. Мъжът настоява за по-строг контрол, а производителят заподозря нелоялна конкуренция. 42-годишният Светозар Нечев купува преди седмица от кварталният магазин, фолиран и нарязан бял хляб за семейната вечеря. И открива в него изненада. „Вечерта жената реши да направи принцеси за децата. Отворихме хляба и за наша изненада намерихме велпапе”, каза Нечев пред NOVA.  Това, което семейството почувствало Светозар определя с една дума – погнуса. „И децата бяха покрай нас и се наложи да купим друг хляб”, допълни Светозар. Разбрали са случая от магазинчето връщат парите на семейството. „1,15 лв. струва хлябът. Парите са най-малкия проблем. Никой не е за един хляб. Трябва да има по-голям контрол – дали ще е хляб, или месо…Трябва да има контрол”, категоричен е Светозар Нечев. Габровецът подава сигнал до фирмата, която има цехове в градовете Пазарджик и Павликени, чрез сайта и горещите им телефони, но до този момент няма реакция. Потърсени за коментар от фирмата отказаха да застанат пред камерата на NOVA. Единствено заявиха, че са жертва на нелоялна конкуренция и подозират, че хлябът в тяхната опаковка е подменен. Нямало, как да попадне велпапе в тестото, тъй като системата бил сигурна и автоматизирана. За Светозар и семейството му, обаче, има само едно сигурно – повече няма да купуват хляб от тази фирма.", "date": "2019.11.29", "title": "Мъж от Габрово намери картон в закупен хляб"}
{"url": "https://www.24chasa.bg/novini/article/7923170", "text": "Компилация от 37 автентични песни от българския фолклор провокира възторга на \"Гардиън\". На ръба на Източна Европа и Черно море невероятното богатство от народна музика продължава да прелива - дълго, след като други страни наблюдават как традициите им намаляват. Това завладяващо издание от Smithsonian Folkways съдържа музика, записана по селата в България между 1966 и 1979 г. Това е традиция в най-чистия й вид - разнообразна, сложна и следваща собствен път - и историята зад нея е меко казано героична, пише изданието за сборника и музиката в него. Отбелязват още, че колекционерът на песни Мартин Кейниг е бил наясно, че индустриализацията и преселването от град в град започват да заглушават тези песни. Фолклорните мелодии също се изменят - разбираемо - в тази бивша комунистическа държава те са се ползвали като инструмент от правителството и са били разводнени, пише \"Гардиън\". Затова попадайки в страната ни Кейниг прави записи на емблематичния български фолклор. Тази антология с 37 песни е наречена \"извор\" на история. Споменати са имена на изпълнители като Линка Гекова Гергова, Менка Илиева Аронова и Божурка Тупанкова. \"Традиционните инструментали на Щилиян Тихов на кавал (балканска флейта) трептят, трептят и трептят като комари, докато цигулки и гайди се заплитат и разплитат в пленителни, сблъскващи се комбинации\". Груповото пеене е особено завладяващо. Мартин Кейниг се среща с много от изпълнителите или техни близки през 2015 г., за да получи съгласието им за употребата на техните произведения и да ги заплати.", "date": "2019.11.29", "title": "\"Гардиън\": Българският фолклор е завладяващ"}
{"url": "https://www.24chasa.bg/novini/article/7923222", "text": "Братът на президента на Сърбия Андрей Вучич ще съди опозиционните лидери Драган Джилас, Мирослав Алексич и всички, които разпространяват лъжливи твърдения, че собственикът на фермата за органично земеделие Предраг Колувия му се е обадил при арестуването си за производство на марихуана, пише сръбският вестник \"Информер\". По-рано тази седмица сръбската полиция нахлу във фермата за органични храни \"Йованица\" край Белград, като задържа девет души и почти четири тона марихуана в една от най-големите подобни операции в страната. Производството на канабис в Сърбия е незаконно. Андрей Вучич твърди, че никога през живота си не се е чувал със собственика на фермата Предраг Колувия, предава БТА. Заместник председателят на опозиционната Народна партия Мирослав Алексич заяви вчера, че има сигурни информации от полицията, че първото обаждане на Колувия при арестуването му е било до брата на сръбския президент, както и че един от честите контакти в телрефона на Колувия, освен Андрей Вучич, е и министърът на вътрешните работи Небойша Стефанович, съобщава вестник \"Данас\". Стефанович също отхвърли като \"абсолютна лъжа\" твърденията на Алексич, че който и да било от държавата имал връзки с престъпленията във фермата \"Йованица\" и заяви, че държавата води сериозна борба с търговията с наркотици. Мирослав Алексич заяви, че \"едва чака\" Андрей Вучич да го съди и че ще представи на процеса всички \"необорими доказателства\", с които разполага, за отглеждането и конфискацията на големи количества марихуана, пише вестник \"Данас\". Алексич каза снощи на пресконференция в сръбския парламент, че производството на марихуана във фермата \"Йованица\" е било голям държавен бизнес, че марихуаната е опакована в пакети с надпис \"Косово\", че във фермата е правено масло от канабис и собственикът на \"Йованица\" Предлаг Колувия при арестуването си се е обадил първо на Андрей Вучич. Алексич каза, че става въпрос за отглеждане на най-голямото количество марихуана в Европа на територия от 12 хектара, което е могло да стане \"само с държавна подкрепа\". Той добави и че най-високопоставени държавни функционери са посещавали и промотирали \"Йованица\", сред които и министърът на отбраната Александър Вулин. \"Този случай трябва да бъде разследван докрай и трябва да се установи кой от върха на режима е оказвал подкрепа и е осигурявал логистика за тази работа\", каза Алексич. Премиерът Ана Бърнабич призова прокуратурата да се произнесе по твърденията на Мирослав Алексич, че при арестуването си Предраг Колувия е търсил брата на президента Андрей Вучич.", "date": "2019.11.29", "title": "Замесиха брата на Вучич в скандал с производство на марихуана"}
{"url": "https://www.24chasa.bg/novini/article/7923273", "text": "Наименованието на партията на Слави Трифонов \"Няма такава държава\" всъщност било позитивно и означавало, че няма такава хубава държава. Това стана ясно в Софийския градски съд, където се гледа делото за регистрацията на новата политическа формация.  Този аргумент посочи адвокатът, който представляваше учредителите.  Символът пък синя ръка с бяло, зелено и червено не противоречала на закона за герба и българското знаме, защото всъщност трите цвята - бяло зелено и червено не били знамето, имали съвсем друг нюанс.  Според прокурор Милен Ютеров партията трябва да бъде допусната за регистрация, тъй като не противоречи на конституцията и на закона за политическите партии. На делото присъстваше Тошко Йорданов от учредителите. Съдия Татяна Костадинова от Софийския градски съд трябва да се произнесе до 2 седмици.  ", "date": "2019.11.29", "title": "\"Няма такава държава\" значело \"Няма такава хубава държава\""}
{"url": "https://www.24chasa.bg/novini/article/7923277", "text": "Румъния купува нови пет употребявани самолета Ф-16 от Португалия в състояние на пълна бюджетна криза с дефицит от близо 4,5 на сто, пише днес в. \"Ромъния либера\". По-рано тази седмица Върховният съвет по национална отбрана даде одобрение за покупката, съгласно изискванията на процедурата при сделки, надхвърлящи сумата от 100 милиона евро. На правителствено заседание вчера министърът на отбраната Николае Чука поиска законопроектът за покупката на изтребителите да стигне до парламента възможно най-скоро, пише \"Ромъния либера\" и цитира казаното от военния министър: \"Става дума за продължаване на консолидирането на първата ескадрила от (самолети) Ф-16\", предава БТА. В. \"Адевърул\" допълва по темата, че първите четири самолета ще пристигнат в Румъния през 2020 г., а последният - през 2021 г. Те ще се добавят към 12-те изтребителя, които Румъния закупи по-рано от Португалия и които вече изпълняват мисии по въздушна полиция на национално равнище и на равнище НАТО, пише \"Адевърул\". Петте нови самолета ще имат сходна конфигурация със закупените по-рано, като пакетът за допълнително оборудване и услуги, който се предоставя от САЩ, включва модернизация на изтребителите. \"Адевърул\" отбелязва, че във Военновъздушните сили на Румъния ще може да се ремонтират двигателите на самолетите, което ще доведе до намаляване на цената. Според правителствения законопроект разходите ще възлязат на над 250 милиона евро с ДДС, като те ще обхванат сумата за закупуване на самолетите, логистичната поддръжка, обучението, техническата помощ, модернизацията и способностите за поддръжка за цялата флотилия Ф-16 на Румъния от страна на Съединените американски щати. В. \"Гъндул\" информира, че на вчерашното правителствено заседание е била одобрена актуализация на бюджета за 2019 г. Министърът на финансите Флорин Къцу обяви как са разпределени парите, като бюджетът за пенсии, социални помощи и заплати е бил допълнен. Отпуснати са 766,6 милиона леи за лекарства, 460 милиона леи - за изплащане на разлики в заплатите, съгласно закон от 2016 г. Бюджетът за пенсии е бил допълнен с 585,9 милиона леи. Бюджетът за изплащане на болнични е бил допълнен с 1,2 милиарда леи, а за проекти по Националната програма за местно развитие са отпуснати допълнително 1,8 млрд. леи. Два милиарда леи са предвидени допълнително за изплащане на социалните помощи до края на годината, обяви финансовият министър и посочи, че тези пари не са били включени в бюджета, а става дума за пенсии, отпускани от държавата на деца, помощи за хора в неравностойно положение, парични обезщетения за отглеждане на малко дете и др. Премиерът Лудовик Орбан съобщи още, че над 1,3 милиарда евро са били деблокирани от Европейската комисия за плащания, отпуснати авансово на фермерите през 2019 г., пише още \"Гъндул\".", "date": "2019.11.29", "title": "Румъния купува пет употребявани самолета Ф-16 от Португалия"}
{"url": "https://www.24chasa.bg/novini/article/7923301", "text": "Американското космическо ведомство възнамерява да закупи две места за свои астронавти на борда на руските космически кораби \"Союз\" за полет до Международната космическа станция /МКС/, предаде ТАСС. Съответната заявка НАСА публикува на портала за държавни закупки на САЩ. \"НАСА възнамерява да сключи договор с държавната корпорация \"Роскосмос\" за две места в кораби \"Союз\" и съответните услуги за МКС\", се казва в текста на заявката. Полетът на единия член на екипажа е предвиден за есента на 2020 година, а на втория през пролетта на 2021 година\". Официалният представител на НАСА, занимаващ се с въпросите на МКС Гари Джордан съобщи на 19 ноември, че американското космическо ведомство възнамерява да закупи допълнителни места на корабите \"Союз\", но без да уточни количеството им.", "date": "2019.11.29", "title": "НАСА ще закупи две места за свои астронавти на кораби \"Союз\""}
{"url": "https://www.24chasa.bg/novini/article/7923300", "text": "Председателят на НС на БСП Корнелия Нинова се срещна с посланика на Република Полша Мачей Шимански, съобщиха от пресцентъра на партията. На срещата, състояла се в централата на БСП, на Позитано 20, бяха обсъдени редица въпроси от взаимен интерес. Нинова запозна посланика с основните приоритети в работата на БСП. Акцент в срещата бяха предложенията на социалистите във „Визия за България” и позициите на партията по актуални обществени проблеми. Бяха обсъдени и възможностите за сътрудничество и развитие на отношенията между България и Полша както на двустранно ниво, така и в рамките на ЕС.", "date": "2019.11.29", "title": "Корнелия Нинова се срещна с посланика на Полша Мачей Шимански"}
{"url": "https://www.24chasa.bg/novini/article/7923282", "text": "\"Новият съсед - Либия\", пише в заглавие турският в. \"Милят\" по повод споразумението за морските граници в Средиземно море, подписано между Турция и Правителството на националното съгласие на Либия. Споразумението предизвика гнева на Гърция, чийто външен министър обяви, че всяко обсъждане за установяване на изключителна зона между Турция и Либия е \"напълно неприемливо\" и \"извън всякакъв разум\". \"Исторически подпис в Източното Средиземноморие, който влуди Гърция\", пише още в. \"Милят\". \"Турция каза \"стоп\" на опитите на кипърските гърци да завземат енергийните източници в Средиземно море. С историческия меморандум за разбирателство, който подписахме с Либия, хвърлихме в боклука всички тези на Гърция и ЕС\", коментира изданието. Подобен коментар пред вестника прави проф. Есат Арслан от университета Чаг в Мерсин, според когото Турция е нанесла \"ответен удар срещу плановете на кипърските гърци да присвоят чрез свършен факт наша морска зона в Средиземно море\". \"Според принципа за приемственост в международното право Турция е наследник на Османската империя. А Либия е османски съсед\", казва още той. \"Играта в Средиземно море тепърва започва\", пише по темата и в. \"Йени шафак\". \"Турция, която разби терористичния пояс с три отделни операции в Сирия, сега осуети и задействания план за обсаждането й в Средиземно море\", отбелязва вестникът. \"Изправяйки се срещу заговора за \"изолация\" при разпределението на енергийните залежи, Турция и Либия осъществиха сътрудничество и обявиха законните граници в Западното Средиземноморие\", посочва още вестникът, като добавя, че решението ще влезе в сила след официално уведомяване на ООН. \"Йени шафак\" твърди, че чрез споразумението си с Либия Турция е \"развалила играта\", имаща за цел да й отнеме морска площ от 41 хиляди кв.км. \"Исторически подпис с Либия: Развалихме играта в Средиземно море\", пише в заглавие и в. \"Стар\", като отбелязва, че меморандумът гарантира правата и интересите на Турция в региона и възпрепятства \"колониалните игри на Европа в нашите териториални води\". Според \"Сьозджу\" Турция е разбила плановете на \"петролния съюз\" на Гърция и кипърските гърци, зад които стоят САЩ и ЕС. Този съюз не само имал стремеж да изземе правата на Турция и Севернокипърската турска република (СКТР, призната единствено от Анкара, бел.ред.) в Източно Средиземно море, но и възлагал на международни компании да издирват петрол и газ на юг от Крит, пише вестникът. Със споразумението за морските зони между Турция и Либия този план на \"петролния съюз\" беше разбит, отбелязва още \"Сьозджу\". \"Съюз на полумесеца в Средиземноморието\", гласи заглавието на в. \"Тюркие\", който допълва: \"Либия и Турция вече са съседи по море\". Вестникът посочва, че споразумението с Либия стеснява зоната на проучвания на пристигналите да извършват сондажи чуждестранни кораби и ясно показва, че \"без Турция пазарене не може да има\".", "date": "2019.11.29", "title": "В. \"Милят\": Либия - новият съсед на Турция"}
{"url": "https://www.24chasa.bg/novini/article/7923327", "text": "Днес внасяме промени в наказателното процесуалния кодекс. Много време се води дискусия за промени в съдебната власт. В закона трябва да се заложат принципи в работата на прокуратурата и главния прокурор, каза лидерката на БСП Корнелия Нинова. Тя обясни, че с новите промени ще се налага контрол върху прокуратурата от съда. Всеки, който е подал сигнал и няма реакция от прокуратурата, може да се обърне към съда и да обжалва действията на прокуратурата. Така може да се възстанови чувството за справедливост, добави тя и каза още, че тези промени са препоръчани отдавна от европейските институции Нинова обяви, че ще търси подкрепа и от другите парламентарни групи.", "date": "2019.11.29", "title": "БСП внася промени в наказателно-процесуалния кодекс"}
{"url": "https://www.24chasa.bg/novini/article/7923326", "text": "Външните министри на Република България и Федерална Република Германия Екатерина Захариева и Хайко Маас се срещнаха в Берлин, а след това отбелязаха заедно 140-ата годишнина от установяването на дипломатическите отношения между двете държави, като откриха концерт на Камерния оркестър на Софийската филхармония под диригентството на маестро Найден Тодоров във Френската катедрала на площад “Жандарменмаркт” в Берлин. Това съобщиха от пресцентъра на Министерството на външните работи. “Връзките между нашите две страни, едни от най-древните в Европа, всъщност са доста по-стари - първият договор между българската държава и немското кралство е от 843 година. Важното е, че и днес сме партньори, съюзници и близки приятели. Германските инвестиции у нас възлизат на 3 млрд. евро, а всяка година 1 млн. германски туристи идват у нас”, заяви вицепремиерът Захариева. Министър Маас се присъедини към думите на българския си колега: “Днес празнуваме детски рожден ден - 140 години, в сравнение с общата ни многовековна история. Винаги сме били свързани, особено чрез културата, независимо от политическите системи. Свързват ни нашите сънародници - 350 000 българи живеят в Германия. Свързва ни общият копнеж по една единна Европа, която няма да се разпадне на Източна и Западна, Северна и Южна Европа.” Министър Захариева припомни, че през 2019 г. отбелязваме няколко значими събития, които промениха историята на нашите народи и на Европа - 30-годишнината от падането на Берлинската стена и 70 години от основаването на НАТО. България отбелязва и 15 години от приемането й в Алианса като отговорен член, който стриктно изпълнява своите ангажименти. “Искам да благодаря на Германия за лидерската роля в процеса на европейска интеграция на Западните Балкани и подкрепата за страните от Централна и Източна Европа. Догодина Република България заедно с Република Северна Македония ще председателства Берлинския процес и се надявам да допринесем за конкретни и практически ползи за региона”, каза още Екатерина Захариева. “Българската външна политика заслужава уважение - и за усилията за интеграция на Западните Балкани, и заради договора ви за приятелство, добросъседство и сътрудничество с Република Северна Македония, който е пример за целия регион. Бих искал и другите държави да са толкова смели като България”, заяви министър Хайко Маас. На тържеството в Берлин присъстваха председателят на Комисията по култура и медии в Народното събрание Вежди Рашидов, представители на дипломатическия корпус в Берлин, българските почетни консули във Федералната република, представители на германския бизнес в България, наши сънародници, живеещи в Берлин.", "date": "2019.11.29", "title": "Хайко Маас към Захариева: Бих искал и други държави да са смели като вас"}
{"url": "https://www.24chasa.bg/novini/article/7923370", "text": "Албанското министерство на отбраната оповести имената на жертвите на катастрофалното земетресение, ударило страната преди три дни, а броят на жертвите официално е 46, предаде агенция АТА. Броят на жертвите бе уточнен, сред като снощи спасителните екипи извадиха още четирима души от руините в Дуръс, предава БТА. По данни на министерството броят на жертвите в Дуръс се е увеличил до 22, в Круя - 23 и Курбин е загинал един човек. По данни на министерството на здравеопазването над 2000 души са ранени в земетресението с магнитуд 6,4 по Рихтер, което разтърси Дуръс и околностите му във вторник рано сутринта. Междувременно нов трус с магнитуд 3,8 по Рихтер е регистриран снощи в 21.37 часа местно време в Албания. Епицентърът му е бил на 28 км северозападно от Тирана на дълбочина 10 км. Минути по-късно още един трус с магнитуд 3,3 е разтърсил страната, с епицентър на 15 км северозападно от Тирана и на дълбочина 21 км. Няколкостотин вторични труса последваха земетресението от вторник, като три от тях са с магнитуд 5 по Рихтер.", "date": "2019.11.29", "title": "Ясни са имената на жертвите на земетресението в Албания, вторичните трусове продължават"}
{"url": "https://www.24chasa.bg/novini/article/7923369", "text": "„Получило се е смесване между това, което принадлежи на институцията и това, което принадлежи на човек“, каза пред    криминалният психолог проф. Калин Гайдаров и добави, че когато човек работи в банка и с много пари, изкушението е голямо. „Друга е случката с този неясен виртуален партньор. Общуването в мрежата е достатъчни пълноценно за специфична категория хора“, коментира той. „Нещата са сериозни от чисто криминална гледна точка“, допълни криминалистът. Според него Гайдаров мотивът на банкерката е чисто личен и психологически: „На 38 година тя е с потенциала, който тя трябва да разгърне. Той е свързан с майчински инстинкти. Този подтик от природата, той трябва да се реализира“. „Друг въпрос е, че тази банка трябва да има достатъчно силен контрол, да следи какво се случва. Но в крайна сметка не можете да влезете в главата на един човек, колкото и да се опитвате“, каза проф. Гайдаров. Според него, нищо не се е променило от времената с любовните истории, описани в литературата: „Това се случва по един технологичен начин. Същата история като Ромео и Жулиета, но прехвърлена в днешно време“. Криминалистът смята, че банкерката е искала да се реализира като личност, макар и по един доста необичаен начин Според него фактът, че тя има вид на скромен и затворен човек, пречи на социалното общуване, към което всички ние се стремим. Проф. Гайдаров изтъква, че фактът, че преди присвояването на парите банкерката и баща и са теглили кредити, парите от които също са изпратени на непознати, говори, че цялата история наистина има личен момент, а не става въпрос само за алчност. „Възможно е да бъде манипулирана с много неща през тази връзка с този странен човек, който ние все още не знаем кой е. Но най-вероятно става дума за такъв тип манипулация“, каза още криминалистът. „Искала е да бъде полезна, да бъде свързана и да бъде майка. Реализацията е странна, тя е абсурдна, но хората започват да живеят по някакъв откъснат начин“, добави той.", "date": "2019.11.29", "title": "Криминален психолог: Мотивът на банкерката е личен, не от алчност"}
{"url": "https://www.24chasa.bg/novini/article/7923438", "text": "Нередовни банкноти е приела банка в Смолян, от което е възникнала щета в размер на 650 лв. В нея влязло неизвестно лице и поискал да развали банкноти от по 100 лв. В последствие се оказало, че банкнотите са фалшиви. Измамата е станала на 22-ри ноември. Банкнотите приети от банката са нередовни, но дали са фалшиви, ще бъде установено след експертиза, съобщи местната полиция. Местопроизшествието не е запазено. Образувана е преписка която е докладвана в РП- Смолян.", "date": "2019.11.29", "title": "Измамник ощети с нередовни пари банка в Смолян"}
{"url": "https://www.24chasa.bg/novini/article/7923413", "text": "Kaufland България получи наградата Superbrands за България и беше удостоена със специална грамота в категорията „Потребителски марки“ за 2019/2020 година. Superbrands е независима институция, която отличава и популяризира марки, откроили се на националния пазар. Конкурсът се организира всяка година в над 80 страни, а това е седмото му издание в България. Методиката му за подбор и оценяване на брандовете е универсална във всички държави, в които присъства организацията. Той се осъществява чрез гласуване от експерти и от национално допитване до потребители, осъществено с водещия институт за пазарни проучвания GfK, в интернет. По този начин се изследва както експертното мнение, така и предпочитанията на потребителите. При оценяването журито в лицето на двете групи – експерти и потребители, взима предвид основните критерии на Superbrands, за да бъде отличена една марка с наградата. Всеки бранд трябва да се изяви с три качества – качество, надеждност и различие. „Супер бранд се прави само със супер екип. Това не е първото отличие за Kaufland от Superbrands, като зад всяко стоят огромни усилия от страна на целия ни екип, както и признанието на клиентите, заради които ще продължим чрез действия да доказваме, че заслужаваме тяхното доверие.“, каза Анна Кастрева, мениджър „Корпоративни комуникации“ в Kaufland България на церемонията за връчване на отличията Superbrands 2019/2020. В България Kaufland е номер 1 в сектора на модерната търговия с годишен оборот от близо 1,6 млрд. лева. С екип от над 6 000 служители компанията ежедневно работи за удовлетвореността на клиентите, като им предлага огромно разнообразие от качествени и свежи продукти на изгодни цени, както и удобно и лесно пазаруване. В момента Kaufland България има 59 хипермаркета в 34 града в страната. Присъствието на марката в различни градове позволява на потребителите да се възползват от добре селектиран микс от продукти и изключително богат избор за техните разнообразни нужди. От отварянето на своя първи хипермаркет през 2006 г. до днес Kaufland България се превърна в доверен помощник на българското семейство, в предпочитан партньор за българския производител и в значим фактор за стимулирането на националната и регионална икономика и инфраструктурата по места с инвестиции от над 1,4 млрд. лева. През последните няколко години Kaufland разгръща своите действия за корпоративна социална отговорност под слогана „Действията носят промяната“. Компанията развива своята политика за устойчиво развитие и затвърждава ролята си на отговорен лидер в динамичния сектор на модерната търговия, като непрекъснато работи за иновативни решения с конкретен принос в полза на обществото и опазването на околната среда.", "date": "2019.11.29", "title": "Kaufland България е Superbrand за 2019/2020 година"}
{"url": "https://www.24chasa.bg/novini/article/7923479", "text": "\"Очакваме експертизите. Няма разрушена стена, само е напукана. Чул се е пукот от високата температура, каза за пожара в \"Пирогов\" министърът на МВР Младен Маринов в кулоарите на парламента и добави, че не е имало взрив, както беше съобщено по-рано. Той поздрави болничния екип за бързата им реакция и доброто справяне с инцидента. Маринов обясни, че се работи и по версията палежът да е тръгнал от цигара и няма срок за изготвянето на експертизата. Министърът коментира и предложението на патриотите в Закона за МВР да се запише, че доброволни отряди ще се борят с престъпността и в частност с ромската престъпност. Той определи това предложение като противоречиво и отбеляза, че закона възлага полицейски правомощия само на органите на реда. Възникват много въпроси. Нужно е доброволците да са максимално защитени, за да не пострадат. Трябва да се помисли докъде да се простират правомощията им, каза Маринов и добави, че има практика доброволци да се ползват при изчезнали хора. Той нарече абсурд идеята на патриотите, доброволците да могат да извършват граждански арести.  Министърът се изказа и за близо 5-те млн. лв., които ще бъдат похарчени за бързоскоростни патрулки, които ще следят за скоростта по магистралите. Той посочи, че в сумата влиза и оборудването към автомобилите, което е последната дума на техниката. \"Процедурата още не е пусната. Техниката ще включва разпознаване на номера на автомобили, която ще се използва при издирване на коли и лица\", каза още Маринов.", "date": "2019.11.29", "title": "Младен Маринов: Очакваме експертизата за \"Пирогов\""}
{"url": "https://www.24chasa.bg/novini/article/7923920", "text": "В четвъртък вечерта във врачанската полиция бил получен сигнал за намерен мъртъв 77-годишен мъж от негов близък. Патрули на полицията и съдебен лекар пристигнали на местопрестъплението. Преглед на трупа бързо установил, че има много нанесени удари върху тялото, които са довели до смъртта на жертвата. Служителите на реда реагирали светкавично и започнали да издирват извършителя. Незабавно започнали процесуално-следствени действия и като заподозрян за убийството на възрастния мъж бил задържан в ареста 50-годишният му син. По случая било образувано и досъдебно производство, съобщиха от полицията. Пребитият до смърт бил намерен във вилата му в лозята край Враца. Открила го дъщеря му, която от няколко дни нямала връзка с него. На задържания пък била назначена експертиза от психиатри, които да проверят дали е вменяем, тъй като има съмнения, че той има психически отклонения.", "date": "2019.11.29", "title": "Откриха мъртъв възрастен мъж край Враца, заподозрян е синът му"}
{"url": "https://www.24chasa.bg/novini/article/7923998", "text": "Това е една от седемте промени в правилника за работа на СОС, които предлага групата на ГЕРБ. Предложенията бяха представени от председателя на СОС Елен Герджиков и Силвия Христова, която оглавява работната група за промяна на правилника. Гражданите вече ще могат да присъстват на сесия на СОС, но при определен ред. Това ще става, когато гражданин отправя въпрос, представляващ обществен ред и предложения за включване на точки в дневния ред на СОС, те ще се разпределят от председателя на ресорните комисии. Ако точката бъде включена в дневния ред на сесията на СОС, то гражданинът, който я е предложил, ще може да присъства и ще има право да се изкаже. Освен това общинските съветници вече ще могат да отправят питания не само към столичния кмет, но и към районните кметове. Другите предложения на групата на ГЕРБ предвиждат на сайта на СОС да се публикуват всички доклади с проектите им за решения, да се излъчват онлайн и заседанията на комисиите, публикуване на протоколите и поименното гласуване на всеки доклад от всяка комисии, както и на сайта на СОС да се публикува поименното гласуване на всеки доклад. По време на предизборната кампания многократно заявихме, че сме готови да отговорим на обществения интерес за по-голяма прозрачност в работата на СОС. Затова още на първата сесия сформирахме работна група за промяна на правилника. Ще подмина намеците на опозицията, че това се прави под техен натиск. Чуваме гражданите, които искат по-лесен достъп до работата на СОС, заяви Герджиков. Той изрази съмнение, че идеи на други политически групи ще затруднят сериозно работата на СОС. Герджиков даде пример с предложението за увеличаване на дните, в които съветниците да се запознаят с даден доклад - от 3 на 7 дни. Такова предложение отправиха от “Демократична България”. Според Герджиков обаче това ще забави работата на СОС. Той даде пример, че при такива правила само сформирането на комисиите е щяло да отнеме повече от месец. “Трябва ли гражданите да чакат 1 месец, за да заработи СОС?”, попита Герджиков.", "date": "2019.11.29", "title": "ГЕРБ предлага промени в правилника на СОС, Борис Бонев ще може да е зам.-шеф"}
{"url": "https://www.24chasa.bg/novini/article/7923938", "text": "Групата се е занимавала с изработване на скиминг устройства, монтирането им по банкомати и неправомерно теглене на парични средства, съобщават от МВР. Специализираната операция е проведена вчера на територията на София и с. Нови Хан. Действията са осъществени от служители на ГДБОП под ръководството на Специализираната прокуратура. В хода им е неутрализирана четиричленна организирана престъпна група – двама от които са братя от Нови хан. Разследването по образуваното досъдебно производство е във връзка с получена в сектор „Фалшификация“ в ГДБОП оперативна информация за български граждани, извършващи действия със скимиращи устройства и теглени парични средства от подправени банкови карти. Изяснено е, че единият от участниците е съден през 2015 г. във Виетнам за скимиране на банкови карти, друг е задържан през 2017 г. в Чили за неправомерно теглене на средства и е излежал ефективна присъда, трети е задържан за същото в Талин, Естония, съобщи говорителят на Специализираната прокуратура Сийка Милева.  Групата е действала при стриктна организация. Един от участниците е изработвал самите сканиращи устройства, други набирали и обучавали мулета, които да теглят парите, като това ставало в страни като Индонезия, Бали, Тайланд, Перу, където банкоматите не са осигурени с ЧИП и ПИН система. Финансовите постъпления се връщали в България на малки суми. Мулетата, след като теглели средствата, ги превеждали чрез системите за бързо разплащане на имената на роднини на членовете на престъпната група. Скимиращата техника се пращал по шофьори на транспортни компании или спедиторски фирми и била най-вече за страни от Европейския съюз. В рамките на операцията са претърсени 7 адреса и 3 автомобила, установени са две помещения - работилници. От там са иззети външни хартдискове, заготовки, флаш памети, мемори карти и други устройства, предназначени за изготвянето на скимиращи устройства, част от които били поставяни в самия слот на банкоматите, като по този начин те ставали незабележими, уточни прокурор Милева. Много компетентни действия бяха осъществени от колегите от отдел \"Разследвания\" и ги поздравявам за работата, добави заместник-директорът на ГДБОП ст.комисар Стоян Темелакиев. Работихме усилено почти две години, защото целта ни не беше да задържим мулетата, а да стигнем до организаторите и лицата, които реално изработват устройствата. По думите му групи от такъв характер са много конспиративни и трудно се стига до тях - липсват телефони, пазят се от контакти. По думите му заловените членове на престъпната схема са продавали изработените устройства и на други групи, занимаващи се с аналогични престъпления. Той отново припомни, при теглене на пари, гражданите да закриват въвеждането на ПИН кодовете си. Четиримата членове на групата са задържани, повдигнати са им обвинения и са им наложени мерки „парична гаранция“. ", "date": "2019.11.29", "title": "Задържаха българска група за ATM скиминг, обучавала мулета за Бали и Перу (Снимки)"}
{"url": "https://www.24chasa.bg/novini/article/7924072", "text": "Срокът за проверката около смъртта на 3-годишния Александър ще бъде удължен отново. Това стана ясно от изказване на здравния министър Кирил Ананиев в кулоарите на парламента. Момченцето почина преди две седмици след разкарване между 3 болници - педиатрията, Пирогов и \"Лозенец\". Премиерът отстрани временно шефовете им и нареди бърза проверка. Министърът обясни, че има на бюрото си доклад от директора на агенция \"Медицински надзор\", но той е предварителен, а не окончателен. Пристигат нови медицински документи, резултати от кръвни изследвания, чакат се и докладите на четиримата независими експерти, които също са много важни, обясни министърът. За съжаление, може би ще се наложи да се удължи още малко срока. Казвам го със съжаление, защото съм поел ангажимент пред родителите и плед главния прокурор да действаме бързо, но явно такива случаи изискват повече време, каза Ананиев. Той не се ангажира с потвърждение на окончателната диагноза, но обясни, че повечето от медицинските специалисти смятат, че е двустранна бронхопневмония със силна инфекция, която се развива изключително бързо във времето. Министърът изрази възмущението си от поредното нападение над лекар - този път в болница \"Света Анна\" в София. \"Не приемам и осъждам всякакви форми на насилие към медицинския персонал. В случая става въпрос и за физическо, и за психическо насилие\", каза той. Чакал доклада на шефа на болницата и моментално ще го предаде на главния прокурор. Вече доста пъти се случва. Не мога да разбера какви са тези хора, които вършат такива деяния, възмути се министърът. Той не знаел подробности, но ставало въпрос за пациент, но не от тази стая. Като се докаже степента на виновност, трябва да се действа според законите, призова министърът. В бюджета за догодина се залагала хоризонтална програма за осигуряване на средства за видеокамери в болниците. Първо ще се сложат на най-рисковите места, където е най-належащо. До 23 декември центърът за лечение на наркозависими ще бъде преместен от болница \"Света Анна\" в столичния квартал \"Младост\" на място, което е отдалечено от жилищни сгради, детски градини и площадки, увери още министърът. Той обясни, че вече има нова сграда, до която има удобен достъп с градски транспорт, но е в затворено място със специализиран достъп. Но не пожела да разкрие коя е. В момента се ремонтирала и трябвало да е готова до 16 декември. В момента на лечение с метадон са 194 хероинозависими пациенти. Това е заболяване и то трябва да се лекува при същите условия, при която и останалите заболявания, обясни министърът. Над 900 пациенти лекувани през годините по програмата, обучавани много с специалисти.", "date": "2019.11.29", "title": "Удължават отново срока за проверката на смъртта на 3-годишния Алекс"}
{"url": "https://www.24chasa.bg/novini/article/7923646", "text": "Китай ще остане привлекателен за чуждестранните инвеститори въпреки глобалния икономически спад и несигурност, каза икономист от „Обединена банка на Швейцария\" (ОБС) в четвъртък. Увеличените коефициенти на китайските А-акции в световния бенчмарк MSCI ще мотивира инвеститорите да насочат портфейлите си към китайския фондов пазар, втория най-голям в света, казва Ху Ифан, главен икономист за Китай в „ОБС\", съобщава  Говорейки за влиянието на търговските търкания върху фондовия пазар, Ху каза, че Китай продължава да изпъква на фона на останалите издигащи се икономики, тъй като тези несигурности имат ограничено влияние върху компаниите, които разчитат в голяма степен на вътрешния пазар. Китайският пазар на облигации вероятно ще се превърне в магнит за чуждестранния капитал през следващите три до пет години, тъй като се очаква юанът да се запази стабилен, добавя тя. Високотехнологични сектори като финансовите технологии и 5G, както и свързаните с потребление индустрии, са също привлекателни сфери за чуждестранните инвестиции, счита Ху.", "date": "2019.11.29", "title": "Икономист на „ОБС\": Китайският финансов пазар остава привлекателен за чуждия капитал"}
{"url": "https://www.24chasa.bg/novini/article/7923847", "text": "Под охрана в окръжния съд в Пловдив бе доведен 45-годишният бизнесмен Йордан Таков. На влизане в залата той бе попитан от репортери дали е станало при самозащита. Отговорът му бе \"да\". Във вторник той застреля съдружника си Христо Ботев (32 г.) и баща му Васил (52), с когото са близки роднини. За двойния убиец прокуратурата иска постоянен арест. , трагедията се разигра в склад на ул. \"Борба\" 18 в града на тепетата, където Ботеви рециклирали кафе-машини. Според разследващите там избухнал скандал между тях и Таков. Поводът бил влошеното финансово състояние на общата фирма на Йордан и Христо. Спречкването прераснало в бой, а малко по-късно свидетел чул изстрели и видял Таков да излиза с пистолет в ръка. Именно този очевидец подал сигнал на 112. Полицейски патрул пристигнал след 3-4 минути и задържал извършителя на място. Таков не се е опитвал да избяга. Той е дал писмени показания, като в тях посочил, че е действал при самоотбрана, тъй като Ботеви го нападнали. ", "date": "2019.11.29", "title": "Вижте бизнесмена, който разстреля баща и син в Пловдив (Снимки)"}
{"url": "https://www.24chasa.bg/novini/article/7924088", "text": "Председателят на Европейския съвет Доналд Туск предаде днес ръководството на институцията на Шарл Мишел, предаде БТА. Мандатът на председателя на Европейския съвет е две години и половина с възможност да бъде удължен само веднъж. Преди пет години не подозирах, че сценарият на моя мандат ще бъде като писан от Алфред Хичкок, пошегува се Туск. Той отбеляза, че от 2015 г. насам ЕС е преживял няколко кризи - на еврозоната, с мигрантите, покрай събитията в Украйна, възхода на \"Ислямска държава\" и решението на Великобритания да се оттегли от Общността. Гордея се, че в последните пет години служих на Европа. Това е най-доброто място на света. Европа ще остане такава, докато бъде континент на свободата и законността, добави Туск. Той заяви, че общата европейска цел е единството. Туск предаде на Мишел звънеца, с който се откриват заседанията на държавните и правителствените ръководители на страните от ЕС. На свой ред Мишел изрази желанието си да направи всичко по силите си за разбирателство между държавите в ЕС. Европа може да бъде по-самоуверена на световната сцена, можем не само да четем, а и да пишем вестникарските заглавия, добави той. Доскорошният белгийски премиер обеща да работи в диалог и за намаляване на бюрокрацията.", "date": "2019.11.29", "title": "Шарл Мишел пое ръководството на Европейския съвет"}
{"url": "https://www.24chasa.bg/novini/article/7923882", "text": "Нови 18 687 123,16 лева се отпускат от Министерството на регионалното развитие и благоустройството чрез Оперативна програма „Региони в растеж“ 2014-2020 г. за повишаване на енергийната ефективност в многофамилни жилищни и административни сгради в 28-те малки общини в страната. Размерът на средствата по процедурата може да бъде увеличен след одобрение на промени в програмата от Европейската комисия в съответствие с решението на Комитета за наблюдение за пренасочване на други 25 млн. лв. за прилагането на такива мерки. За финансиране могат да кандидатстват общините: Ботевград, Берковица, Белоградчик, Генерал Тошево, Девин, Елхово, Златоград, Ивайловград, Крумовград, Козлодуй, Карнобат, Мездра, Малко Търново, Никопол, Нови пазар, Нова Загора, Поморие, Попово, Пещера, Провадия, Разлог, Сандански, Свиленград, Самоков, Севлиево, Троян, Тутракан и Червен бряг. Процедурата е насочена към продължаване и надграждане на инвестициите за повишаване на енергийната ефективност в обществени и жилищни сгради. Всеки кандидат по нея може да подаде до три проектни предложения. Няма ограничение в броя и вида на обектите на интервенция в едно предложение. Проектите може да включват както многофамилни жилищни сгради, така и публични. Допустими са сгради на държавната и общинската администрация, както и общински от образователната, културната и социалната инфраструктура. Предимство се дава на жилищните блокове, като по програмата вече могат да кандидатстват и такива с над 35 самостоятелни обекта в тях. Очаква се в резултат от изпълнението на проектите да се подобрят енергийните и експлоатационните характеристики на одобрените за финансиране здания, което ще позволи устойчивото им управление и поддръжка и намаляване на крайното потребление на енергия. Спестените в следствие на приложените мерки вредни емисии ще доведат до подобряване на средата в малките градове. Срокът за кандидатстване е 27.03.2020 г. Минималният размер на заявената безвъзмездна финансова помощ по всеки проект е 200 000 лева, а максималният не може да надхвърля 1 500 000 лева. Насоките за кандидатстване и необходимите документи могат да бъдат намерени на интернет страницата на МРРБ и на сайта на оперативната програма.", "date": "2019.11.29", "title": "МРРБ отпуска 18,7 млн. лв. за енергийна ефективност в 28-те малки общини"}
{"url": "https://www.24chasa.bg/novini/article/7924122", "text": "Задържаха мъжа,  . Той е на 50 години и се казва Здравко Инджов. След нападението той успя да избяга и беше обявен за общодържавно издирване, предава  . В петък по обяд Инджов сам дойде пред лечебното заведение. Мъжът заяви, че е бивш полицай и твърди, че не е посягал на никого. Казва, че сестрите не му давали да пуши в отделението. Според него една от тях се е свила сама в ъгъл на стаята, без той да я е удрял. В нощта срещу петък лекари в болница „Св. Анна“ в София станаха обект на брутална агресия. Около 4 ч. в Клиниката по хирургия е извикан за консултация лекар от КАИЛ на болницата. Консултацията се е налагала заради лечението на тежко болен пациент. В това време друг пациент, приет за планова операция, започнал да вилнее в коридора на Първо отделение на Клиниката по хирургия. Той удрял, блъскал, душил и обиждал лекари и сестри, оплакаха се от лечебното заведение. Размахвал и белезници и заплашвал с арест. Предварително е сложил на камерите гумени ръкавици, за да попречи на видеозаснемането. Счупил и врата на клиниката. Удрял е главата на едната от лекарките в стената.", "date": "2019.11.29", "title": "Задържаха вилнелия в столична болница, бил е полицай"}
{"url": "https://www.24chasa.bg/novini/article/7924172", "text": "Парламентът даде възможност касетъчни боеприпаси и противопехотни мини да се унищожават от физически и юридически лица извън територията на Република България, предаде БТА.  Това стана с приемането на първо и второ четене на промени в Закона за изпълнение на Конвенцията по касетъчните боеприпаси и Конвенцията за забраната на използването, складирането, производството и трансфера на противопехотни мини и за тяхното унищожаване. При отпадане на необходимостта за въоръжените сили да използват останалите на съхранение за специални цели противопехотни мини ще се наложи и тяхното унищожаване. Възможно е унищожаването да се извърши в чужбина, приеха депутатите. С измененията се регламентират дейностите по издаването на някои разрешения за унищожаване и транспортирането на територията на Република България на касетъчните боеприпаси и противопехотни мини. Предвидено е при унищожаване на касетъчни боеприпаси и противопехотни мини извън пределите на страната разрешението за унищожаване да се издава от компетентните органи по националното законодателство на държавата - страна по Конвенцията по касетъчните боеприпаси и Конвенцията за противопехотните мини. Регламентирана е възможността транспортирането на касетъчни боеприпаси и противопехотните мини с цел унищожаване да се извършва от лицата, които са получили разрешение за унищожаване. Кольо Милев /\"БСП за България\"/ обясни, че разрешението за транспортиране ще се издава от ГД \"Национална полиция\". Освен това се решава и един друг въпрос - за материалите, които се получават от унищожаването на мините и най-вече при тяхното разкомплектоване, посочи той. Сега се дава възможност фирмите, които ще извършат унищожаването, те да носят отговорност и за пълното употребяване и използване на взривните вещества и отпадъците, които се получават, коментира Милев.", "date": "2019.11.29", "title": "Ужищожаването на български противопехотни мини ще става и в чужбина"}
{"url": "https://www.24chasa.bg/novini/article/7924193", "text": "Учени от Норвежкия институт за естествени и технически науки изучиха поведението на потребителите на сайта за запознанства Тиндър и установиха, че само 20 процента от срещите завършват с интимна близост, пише сайтът Лайф, цитиран от БТА.  На останалите 80 процента не им провървяло и те не могли да преспят с никого нито веднъж от приложението за запознанства. Само половината от потребителите са се срещали поне с един от своите \"съответстващи\" партньори от портала. За провеждане на експериментите специалистите направили анкета с 269 норвежки студенти, които някога са ползвали приложението Тиндър. От тях 60 процента били от женски пол и 40 процента от мъжки. Учените стигнали до извода, че Тиндър не е изменил моделите на романтични отношения между хората, въпреки че в апликацията всеки ден съвместимост получават 26 милиона двойки. Но голяма част от тях дори не достигат до лична среща.", "date": "2019.11.29", "title": "Едва 20 процента от срещите в Тиндър завършват с интимна близост"}
{"url": "https://www.24chasa.bg/novini/article/7924213", "text": "Албания пусна специално лого, с което търси помощ и солидарност след разрушителното земетресение, сполетяло страната онзи ден. Трусът с магнитуд 6,4 по Рихтер взе десетки жертви и нанесе сериозни поражения. Хиляди семейства прекарват студените нощи на палатка. С логото Албания насърчава всеки, който има възможност да дари средства на e-albania.al/donate. България вече изпрати четири автомобила с хуманитарна помощ, а правителството взе решение да окаже и финансова помощ от 200 хил.лв. В помощ на Албания се изпращат палатки за 1000 човека, 1000 комплекта с одеала и възглавници; хуманитарни пакети за 500 човека и надуваеми одеала. Готов е и екип от 20 души, които са подготвени за търсене и спасяване и имат готовност да заминат за Албания.", "date": "2019.11.29", "title": "Албания пусна лого с апел за помощ след земетресението"}
{"url": "https://www.24chasa.bg/novini/article/7924236", "text": "С качулка на главата и маска на лицето бе докарана в съдебната зала доктор Инна Бончева, арестувана за източване на Здравната каса. Тя е съставила фалшиви документи, чрез които изписвала скъпи ампули за параноидна шизофрения, като едната е струвала 700-800 лева.  Психиатърката е фалшифицирала документи на 52-ма пациенти, лекарствата са били продавани на черно по 300 лева ампулата. Използвала е посредници, на които е плащала по 30 лева за разнасяне на лекарствата. Проверява се дали в схемата са замесени джипита и хора от здравната каса. Лекарката бе докарана в районния съд в Пловдив, тъй като прокуратурата иска постоянен арест за нея. Тя свали качулката и маската си в съдебната зала, а адвокатът й поиска клиентката му да не бъде снимана. Съдът отложи с 1 час заседанието, тъй като защитата поиска да се запознае с материалите на прокуратурата.  Очаквайте подробности.", "date": "2019.11.29", "title": "Вижте в съда арестуваната лекарка, точила касата с фалшиви документи (Снимки)"}
{"url": "https://www.24chasa.bg/novini/article/7924290", "text": "„Източното партньорство“ има за цел да засили политическото асоцииране и икономическата интеграция на шест източноевропейски и южнокавказки държави: Армения, Азербайджан, Беларус, Грузия, Република Молдова, Украйна. Вицепрезидентът Йотова подчерта, че „Източното партньорство“ видимо отсъства от приоритетите на Европейския съюз. При изказването си пред Европейския парламент преди дни новият председател на Европейската комисия Урсула фон дер Лайен дори не го спомена, говорейки за външната политика на съюза. А общите и пожелателни формулировки от първата декларация през 2009 г. продължават и до днес. Илияна Йотова направи кратка равносметка на постигнатото в партньорството между Европейския съюз и тези шест държави – либерализиране на визовия режим и отпадане на визите за няколко държави; мрежи за сътрудничество, чиито резултати все още не са във видимата сфера; известен ръст на европейски инвестиции; договори за асоцииране с Украйна, Грузия Молдова. Вицепрезидентът посочи основните причини за липсата на реална реализация на „Източното партньорство“. Първо, Москва е убедена, че инициативата има за главна цел разрив на връзките между Русия и страните участнички. „От друга страна, вътре в самия Европейски съюз сякаш не успяхме да ангажираме всички 28 държави членки във внимателно разработване на нашата обща политика в източна посока и в нейното методично прокарване“, отбеляза Илияна Йотова. По думите на вицепрезидента в страните от „Източното партньорство“ бяха създадени свръхочаквания, най-голямото от които бе, че пълноправното членство е на една ръка разстояние. „Едва ли нещо може да дискредитира повече европейската идея от излъганите надежди“, посочи Илияна Йотова. Според вицепрезидента перспективите за успешно развитие на „Източното партньорство” бяха допълнително подкопани от превръщането на инициативата в контрапункт на друга не по-малко важно направление на европейската външна политика – Средиземноморието. „Източно партньорство“ изкара отношенията на ЕС с голяма част от бившите съветски републики пред скоби, а вътре в скобите останаха отношенията с Русия. Всъщност големият проблем е, че по сходен начин Русия изважда пред скоби отношенията си с нас, Европейския съюз и двустранните отношения на Москва с държавите членки, а вътре в скобите остават отношенията с бившите съветски републики. Така разглеждано уравнението и от страна на ЕС, и от страна на Русия, води до възприемането на страните в Южен Кавказ и на Украйна, Беларус и Молдова като оспорвано, а не споделено съседство между ЕС и Русия“, каза вицепрезидентът Йотова. Според Илияна Йотова от ключово значение е Европейският съюз да убеди Русия, че не желае противопоставяне и е от интерес на всички Южен Кавказ да бъде разглеждан като територия именно на споделеното съседство. Въпреки нерадостната настояща картина на инициативата вицепрезидентът е убедена, че тя си заслужава да съществува. „Но при условие че преосмислим в дълбочина основите, върху които строим своята източна политика по съседство и внесем нужните промени“, изтъкна Илияна Йотова. Вицепрезидентът призова за по-активната роля на България в инициативата „Източно партньорство“. По думите на Илияна Йотова географското положение на страната ни, както и позицията ѝ в ЕС, въоръжава българските политици с идеи за участие в дискусиите за бъдещето на инициативата. „Очаквам най-накрая да чуя консолидирана българска позиция по темата, да видя повече обществени дискусии“, посочи вицепрезидентът и подчерта, че в никакъв случай не бива да се противопоставят „Източното партньорство“ и евроинтеграцията на Западните Балкани. Илияна Йотова постави големия въпрос за развитието на Европейския съюз, по който нямо общо виждане между държавите членки. А отговорът на този въпрос ще даде и перспективата пред разширяването на съюза. „Политическото разширяване среща противоположното виждане както на отделните лидери в Европа, така и на европейските институции. От една страна е твърдият отпор на Франция, от друга – германската позиция за разширяване на политическия съюз“, заяви вицепрезидентът.", "date": "2019.11.29", "title": "Йотова: 10 години „Източно партньорство“ на ЕС – много амбиции, малко резултати"}
{"url": "https://www.24chasa.bg/novini/article/7924314", "text": "Назначавам Иван Стоименов Гешев за главен прокурор на Република България. Това постановява президентът Румен Радев с указ № 273. Решението е обявено днес в Държавен вестник, предаде  . Пленумът на Висшия съдебен съвет (ВСС) гласува повторно избора на Иван Гешев за нов главен прокурор на 14 ноември 2019 г. С 20 гласа “за” и 4 “против” пленумът на ВСС повторно гласува за кандидата за главен прокурор Иван Гешев. На първото гласуване на 24 октомври Гешев беше избран с 20 гласа “за” и 4 “против”. На 7 ноември, президентът Румен Радев върна обратно във ВСС избора на Гешев с мотива, че не е имало истинско състезание между кандидати. След повторното гласуване на Гешев, президентът Радев подписа указа за назначаването на новия главен прокурор. Конституцията казва, че главният прокурор се назначава и освобождава от президента по предложение на пленума на Висшия съдебен съвет за срок от седем години без право на повторно избиране. Президентът не може да откаже назначаването или освобождаването при повторно направено предложение.", "date": "2019.11.29", "title": "Държавен вестник обнародва указа за назначаването на Гешев"}
{"url": "https://www.24chasa.bg/novini/article/7924317", "text": "Съжалявам за това, което се случи. Нямах избор, беше ужасно, беше страшно. Искам да се прибера вкъщи, ще изтърпявам всички условия. Аз познавам тези хора много добре. Има опасност за семейството ми. Това каза в съдебната зала Йордан Таков, който е обвинен в двойното убийството на 26 ноември на баща и син - Васил и Христо Ботеви.  Прокурорът Светлозар Чераджийски отрече предварително лансираната версия от разследващите, че мотивът за престъплението е влошено финансово състояние на общата фирма на Христо Ботев и Йордан Таков. Конкретният повод за спречкването във фаталния ден е било, че Таков искал да изнесе кафе машина от склада на ул. \"Борба\", където по-късно се разиграва драмата. В обясненията си Таков сочи, че тогава бил нападнат първо от Христо, а след това от баща му Васил. Посочва, че един от двамата извадил нож. Прокурорът обаче твърди, че такъв не е открит на местопрестъплението и става въпрос за защитна теза. ", "date": "2019.11.29", "title": "Двойният убиец плаче в съда: Нямах избор, има опасност за семейството ми"}
{"url": "https://www.24chasa.bg/novini/article/7924354", "text": "Началото на възстановителните работи на катедралата \"Нотр Дам\" след априлския пожар се очаква не по-рано от края на 2020 година, заяви френският министър на културата Франк Риестер в ефира на телевизионния канал Би Еф Ем. Забавянето е свързано с осигуряването на общата безопасност на зданието за строителите.\"В края на 2020 и началото на 2021 година ще започне реконструкцията, заяви Риестер. Защо не по-рано? Защото на първо място трябва да осигурим безопасността на \"Нотр Дам\". Министърът уточни, че трябва да бъде раздигнато скелето, изградено около срутилата се стрела на храма, трябва да се разчисти зданието от останалите отломки и да се повиши устойчивостта на конструкцията. По оценка на Риестер съответните строителни работи трябва да завършат до пролетта на 2020 година. Паралелно с тях ще се подбират проектите за възстановяването на зданието. Ръководителят на културното ведомство не уточни дали става дума за реконструкция в предишния вид на катедралата или ще бъдат създадени по-съвременни конструкции.", "date": "2019.11.29", "title": "Реконструкцията на \"Нотр Дам\" почва в края на 2020 година"}
{"url": "https://www.24chasa.bg/novini/article/7924409", "text": "Засилващото се геополитическо съперничество в Арктика между САЩ, Русия и Китай увеличава напрежението в региона, обяви днес датското военно разузнаване, цитирано от Ройтерс. Споровете в Арктика за глобалното затопляне и достъпа до минерални ресурси се разгорещиха през май, когато холандският държавен секретар Майк Помпейо обвини Русия в агресивно поведение в полярния регион и предупреди, че действията на Китай трябва да бъдат внимателно следени, предава  . „Мащабна силова игра между Русия, САЩ и Китай увеличава напрежението в Арктика“, се казва годишния доклад за оценка на риска на спецслужбата. Дания е превърнала в приоритет поддържането на международното сътрудничество в региона, както и разрешаване на всякакви потенциални проблеми с помощта на политически преговори между засегнатите страни. „Но целите на Дания стават по-трудни за постигане, тъй като Русия в частност засилва военните си способности в Арктика“, се казва още в доклада.", "date": "2019.11.29", "title": "Дания: Съперничеството между САЩ, Русия и Китай засилва напрежението в Арктика"}
{"url": "https://www.24chasa.bg/novini/article/7924892", "text": "Състав на Окръжния съд в Хасково определи мярка за неотклонение задържане под стража спрямо непълнолетен, обвинен в умишлено убийство с особена жестокост и по особено мъчителен за жертвата начин, стана ясно в съда след закрито заседание по делото, съобщи БТА.  Престъплението е било извършено миналата неделя вечерта. Трупът на жертвата бе открит в понеделник, 25 ноември, сутринта на улица в селото със следи от физически травми, мозъчен кръвоизлив, счупени шест ребра, кръвоизлив в коремната кухина и множество повърхностни рани и охлузвания по долни и горни крайници, както констатира извършената аутопсия. Мярката може да бъде обжалвана в Апелативния съд в Пловдив.", "date": "2019.11.29", "title": "14-годишен остава в ареста за убийството в Александрово"}
{"url": "https://www.24chasa.bg/novini/article/7924900", "text": "Виртуалният любовник на обвинената варненска банкерка твърди, че тя му е пратила само 15 000 лева. Това съобщи пред медии наблюдаващият прокурор Светлана Данева, предаде  . Според прокурора мъжът, на който Невена Йорданова е пращала пари, твърди че самата варненка му е предложила да изпрати сумата, с която да му помогне да реши част от финансовите си проблеми. „Делото е едва на няколко дни, но и третото лице ще бъде обследвано. Вече има предприети процесуално следствени действие спрямо него и близки. Спрямо събраните доказателства ще преценим дали да го привличаме като обвиняем и в какво качество. Към момента това, което знаем от банката, е, че обвиняемата е ощетила 19 клиенти с над 1 милион лева, като сумата може и да набъбне, защото се извършва вътрешна проверка“, допълни Светлана Данева. Сумите са били теглени в продължение на 3 години, като разследващите органи нямат данни къде са в момента откраднатите пари и дали действително сумите са пращани по куриер към виртуалния ѝ приятел. „Не мога да си представя как един милион лева са били изпратени по куриер в пликове пишейки документи“, каза още прокурор Данева. Успоредно с това стана ясно, че от имот в село Мокреш, Монтанско, полицията е иззела 30 000 лева, за които има съмнение, че са изпратени от Невена Йорданова. В обясненията си онлайн приятелят ѝ е казал, че парите са на баща му, като това тепърва предстои да бъде изяснено от разследващите. Към момента сумата е приета за веществено доказателство. Светлана Данева допълни, че самопризнанията, които обвиняемата е направила, не са необходими на прокуратурата, защото има достатъчно доказателства за извършеното от нея деяние. „Такава голяма сума, има още по-голяма вероятност да е скрита някъде другаде“, каза още наблюдаващият прокурор. В съдебната зала бе препоръчано на обвинената да ѝ бъде извършено съдебно-психиатрична епикриза. За престъплението, в което е обвинена Невена Йорданова, може да получи присъда от 10 до 20 години затвор, конфискация на имущество и забрана за упражняване на определени професии.", "date": "2019.11.29", "title": "Виртуалният любовник на варненската банкерка: Тя ми прати само 15 000 лв."}
{"url": "https://www.24chasa.bg/novini/article/7924928", "text": "Окръжният съд в Сливен насрочи за 9 януари 2020 година първото разпоредително заседание по делото за убийство на седемгодишно дете от село Сотиря. Това съобщи пред БТА говорителят на Окръжен съд - Сливен съдия Мартин Данчев. Обвинителният акт срещу 21-годишния Мартин Трифонов бе внесен от Окръжната прокуратура миналия петък. Той е обвинен за убийство на малолетно дете по особено мъчителен за жертвата начин и с особена жестокост, за което законът предвижда наказание \"лишаване от свобода\" от 15 до 20 години, доживотен затвор или доживотен затвор без право на замяна. Второто обвинение е опит за изнасилване по чл.152 от НК, за което се предвижда от 10 до 20 години затвор. Третото обвинение е за блудство с малолетно дете, като предвиденото наказание е от 5 до 20 години \"лишаване от свобода\". По това дело няма да бъде допуснато съкратено следствие, заради промяната в закона, която забранява такава процедура при умишлено причиняване на смърт, посочи още съдия Данчев. Обвиняемият се намира в болницата на затвора в София, като в деня на делото ще бъде конвоиран до сливенския съд. Престъплението бе извършено на 15 август. Трифонов бе заловен след почти 24-часово издирване на следващия ден и бе ранен след като оказал съпротива. Случаят доби широк обществен отзвук, като на няколко протеста и бдения граждани поискаха отмяна на съкратеното съдебно следствие и доживотен затвор без право на замяна за убиеца на седемгодишната Кристин.", "date": "2019.11.29", "title": "На 9 януари е първото заседание за убийството на 7-годишната от Сотиря"}
{"url": "https://www.24chasa.bg/novini/article/7924929", "text": "Унгарската полиция съобщи, че е открила два тунела, използвани от мигранти, за да влизат нелегално в страната от Сърбия, предаде Асошиейтед прес, цитирана от БТА.  Единият тунел е бил открит в южното село Ашотхалом, където били задържани 44 мигранти, използващи съоръжението. Другият тунел в село Чикерия е с дължина 21,7 метра, но там не са засечени успешни преминавания на границата. Полицията съобщи, че е открила двата тунела скоро след като са били завършени и ги е засипала. През 2015 г. в разгара на мигрантската криза в Унгария изгради ограда с бодлива тел по южната си граница, за да задържи мигрантския поток, идващ от Близкия изток и Азия, и насочен към Западна Европа.", "date": "2019.11.29", "title": "Унгарската полиция откри два тунела на границата, използвани от мигранти"}
{"url": "https://www.24chasa.bg/novini/article/7924979", "text": "ДПС ще избере ново ръководство на партията на 26 април догодина, когато се навършват и 30 г. от регистрацията на движението в съда. Това решение е взел Централния съвет на партията днес, обяви лидерът на ДПС Мустафа Карадайъ на пресконференция пред журналисти. “По първа точка анализа ни за изборите беше много задълбочен и конструктивен като се отчете, че безспорно изборните резултати са много добри за ДПС, като в тези избори ДПС влезе с общо 37 кметове на общини, а резултатът ни е 47 кметове на общини, избрани от ДПС. Което прави над 25% ръст. Освен това са избрани и 916 общински съвтници. 681 кметове на кметства са избрани от ДПС, а общият брой е 1968. Резултатите са много добри. Още един показател за тези избори ДПС на последните парламентарни избори имаше около 315 хил. гласа, на европейските около 320 хил., а на местните - 310 хил. гласа. Това дава повод и основание да твърдим, че няма друга политическа паритя, която на всички видове избори да има еднакъв изборен резултат в пратийния вот. Има още една оценка направена от Централния съвет в анализа на местните избори, а тя е че има отстъпление от демокрацията. Различни бяха мненията и комемтарите в различните общини за правенето на избори, каза Карадайъ. ЦС на ДПС реши да свика Х-та национална отчетна изборна конференция и тя да се проведе на 26 април 2020. Тогава се навършват и 30 г. от регистрацията на ДПС в съда, обясни Карадайъ. Подчерта, че критериите и базата за определяне на кандидати - на всеки 500 гласа от последните избори за парламент през 2017 г. по един делегат. Ще има промени и в устава и програмата на партията. Предложенията ще могат да се правят до 19 април. Централното оперативно бюро на партията пък е упълномощено за подготовката на националната конференция. Движението е приело и две декларации. В първата от партията призовават “всички свободни и активни граждани, както и всички партии да се преборим с арогантността и цинизма на управлението, с омразата и агресията, както и с разделението и противопоставянето, за да се гарантира демократичното и евроатлантическо развитие на страната, за да се извършат нужните реформи и да се реализира ускорено догонващо икономическо развитие на България”. В другата декларация от движението пък призовават “за конструктивен надпартиен диалог и сътрудничество за гарантиране на нулева толерантност спрямо насилието над жени и деца, както и за преодоляване на подвеждащите тълкувания на актове, касаещи основаното на пола насилие, в името на закрила на правата на човека и достойнството на всички български граждани”.", "date": "2019.11.29", "title": "ДПС ще избира ново ръководство на 26 април догодина"}
{"url": "https://www.24chasa.bg/novini/article/7924978", "text": "Към настоящия момент в страната има 19 обекта, които изпълняват критериите за задължително лицензиране като зоологически градини. От тях 14 са с валиден лиценз, два са в процедура на лицензиране, два са затворени за посещения и един е с отнет лиценз. Това съобщи министърът на околната среда и водите Нено Димов в отговор на въпрос от парламентарния контрол, цитиран от БТА. Двете зоологически градини в процедура по лицензиране са в Горни чифлик и в Разград, затворени за посещение са зоологическите градини в Габрово /поради липса на валиден лиценз/ и в Стара Загора /поради започване на ремонтни дейности/, а зоологическата градина с отнет лиценз е в Кюстендил. Тази година е лицензирана една нова зоологическа градина и това е в Бургас, и са преиздадени седем лиценза за дейност като зоологическа градина в градовете Добрич, Плевен, Кнежа, Димитровград, Хасково, Ловеч и Варна, като лицензите са под условие, каза Нено Димов. Лицензите са със срок на валидност от пет или десет години, в зависимост от това дали зоологическата градина отговаря частично или напълно на минималните изисквания. Към този момент, предвид състоянието на обектите, всички издадени лицензи на зоологически градини са за срок от пет години, обясни министърът. \"Лицензите неслучайно са издадени с условие и за по-краткия срок, защото няма нито една, която напълно да отговаря, за да получи десетгодишния лиценз\", посочи той. Министър Нено Димов съобщи, че през 2019 г. в Кюстендил е регистрирана дейност при отнет лиценз, затова е издадено наказателно постановление за налагане на имуществена санкция на общината, което в момента се обжалва. Министърът посочи, че междувременно се разглеждат плановете за реконструкция на зоопарка и се проверява възможността за извеждане на животните от зоологическата градина и настаняването им при подходящи условия. Той обаче отбеляза, че финансирането на модернизацията е работа на собственика.", "date": "2019.11.29", "title": "14 от 19 зоологически градини в страната били с валиден лиценз"}
{"url": "https://www.24chasa.bg/novini/article/7925010", "text": "Имотите край Докторски паметник са най-търсени. Резиденция за 4,5 млн. евро е купена в полите на Витоша в столицата през 2019 г., обявиха от агенцията за луксозни имоти, осъществила продажбата. Това е сделката им с най-висока стойност, реализирана през годината. Пазарът на луксозни имоти е с нарастваща активност, особено в София, коментираха от компанията. Запитванията за покупка за луксозни имоти са нараснали с близо 30% на годишна база. От всички реализирани сделки, 70% са за основен дом, а 30% са с цел инвестиция. „Все повече сделки в лукс сегмента се сключват след предоговаряне на офертната цена. Расте и размерът на отстъпките – по време на преговорите купувачите успяват да договорят до 12% по-ниска цена на имота“, каза Весела Илиева, управляващ партньор в компанията. Най-търсените локации за луксозни апартаменти и къщи са в Центъра на столицата, в района на Докторски паметник и в Лозенец, предаде  Цените в Центъра достигат 2000 евро за кв.м, около Доктори паметник са 2100 евро\\кв.м, а в Лозенец – 1600 евро\\кв.м. Привлекателни за купувачите на ново строителство са южните райони – Кръстова вада и Манастирски ливади, където по протежение на бул. „България“ има затворени комплекси на цени от 1450-1550 евро\\кв.м. Продажните цени за луксозен и напълно завършен и обзаведен имот достигат и над 2000 евро/кв.м. „За разлика от масовия пазар, където сделките с ипотечни кредити поддържат висок дял от общите, в луксозния сегмент те са едва 10-15%“, каза Весела Илиева и уточни, че хората, които купуват луксозни апартаменти и къщи, имат възможности за сключване на сделка без банково участие. Повече сделки с кредит се сключват при покупката на къщи в покрайнините на София, както и на луксозни апартаменти в града на цени над 350 хил. евро. При тях обичайно делът на кредита е до една трета от цената на имота, уточни експертът.", "date": "2019.11.29", "title": "Продадоха резиденция в София за 4,5 млн. евро"}
{"url": "https://www.24chasa.bg/novini/article/7925025", "text": "Първото сирене Елвира Ковтун, някога обикновена домакиня, прави в кухнята в жилището си в околностите на Москва. Четири години по-късно тя ръководи процъфтяващ бизнес, облагодетелстван от санкциите, които руснаците и западняците си наложиха взаимно. Твърдите сирена \"Песчерний\" (\"Пещерен\"), които тя произвежда със съпруга си, спечелиха златен медал през октомври на 32-ото издание на престижните World Cheese Awards - първата награда за руско сирене. \"Не мислех, че това е възможно\", ентусиазира се щастливият й съпруг Вячеслав Ковтун, посрещайки журналист на АФП в малката си сиренарница в промишления град Корольов, близо до Москва. Освен личен успех на двойката, тяхната сиренарница е показателна за напредъка на някои браншове от сектора на хранително-вкусовата промишленост в Русия, откакто президентът Владимир Путин обяви ембарго върху редица западни продукти в отговор на санкциите, наложени през 2014 година срещу Москва заради украинската криза. От пет години руското правителство полага все по-големи усилия, за да развива производството на продукти, които заместват вносните. В много области резултатите са твърде спорни, особено във фармацевтиката и технологиите, където възникват проблеми с качеството и цената. За хранително-вкусовия сектор обаче това е просто манна небесна. Създадени бяха редица малки производства за млечни продукти, за да се попълни недостигът им. Същото важи и за плодовете и зеленчуците, освободени от конкуренцията на продукти като полските ябълки или холандските домати. Според асоциацията на руските млекопроизводители, производството на сирена и техни производни се е увеличило с една трета между 2013 и 2018-а, до 670 000 тона годишно. Миналата седмица Владимир Путин призна, че е бил \"твърде обезпокоен\", когато са били обявени първите наказателни мерки срещу Москва, но днес той е удовлетворен от \"много сериозните и убедителни резултати\". \"Всички тези ограничения се оказаха в полза на нашата икономика\", заяви той. Засилен интерес към сирената Елвира и Вячеслав - и двамата са на по 40 години - са първите изненадани от смайващия успех на тяхната сиренарница Beer & Cheese, открита през 2018 година. Търсенето вече превишава производствените им мощности. Те са заринати от поръчки и тяхното сирене, отличено на World Cheese Awards, е изчерпано до април, а \"Песчерний\", с акцентите на орехи и плодове, зрее седем месеца. Двойката произвежда близо 20 разновидности, сред които и сирене, наподобяващо камамбер, и друго, напомнящо на бри с аромат на трюфели. \"И ден не мога да живея без сиренето. Това са моите бебчета\", казва Елвира, която говори като отколешен производител. Джон Фаранд, директор на Guild of Fine Food, който организира конкурса, дори откроява здравия усет на Ковтунови към занаята. При все това Русия, наследничка на Съветския съюз, няма никакъв опит в малкото частно производство, тъй като СССР масово привилегирова промишлените и унифицираните производства, унищожавайки старите технологии. Липсата на традиции в производството на сирена въпреки всичко би могла да се обърне в предимство, защото руските производители са \"свободни от натиска на традицията и могат да правят нововъведения\", отбелязва Фаранд. Ковтунови освен това си спечелиха похвали от конкурента им Олег Сирота, производител на най-известното сирене в Русия, който на 31 години ръководи и Съюза на руските производители на сирена, лобито на сектора. Той разказва, че Вячеслав Ковтун го срещнал през 2016 година и му казал, че иска да продаде строителната си фирма, за да се захване с производството на сирене. Това вече е факт, за голямо задоволство на Сирота. \"Колкото повече добри предприятия за производство на млечни продукти има, толкова повече хора ще имат доверие в нас\", посочва този млад мъж, който също получи награда през октомври, в друг международен конкурс във Франция. Днес Сирота и Ковтунови планират да разрастват бизнеса си и са благодарни за ембаргото на Владимир Путин, което предизвика този \"засилен интерес към сиренето\". \"Не сме измислили нищо ново\", казва Вячеслав Ковтун. \"Русия е произвеждала много сирене преди сто години и го е изнасяла в Европа и Балтика. Ние съживяваме рецептите на нашите предци\".  (От БТА)", "date": "2019.11.29", "title": "АФП: Благодарение на санкциите руските сирена тържествуват"}
{"url": "https://www.24chasa.bg/novini/article/7925028", "text": "Говорителка на германското правителство съобщи, че канцлерът Ангела Меркел ще посети в петък другата седмица нацисткия концлагер \"Аушвиц-Биркенау\", предаде Франс прес, цитирана от БТА. Това ще стане около месец и половина преди отбелязването на 75 години от освобождението на намиращия се на територията на Полша бивш лагер на смъртта и ще е първото посещение на Меркел там. Тя ще е и първият германски правителствен ръководител от 24 години насам, който посещава бившия концлагер, където са избити близо един милион евреи. \"Тя прие поканата на Фондация \"Аушвиц-Биркенау\", отправена във връзка с 10-ата годишнина от създаването й\", каза днес говорителката Улрике Демер. Меркел ще бъде придружавана по време на посещението си от полския премиер Матеуш Моравецки и ще запази минута мълчание пред Стената на смъртта в главния лагер в Аушвиц, където са разстреляни хиляди жертви на нацистите, каза говорителката.", "date": "2019.11.29", "title": "Потвърдено: Меркел отива в \"Аушвиц\" на 6 декември"}
{"url": "https://www.24chasa.bg/novini/article/7925033", "text": "Твърде скъпа според хората коледна елха, издигната в сибирския миньорски град Кемерово, в Русия, предизвика скандал в медиите и социалните мрежи, предаде Франс прес, цитирана от БТА. Възмутените от такова пилеене на средства разкритикуваха идеята, която според тях е ярък символ на процъфтяващата в страната корупция. Високото 25 метра и украсено с близо хиляда лампички съоръжение във формата на коледна елха е струвало около 18 млн. рубли (255 000 евро) или три пъти по-скъпо от елхата, издигната в московския Кремъл, според телевизия ОРТ. Руски медии побързаха иронично да изкоментират \"прекрасния живот\", който явно води Кемерово - промишлен град с 550 000 жители, разположен в миньорския район Кузбас и който никога не е бил смятан за особено богат. \"Тук хората наистина не живеят. Те оцеляват. Да похарчиш 18 млн. рубли за една елха!\", недоволства местният жител Роман Хабибулин в социалната мрежа ВКонтакте. \"Това е също толкова глупаво, както да си купиш последен модел айфон, а децата ти да няма какво да ядат\", пише друг потребител Иван Лебедев. Някои критици призоваха да се използва истинска елха и да се спестят пари за лечението на болни от рак деца или да се осигурят жилища за млади семейства.", "date": "2019.11.29", "title": "Прекалено скъпа коледна елха предизвика скандал в руски миньорски град"}
{"url": "https://www.24chasa.bg/novini/article/7925086", "text": "Полицаи простреляха днес мъж след нападение с нож в района на \"Лондон бридж\" в центъра на британската столица, предаде Ройтерс, като се позова на източник от службите за сигурност. Видеоклипове и снимки в \"Туитър\" показват няколко полицейски коли и автобуси на моста и голям камион запречил няколко ленти от пътното платно. На друг клип, заснет отвисоко от другата страна, се вижда как трима полицаи се отдалечават от човек, който лежи на паважа. Двама от служителите на реда са с насочени пушки към лежащия, който помръдва, предава БТА. От полицията съобщиха, че сигналът за нападение с нож в заведение близо до моста е получен в 13,58 ч. \"Един мъж е задържан от полицията. Смятаме, че няколко души са ранени\", се казва в съобщението. Според \"Скай нюз\" един човек е бил застрелян. Кореспондент на Би Би Си съобщи, че е видял схватка между хора на моста. Полицаи са изтласкали хората от северния край на моста над Темза. На мястото има линейки и медицински екипи, допълни АП.", "date": "2019.11.29", "title": "Стрелба в центъра на Лондон, има убит (Видео)"}
{"url": "https://www.24chasa.bg/novini/article/7925116", "text": "Турският президент Реджеп Тайип Ердоган реагира остро на коментари на френския президент Манюел Макрон срещу турската операция \"Извор на мира\" в Северна Сирия, насочена срещу сирийската кюрдска милиция Сили за защита на народа, съобщава Анадолската агенция, цитирана от БТА.  Френският президент казва, че НАТО е в мозъчна смърт. Уважаеми Макрон, виж, обръщам се от Турция, ще го кажа и в НАТО, първо ти провери твоята собствена мозъчна смърт, заяви Ердоган на церемония в Истанбул, критикувайки по-специално изказване на Макрон, че Турция не трябва да очаква подкрепа от НАТО за своята военна операция в Северна Сирия. Ердоган визира също изказване на Маркон по-рано този месец в интервю за сп. \"Икономист\", в което френският президент бе заявил, че НАТО е в \"мозъчна смърт\". Ердоган посочи също, че Франция няма право и пълномощия да бъде в Сирия. /Сирийският/ режим също не те е поканил там, каза Ердоган по адрес на френския президент. Да се изключи или да не се изключи Турция от НАТО . . . Имаш ли ти пълномощия да взимаш решение за такова нещо, заяви още Ердоган. Ако заплахите към нашата страна от зоната за сигурност и извън нея не бъдат отстранени в разумен срок, ние няма да се поколебаем сами да направим това, посочи турският президент, намеквайки че Турция може да поднови операция \"Извор на мира\". На 9 октомври Турция предприе операция \"Извор на мира\" в Североизточна Сирия срещу сирийските кюрдски Сили за защита на народа /СЗН/, разглеждани от Анкара като терористична организация, свързана с нелегалната Кюрдска работническа партия /ПКК/. По-късно Анкара преустанови военната операция, след като сключи две отделни споразумения с Вашингтон и с Москва, предвиждащи изтегляне на СЗН от техните позиции в района в близост до турската граница. Анкара желае да установи зона за сигурност в Северна Сирия с цел да настани там част от близо 3,6 милиона сирийски бежанци, намиращи се в Турция. Но Турция твърди, че бойците на СЗН не са се изтеглили напълно от някои райони и продължават да атакуват турски войници и цивилни.", "date": "2019.11.29", "title": "Ердоган остро критикува Макрон заради \nкоментари за турската операция в Сирия"}
{"url": "https://www.24chasa.bg/novini/article/7925149", "text": "До момента на територията на столицата, Перник, Нови Искър, Мировяне и Требич са претърсени са 18 адреса и шест автомобила. Намерени и иззети са стотици дози амфетамини и марихуана, подготвени за продажба на черния пазар. Предстои да се определи на кои от задържаните ще бъдат повдигнати обвинения. Действията по разследването продължават. Възможни са още арести, уточняват от прокуратурата.", "date": "2019.11.29", "title": "14 задържани при акция срещу наркогрупа в София и околностите"}
{"url": "https://www.24chasa.bg/novini/article/7925147", "text": "Окръжният съд в Добрич наказа с осем години и осем месеца \"лишаване от свобода\" мъж, държал в продължение на двайсет денонощия девойка против волята й по мъчителен и опасен за здравето й начин, съобщиха от пресцентъра на съдебната институция. Подсъдимият /34 г./ е причинил на потърпевшата в обитавания от него апартамент в периода 3-24 юли 2018 година средна телесна повреда с тежък анемичен синдром, който е представлявал разстройство на здравето, временно опасно за живота й, посочват от Окръжния съд. Съдът е признал мъжа за виновен и за това, че в условията на продължавано престъпление, без надлежно разрешително е държал с цел разпространение високорискови наркотични вещества - марихуана и амфетамин. По искане на подсъдимия делото е преминало по реда на съкратеното съдебно следствие, след като той е признал вината си и всички факти в обвинителния акт. Наложеното му по този ред наказание е в размер на шест години и осем месеца \"лишаване от свобода\", но съдът е преценил, че то трябва да бъде увеличено с две години поради високата обществена опасност на извършените деяния и данните за личността на мъжа, който има и предишни осъждания. Подсъдимият трябва да заплати и 5000 лева глоба. Постановената присъда подлежи на обжалване и протест пред Апелативния съд във Варна. Подсъдимият остава с мярка \"задържане под стража\" до влизане на присъдата в законна сила.", "date": "2019.11.29", "title": "8 години затвор за мъж, отвлякъл момиче"}
{"url": "https://www.24chasa.bg/novini/article/7925115", "text": "Двама мъже са пострадали при катастрофа на пътя София - Варна, в района на Лясковец, съобщи оДМВР Велико Търново. Сигнал за случая край военния завод е получен в 15,52 ч. По първоначална информация са се ударили два леки автомобила, след което единият е излязъл от пътното платно и се е блъснал в дърво. Пътувалите в него двама мъже са откарани за преглед в горнооряховската болница. На мястото има екипи на полицията. Участъкът не е затворен за движение. Причините са в процес на изясняване.", "date": "2019.11.29", "title": "Двама мъже са ранени при катастрофа\nна пътя София - Варна край Лясковец"}
{"url": "https://www.24chasa.bg/novini/article/7925148", "text": "Британският премиер Борис Джонсън посъветва американския президент Доналд Тръмп да не се намесва в кампанията за предстоящите парламентарни избори във Великобритания, когато посети Лондон другата седмица за срещата на върха на НАТО, предаде Ройтерс. Това, което ние, като обичащи се съюзници и приятели, обикновено не правим, е да се намесваме в предизборните си кампании\", каза Джонсън, чиято Консервативна партия води убедително в сондажите за изборите на 12 декември. Тръмп вече се намеси в британските избори през октомври, като каза \"колко лошо\" би било за Великобритания, ако начело й застане лидерът на лявата лейбъристка опозиция Джереми Корбин. Той директно посъветва Борис Джонсън да влезе в предизборен съюз с лидера на евроскептичната Партия на Брекзита Найджъл Фараж. Корбин не закъсня да се възползва от хвалбите на Тръмп за Джонсън, обвинявайки консерваторите, че ако спечелят изборите, се канят да продадат след Брекзит на американски компании части от така ценената във Великобритания Национална здравна система (NHS). В пространно интервю за радио Ел Би Си (LBC) Джонсън побърза категорично да отрече това твърдение на опозиционния лидер, като каза, че никое консервативно правителство при никакви обстоятелства няма да посяга на здравната служба, защото \"тя не е за продан\". Днес популярният таблоиден вестник \"Сън\" съобщава, че видни фигури в Консервативната партия се опасяват, че по време на двудневната си визита в Лондон Тръмп може да каже нещо, което да навреди на кампанията им. В интервюто включили се слушатели зададоха на Джонсън и въпроси за личния му живот. Един от тях беше колко деца има. Той обаче отклони въпроса, като каза, че няма да вади децата си на показ точно преди изборите. \"Аз много обичам своите деца, но те не са кандидати в тези избори и затова няма да коментирам този въпрос\", каза премиерът, чийто бурен личен живот неведнъж е бил обект на интерес от страна на жълтите медии. 55-годишният Джонсън се раздели със съпругата си миналата година и сега живее на Даунинг стрийт със своята партньорка Кери Саймъндс. Премиерът бе запитан и дали смята да има още деца, но той директно заяви, че не желае да дискутира този въпрос. Джонсън се опита днес да измести предизборните дебати в страната от въпроси за характера му към темата за Брекзит, като обеща повече протекции за британските фирми и на фермерите, когато Великобритания напусне Европейския съюз, предаде Асошиейтед прес. На пресконференция той обвини обструкционистки настроени британски политици, че се опитват \"да забавят, да разводнят и изобщо да отрекат\" Брекзит. Той отново обеща, ако консерваторите спечелят парламентарните избори на 12 декември, да извади Обединеното кралство от Европейския съюз на сега насрочената дата - 31 януари, \"за да можем най-после да тръгнем напред като страна\". Той рекламира ползите, които ще дойдат за Великобритания от напускането на ЕС, и обеща правителството му да въведе нови правила за държавна помощ, които да му позволят да се намесва в подкрепа на затруднени компании. Сегашните регулации в ЕС ограничават размера на помощта, която правителствата на страните членки могат да оказват на компании или отрасли на икономиката, за да не се пречи на конкуренция. Обещанията за повече държавна намеса в икономиката е много по-характерно за левоцентристката Лейбъристка партия, отколкото за консерваторите, проповядващи свободни пазарни отношения, отбелязва АП. Джонсън отново каза, че Великобритания и ЕС ще могат да сключат споразумение за свободна търговия до края на следващата година въпреки мненията на експертитe, че този срок е твърде оптимистичен. Джонсън обяви и редица други планове за скъсване с правилата на ЕС, което ще направи още по-трудно запазването на близки търговски отношения със съюза. Той каза също, че няма да продължава преходния период след края на 2020 г., дори и все още да няма търговско споразумение с Брюксел.", "date": "2019.11.29", "title": "Джонсън съветва Тръмп да стои настрана от британските избори (Обновена)"}
{"url": "https://www.24chasa.bg/novini/article/7925190", "text": "Комисията за защита от дискриминация /КЗД/ се самосезира по случая с Целодневна детска градина 27 \"Детска китка\", в столичния кв. Надежда. Това съобщиха от КЗД. Самосезирането е извършено по доклад на доц. д-р Баки Хюсеинов, зам.-председател на КЗД. В своя доклад той сочи, че се е информирал от медиите за поведението на медицинска сестра от яслената група, която с обидни думи напада поверено на яслата дете. Чуват се от направен от родителите на детето запис груби и стресиращи реплики, отправени към детето, от които по-късно медицинската сестра не се отрича. Родителите намират разлика в поведението на детето, след като започва да посещава детската ясла, които според тях, са резултат на изживяван стрес. Хюсеинов подчертава, че в практиката по прилагането на Закона за защита от дискриминация /ЗЗДискр./ е утвърдено разбирането, че вербалното и физическото насилие накърняват достойнството на потърпевшите и създават спрямо тях обидна, унизителна и застрашителна среда. Затова той смята, че разпространените чрез медиите кадри от случая съдържат данни за осъществен тормоз по смисъла на пар. 1, т. 1 от Допълнителните разпоредби на ЗЗДискр. Въз основа на изложеното дотук Баки Хюсеинов предлага да бъде образувано производство пред Комисията по случая, в което да се установят нарушителите и да бъдат наложени предвидените в закона санкции.", "date": "2019.11.29", "title": "КЗД се самосезира по случай със столична детска градина"}
{"url": "https://www.24chasa.bg/novini/article/7925217", "text": "Шведски евродепутат бе обвинен днес в опипване на колежка по време на парти миналата година, съобщи шведската прокуратура, цитирана от ДПА. Петер Лундгрен от популистката дясна партия Шведски демократи преди време се извини за инцидента, случил се през март 2018 г. в хотелска стая край Стокхолм, като се оправда, че е бил под влияние на алкохола. Стокхолмският таблоид \"Експресен\" напомни за инцидента седмица преди изборите за Европарламент на 26 май т.г., предава БТА. Опитвайки се да потуши скандала, Шведски демократи разпространи видеоклип броени дни преди изборите. В него засегнатата жена и самият Лундгрен обсъдиха случилото се и се разбраха, че той остава в миналото. Лундгрен призна, че се е държал грубо с колежката си и й се извини, а тя каза, че не желае да уведомява полицията. Впоследствие Лундгрен бе преизбран за втори мандат като евродепутат. Сега обаче главната прокурорка Мария Стеруп се позова на въпросния видеоклип, за да обвини Лундгрен в сексуален тормоз. Коментирайки обвинението, евродепутатът каза, че него му \"е ясно от самото начало, че това не е въпрос, който касае шведската правна система\", и че \"нищо нередно не се е случило\". Говорител на партията Шведски демократи, третата по брой депутати в шведския парламент, също каза, че смята въпроса за приключен, но увери, че с оглед на появила се нова информация партията ще изчакаме процеса, иницииран от правосъдните органи.", "date": "2019.11.29", "title": "Шведски евродепутат обвинен, че опипвал колежка на коледно парти"}
{"url": "https://www.24chasa.bg/novini/article/7925730", "text": "В случая с 12-те деца, които са се почувствали зле в училището в Твърдица на 15 ноември не се касае за отравяне след консумация на храна на територията на учебното заведение. Това съобщиха от пресцентъра на БАБХ. Десет от децата са съобщили, че са консумирали сандвичи с кайма, едно е закупило хамбургер, а едно шоколад, всички са се хранили от училищния бюфет. Контролните органи към ОДБХ в Сливен са взели проби от суровините, от които са направени сандвичите, и от сосове, които децата са могли да поставят допълнително към храната си. Взети са също и отривки от повърхностите в досег с храната. Резултатите от всички проби са отрицателни за патогенни микроорганизми. ОДБХ - Сливен е издала предписание за превантивна дезинфекция на обекта въз основа на резултатите, отговарящи на нормите за съхранение, приготвяне и продажба на храна.", "date": "2019.11.29", "title": "БАБХ: Пробите от училището в Твърдица не показват хранително отравяне"}
{"url": "https://www.24chasa.bg/novini/article/7925746", "text": "Появата на товарните роботи на колела кара младите компании създатели да се конкурират със стратегии как потребителите биха поискали да ги използват. Първият товарен робот, рекламиран пряко на потребителите, е в продажба този празничен сезон. Само че колко хора са готови да изоставят втория си автомобил и да си купят двуколка, която да ги следва като куче? Корпоративни гиганти като Amazon, FedEx и Ford вече експериментират с изпращането на роботи разносвачи до адрес. Италианската компания Piaggio, която произвежда скутерите Vespa, вече предлага стилна алтернатива на онези скучни утилитарни машини, макар да тежи 50 фунта (22,65 кг - бел. ред.) и да струва 3250 долара. Казва се Gita (Джита). Това е италианската дума за кратка, приятна екскурзия. Може да вземете този работ с вас, отивайки да си купите черно тосканско листно зеле и гурме сирене от фермерския пазар. Създателите му са измислили за \"разносвача тип свободни ръце\" такива маршрути, че може да носи продукти и други предмети, следвайки собственика си по тротоара. \"Опитваме се да ви свържем с квартала, който сте решили да посетите, защото е достатъчно достъпен пешком\", обяснява Грег Лин, главен изпълнителен директор на технологичното подразделение Piaggio Fast Forward. Анализатори от областта на технологиите вече предрекоха провал на Джита, освен ако не му бъде намерено по-практично приложение в складове, болници или заводи. \"Парите са много за нещо, което на практика е робот, разнасящ хранителните ви покупки\", коментира технологичният анализатор Джей Пи Гаундър от компанията Forrester. Неотдавна в едно ноемврийско утро Лин се бе навел в крайезерен парк в Бостън, натискайки бутон, за да може Джита да го \"види\" с камерите и сензорите си. Чу се бръмчене и устройството - четвъртита, ярко червена кошница с две огромни колела - се изправи и даде сигнал, че е готово за квартална разходка. Момченце в детска количка го посочи превъзбудено. Минаваща дама пък помоли да го изпробва и игриво извика \"ах!\", докато машинката я следваше с превключване на посоките. Джита не изисква телефон или натрапчива технология като лицево разпознаване или Джи Пи Ес. \"Той автоматично следи целта с радар и ви следва\", обяснява Джефри Шнап, другият съосновател на Piaggio Fast Forward. Стартъпи като Starship Technologies имат по-конвенционален бизнес план за своите роботи разносвачи. Компанията е въвела такса за доставка, започваща от 1,99 долара, ако си поръчате нейна машинка да ви донесе кафе от Starbucks или обяд от Panda Express. Засега най-добрите места, обитавани от роботите с шест колела на Starship, са сравнително ограничени пространства като кампуси. Хюстънският университет и университетът \"Уисконсин-Медисън\" ги пуснаха тази есен. Роботите, приличащи на огромни хладилни чанти на колела, могат да носят до 20 фунта (около 9 кг - бел. ред.). \"Обожавам ги. Намирам ги за толкова сладки!\", каза първокурсничката Сади Гарсия, докато една от машините се движеше със сандвич, който тя си бе поръчала. Било й много студено и не искала да напуска стаята си. Ахти Хайнла, съосновател на Starship в Сан Франциско, разказва, че първоначалният план бил неговият стартъп да продава машинките директно на клиентите, идеята била изоставена, след като станало ясно, че цената им ще надхвърля 3000 долара. Amazon прави експерименти с подобна машина, доставяща стоки на дребно в няколко американски квартала. FedEx изпробва своя \"разносвач\" в партньорство с Pizza Hut, Walmart, Target и Walgreens. Ford се похвали с висок двуног робот за разнасяне на артикули до домовете. Досега никой не е напреднал, колкото Starship. Компанията вече има стотици функцкониращи машини. Гаундър от Forrester не е впечатлен от Джита, но е оптимист за роботите на Starship, тъй като тяхната автономност ще помогне за спестяване на разходи за труд. Според Гаундър въпросът е дали наземните \"разносвачи\" или летящите разнасящи дронове ще се окажат по-успешни. Товарните роботи на колела, които вече се използват, имат значителни ограничения. Машините на Starship все още се нуждаят от ръчно управление за товарене на поръчките с храни. Те разчитат на дистанционни пилоти, които да посредничат при проблеми с навигацията. Потребителите освен това трябва да проверяват приложение на телефона, за да насочат возилото и да отключват коша при пристигане. В същото време Джита може да е непрактичен за мнозина. Той е пригоден за павирани пространства, които са достатъчно комактни, за да има магазини на пешеходно разстояние, но не чак толкова претъпкани, за да не се изгуби в тълпата. И всеки, който просто иска да закара вкъщи покупки, без да вдига тежко, може да намери в интернет надеждни коли с голям багажник за под 100 долара. (БТА)", "date": "2019.11.29", "title": "Задават се роботи разносвачи на хранителни стоки, а трябват ли ни?"}
