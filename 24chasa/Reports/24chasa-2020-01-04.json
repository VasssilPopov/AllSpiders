{"url": "https://www.24chasa.bg/novini/article/8036920", "text": "Извънредни мерки в Гърция за предпазване от студения фронт, който навлиза в страната. Полицията и пожарната са в готовност. Спира се движението на камионите, а леките автомобили трябва да са с вериги. Пътната полиция предупреждава, че от 6.00 часа в неделя влиза забрана за движение на товарни автомобили над тон и половина по цялата пътна мрежа на страната. Ограничението ще бъде в сила до полунощ във вторник, предава  . Забранява се също движението в аварийната лента. Полицейски екипи ще проверяват денонощно трафика на леките автомобили. В последните часове студеният фронт навлезе в Северна Гърция и според синоптиците постепенно ще обхване цялата страна. Очакват се много ниски температури, сняг и в райони с ниска височина, а на места дъжд и градушка. Пристанищните власти информират, че при проява на силни морски бури отново ще се прекрати движението на плавателни съдове от гръцките портове.", "date": "2020.01.04", "title": "Извънредни мерки в Гърция заради идващия студ"}
{"url": "https://www.24chasa.bg/novini/article/8036969", "text": "Мъж е намерен мъртъв на спирката пред Ловешката болница, съобщиха от ОДМВР. Сигналът е бил подаден следобед. От полицията съобщиха още, че мъжът е на 69 години, от село Катунец, община Угърчин, води скитнически живот. По тялото му не са открити следи от насилие. Снощи бил подаден сигнал от граждани на тел. 112, че мъжът нямал пари, не можел да се прибере вкъщи и няма къде да нощува, допълва БТА. От Окръжната прокуратура в Ловеч информираха, че постоянният му адрес е в Плевен. Посетил е тази нощ спешното отделение на Ловешката болница, където му превързали рана на крака. След това продължил да обикаля около отделението и болницата в нетрезво състояние. Образувано е досъдебно производство.", "date": "2020.01.04", "title": "Намериха мъртъв 69-годишен на спирката при Ловешката болница"}
{"url": "https://www.24chasa.bg/novini/article/8036988", "text": "Френският президент Еманюел Макрон е разговарял тази сутрин с иракския си колега Бархам Салих и е предупредил, че е възможно да настъпи допълнително изостряне на напреженията след смъртта на влиятелния ирански генерал Касем Солеймани при американски въздушен удар в Ирак, съобщи Елисейският дворец, цитиран от Франс прес. \"В обстановка на усилване на напреженията президентът Макрон потвърди ангажираността си за сигурността и суверенитета на Ирак\", се казва в изявлението. \"Двамата президенти се договориха да останат в тясна връзка за избягване на допълнително изостряне на напреженията и да работят за стабилността на Ирак и на региона като цяло\", добави френското президентство, цитирано от БТА. Днес Макрон е разговарял по телефона и с принца престолонаследник на Абу Даби шейх Мохамед бин Зайед, който е фактическият лидер на Обединените арабски емирства. Двамата са се споразумели \"да се свържат с всички заинтересовани страни с цел избягване на опасна ескалация на напреженията в региона\".", "date": "2020.01.04", "title": "Макрон обсъди смъртта на Солеймани с иракския си колега"}
{"url": "https://www.24chasa.bg/novini/article/8037009", "text": "Тонове отпадъци от Италия откриха проверяващи на нелицензирана за тази цел площадка във Враца, съобщи bTV. Боклуците били открити след сигнал на граждани до телевизията, която пък уведомила РИОСВ във Враца. Вносните боклуци се съхраняват на ул. „Складова“ в областния град, а проверката установила, че порталът на обекта е отворен и до отпадъка се стига без проблем. На мястото има повече от 50 т употребявани тонер касети от принтери. Част от тях са пакетирани, а други - не. Според служители в склада боклукът е там от ноември м. г., а според документите идва от Италия и не е опасен. Тепърва обаче ще изясним кой е собственикът на площадката и на отпадъците, заяви директорът на врачанската екоинспекция Христо Христов. Стопаните на площадката са баща и син Ангелови и според тях боклукът не е техен, а на фирма, с която сключили договор за съхранение. Площадката обаче не е лицензирана, както е по закон, установили от РИОСВ.ДАНС също започна проверка по случая. Предстои собствениците на въпросната фирма да бъдат разпитани.", "date": "2020.01.04", "title": "Разкриха 50 тона боклуци от Италия и в склад във Враца"}
{"url": "https://www.24chasa.bg/novini/article/8037030", "text": "Русия и Китай ще предприемат съвместни стъпки за мирното уреждане на конфликтите в Близкия изток, след убийството на иранския генерал Касем Солеймани. Това се посочва в съобщение на руското външно министерство след телефонен разговор между ръководителите на външнополитическите ведомства на Русия и Китай Сергей Лавров и Ван И, в хода на който беше обсъдена ситуацията около убийството на Солеймани, предаде ТАСС. Двамата министри подчертаха неприемливостта на нарушаването на устава на ООН в контекста на ракетните удари на САЩ срещу Багдад, при които загина командващият силите \"Ал Кудс\" в състава на Корпуса на гвардейците на ислямската революция, се казва в съобщението на министерството, допълва БТА. Те отбелязаха, че противоправната акция на САЩ сериозно е изострила обстановката в региона. Сергей Лавров и Ван И изтъкнаха, че при създалата се обстановка Русия и Китай са заинтересувани от намаляване на напрежението и ще предприемат съвместни действия за създаване на условия за мирно уреждане на конфликтните ситуации.", "date": "2020.01.04", "title": "Русия и Китай: Ударите на САЩ изострят обстановката в Близкия изток"}
{"url": "https://www.24chasa.bg/novini/article/8037087", "text": "Иракският премиер Адел Абдул Махди днес обяви три дни национален траур за иранския генерал Касем Солеймани, лидера на иракска милиция Абу Махди ал Мухандис и другите убити при американския въздушен удар в Багдад, предаде Ройтерс. \"Премиерът и главнокомандващ Адел Абдул Махди нарежда да се проведе национален траур за душите на мъчениците за три дни, считано от днес\", се казва в изявление на канцеларията на премиера. Подкрепяната от Ирак иракска милиция Бригади на Хизбула предупреди иракските сили за сигурност да стоят надалеч от американски бази в Ирак, допълва БТА. \"Силите за сигурност трябва да стоят настрана от американски бази на разстояние най-малко 1000 метра, считано от утре вечер\", заяви милицията, цитирана от телевизия \"Ал Маядин\". По-рано днес две ракети удариха склад в иракската военновъздушна база в Балад, на 80 км северно от Багдад. Няма съобщения за пострадали. Базата се ползва от американски военнослужещи. Две ракети тип \"Катюша\" паднаха в силно охраняваната Зелена зона в Багдад, където се намира посолството на САЩ. Няма данни за пострадали. Столичният квартал Джадрия бе подложен на минометен обстрел, при който са ранени петима души, предаде ТАСС.", "date": "2020.01.04", "title": "Две ракети паднаха в иракска база с американски войници"}
{"url": "https://www.24chasa.bg/novini/article/8037147", "text": "Надявам се 2023 г да имаме вече завършен финален етап на автомагистрала \"Струма\", освен за животните, които много обичам, най-вече искам да се погрижим и за хората, знае се че този участък - Кресненското дефиле, е много труден за преминаване, за съжаление има ПТП, дори с жертви. Това заяви министърът на регионалното развитие и благоустройството Петя Аврамова за сроковете за завършване на АМ \"Струма\" предвид опозицията на зелени активисти, предаде Канал 3. \"От години имаме проблеми, всички знаят, че натискът срещу строежа на АМ Струма не е преставал от доста време, тази декларация не беше изненада, но трасето през Кресненското дефиле е одобрено след широко обществено обсъждане. Т. нар. Източен вариант е приет като най-щадящ природата и икономически целесъобразен\", каза още тя. \"Имаме подадена апликационна форма за одобрение, имаме технически въпроси и коментари, до януари трябва да изпратим нашите отговори - такава е процедурата, надявам се да имаме одобрението на ЕК, и да стартираме и последния участък през Кресненското дефиле, по ново трасе, след което предстои да бъде направена рехабилитация на съществуващото трасе\", добави още министърката. \"В проекта са предвидени абсолютно всички мерки, които да защитят всички животински видове, да им дадат възможност за миграция през трасето, тунелчета, всичко е проектирано, ще бъде изпълнено, всички мерки и по съществуващото трасе ще бъдат изпълнени, даже някои преди цялостната рехабилитация. Има вече избран изпълнител, вече вървим и към избор за изпълнител на другия лот.\" За пострадалия сериозно от пожар на боклуци мост на АМ \"Струма\" Петя Аврамова бе категорична, че това е ярък пример за човешко безхаберие. \"Защото ако хората не спрат да изхвърлят своите отпадъци навсякъде, държавата, а всъщност от данъкоплатеца, пак от джоба на хората, ще плащат за ремонтни дейности - 1,8 милиона струва на българския данъкоплатец ремонта на този мост. Пари, които да са ремонт и рехабилитация на пътната мрежа, отиват за почистване на нерегламентирани сметища по магистралите и другите пътища.\"", "date": "2020.01.04", "title": "Аврамова: Надявам се през 2023 г. да има завършен финален етап на АМ \"Струма\""}
{"url": "https://www.24chasa.bg/novini/article/8036490", "text": "Еврото изпрати най-спокойната си година досега на фона на трайно слабата икономика на Европа и непрекъснатите политически вълнения, пише в свой анализ The Wall Street Journal. А и изглежда, че валутните наблюдатели смятат, че спокойствието може да продължи, предава  . Въпреки слабата 2019 г. за европейския икономически растеж доходността на държавните облигации беше на негативна територия, а цялата година премина под знака на драмата около излизането на Великобритания от Европейския съюз. На този фон общата валута имаше най-тесния си диапазон на търговия спрямо долара през цялата година от създаването си през 1999 г. Еврото никога не се е търгувало спрямо долара под 1.09 долара или над 1.15 долара, т.е. в диапазона от около 6 процентни пункта между най-високите и най-ниските му нива. Средно еврото се е търгувало с диапазона от 18 процентни пункта нагоре и надолу спрямо долара през своя период на съществуване от 20 години. В момента едно евро се търгува на ниво от около 1.12 долара. „Едно от обясненията за спокойствието е, че Федералният резерв и Европейската централна банка стимулира икономиките си по едно и също време“, коментира Лий Хардман, валутен анализатор в японската банка MUFG. Според него когато всички централни банки се движат в една и съща посока, това би могло да помогне за намаляване на волатилността на валутните пазари. Наблюдаваният през миналата година диапазон при двойката евро/долар притисна европейската валута до най-слабата й стойност спрямо зелените пари от години. По-бавният икономически растеж спрямо САЩ и продължителният период на отрицателни лихви в еврозоната са сред факторите, които ще продължат да задържат еврото през следващата година. В същото време доларът запази относителната си сила спрямо повечето валути през 2019 г., тъй като американската икономика се справя по-добре от останалата част от света. Според осреднените оценки на валутните стратези еврото ще поскъпне през следващата година, макар и не много. Консенсусната прогноза е в края на 2020 г. еврото да се разменя срещу 1.15 долара, сочи проучване на Refinitiv сред различни банки, което е ръст от 3% спрямо сегашните му нива. Пол Робсън от NatWest Markets дори препоръчва на клиентите си да залагат на еврото, тъй като според него настроенията на пазара към европейската икономика са твърде песимистични. Робсън смята, че еврото може да поскъпне до 1.15 или 1.20 спрямо долара до края на 2020 г. Част от подкрепата според него ще дойде от по-добрия растеж на фона на увеличените европейски правителствени разходи през следващата година. Според някои анализатори дори малко на брой добри новини ще са достатъчни да накарат еврото да повиши стойността си. Джордан Рочестър, валутен стратег в японската банка Nomura очаква еврото да се разменя на ниво от 1.16 долара в края на 2020 г. Според него дори може да се види и по-голямо поскъпване в зависимост от хода на изборите в САЩ и при отслабване на долара.", "date": "2020.01.04", "title": "Еврото изпрати най-спокойната си година"}
{"url": "https://www.24chasa.bg/novini/article/8036502", "text": "Свободата е най-висша ценност, тя не ни се дава даром. Това каза в словото си проф. Ваня Добрева, заместник-председател на Градския съвет на БСП - София и на Сдружението на приятелите на Русия \"Александър Невски\". Тя говори по време на тържественото честване на 142-ата годишнина от освобождението на София от османско робство. Венци и цветя на паметника на Българския опълченец поднесоха лидерът на БСП - София и председател на групата на социалистите в СОС Калоян Паргов, заместник-председателят на ГС на БСП - София и на ПГ на БСП за България Христо Проданов, заместник-председателят на групата на социалистите в СОС Иван Таков, както и народни представители и общински съветници от БСП. Проф. Ваня Добрева нарече 500-те години османско иго \"български апокалипсис\". \"Истински подвиг през тези пет века е опазването на българското ни име и духовните скрижали на нацията, каза още тя. - Въпреки поругаването на честта на семействата и децата, въпреки ширещите се емоционални състояния на страх и страдание, българинът запазва свещения спомен за своя произход, за рода и вярата си. И неслучайно робското безвремие ражда примерите на върховен български героизъм - чрез подвига на хилядите български хайдути, четници, революционери\". Заместник-председателят на Градския съвет на БСП - София припомни събитията около 4-ти януари от преди 142 години. Тя добави, че от съвременна гледна точка е необяснима тази невероятна издръжливост, воля и всеотдайност, проявени от руските воини-освободители и от българските опълченци, преодолели извънредно тежките препятствия в името на освобождението на София.  \"Свободата се отстоява, за нея се води всекидневна битка. Свобода означава да не навеждаш гръб пред всеки чужд господар, заради временни политически облаги. Свобода означава да работиш в името на това държавата да просперира икономически, а гражданите да живеят по-добре, каза още проф. Ваня Добрева. - Свобода е на висок глас да кажеш, че всяка геополитическа ориентация се превръща в окови, щом народът тъне в мизерия и бедност. Свобода е да се бориш за истината, независимо от цената й. Да не премълчаваш събития и факти от своето минало. Да пазиш културната си памет, спомена за славянско-православния си род, за величието на делото на светите братя Кирил и Методий, за цивилизационния избор, направен от княз Борис I. Свобода е да може да извисиш ръст и достойнство пред всеки, който дръзне да отрича националната ти култура, грубо да се намесва в същината на образованието на децата ти, безпардонно да диктува историята и съдбата ти. Свобода е да рецитираш Ботев, Яворов, Далчев, Вапцаров, да знаеш стиховете на Петко Славейков и Любен Каравелов, да четеш и пазиш словото на Иван Вазов. Свобода е децата ти да учат Климент Охридски и Йоан Екзарх, Паисий и Софроний, д-р Петър Берон, Неофит Бозвели и Найден Геров, Войников и Друмев, Раковски и Левски. Свобода е да помниш, че \"под игото\" не е метафора, а жестока реалност и че всеки опит да се редактира удобно българската класика е крачка към ново робство. Свобода е да заявиш, че ние, българите, ще сме вечно признателни за безкористния подвиг на Русия, за саможертвата на десетките хиляди руски воини в името на България. Свобода е да защитиш мира и да не допуснеш въвличането на България в братоубийствени конфликти и войни. Свободата означава да помним, да пазим паметта и да я предаваме на децата си - истинска и неомърсена\".", "date": "2020.01.04", "title": "Проф. Ваня Добрева: Свободата е най-висша ценност, тя не ни се дава даром"}
{"url": "https://www.24chasa.bg/novini/article/8036530", "text": "НАТО обяви днес, че преустановява обучението на иракските сили за сигурност след убийството в Багдад на иранския генерал Касем Солеймани, предаде Франс прес. Мисията на НАТО в Ирак, която наброява неколкостотин войници, обучава иракските сили от октомври 2018 г. по молба на иракското правителство. Целта на небойната мисия е предотвратяване на завръщането на терористичната организация \"Ислямска държава\". \"Мисията на НАТО продължава, но дейността й засега се преустановява\", заяви говорителят на НАТО Дилън Уайт, цитиран от БТА. Уайт съобщи, че след скорошните събития в Ирак генералният секретар на алианса Йенс Столтенберг е провел телефонен разговор с американския министър на отбраната Марк Еспър. НАТО внимателно следи обстановката в региона, увери говорителят на алианса. Броят на военните, които са част от мисията на НАТО в Ирак, е около 500 души. Те са инструктори и съветници от държави членки на алианса и от съюзни страни като Швеция и Финландия.", "date": "2020.01.04", "title": "НАТО спира обучението на иракските войски след убийството на Солеймани"}
{"url": "https://www.24chasa.bg/novini/article/8036543", "text": "Повече от 10 тона пясък са били конфискувани през миналата година само на три летища в Сардиния, съобщава РИА Новости, като цитира местни природозащитници. Оказва се, че много туристи отнасят със себе си като сувенири от Сардиния тонове красив пясък, камъчета и мидени черупки, като по този начин причиняват огромни щети на уникалната природна италианския остров, предаде  . Пясъкът там е наистина уникален: цветът му варира от снежнобял до тъмнорозов, а размерът му - от най-фин прах до оризови зърна. Въпреки забраната за износ на тези естествени материали и солените глоби от 500 до 3 хиляди евро, властите все още не могат да овладеят ситуацията. Една от причините е, че по-голямата част от този нелегален трафик е дело на туристи, които пътуват с автомобили.", "date": "2020.01.04", "title": "Над 10 тона конфискуван пясък от туристи в Сардиния през 2019 г."}
{"url": "https://www.24chasa.bg/novini/article/8036556", "text": "Беларус договори доставката на първата партида руски петрол на цена без премия, скоро страната ще получи необходимите обеми от суровината, за да работят без прекъсване беларуските рафинерии през януари. Това съобщи днес концернът Белнефтехим, цитиран от ТАСС. Работата по сключване на договори за доставка на въглеводороди от Руската федерация в Република Беларус на цена, изключваща премия за доставчиците, продължава. Днес се изготвят документи с руската компания за изпомпване на първата партида петрол, закупен на цена без премия, посочи концернът. Обемът на суровините, които се очаква да бъдат доставени в най-скоро време, както и натрупаните ресурси, ще гарантират непрекъснатата експлоатация на националните нефтопреработвателни заводи (НПЗ) през януари 2020 година, уточни Белнефтехим. По-рано източници на ТАСС заявиха, че проблемът с доставките на руски петрол е възникнал поради факта, че Беларус е поискал да премахне премията към договорната цена. Президентите на Русия и Беларус - Владимир Путин и Александър Лукашенко - проведоха два телефонни разговора на 30 и 31 декември, за да обсъдят доставките на руски петрол за републиката, както и доставките и транзита на газ. На 31 декември беларуският лидер разговаря по тези въпроси и с руския премиер Дмитрий Медведев и руския министър на енергетиката Александър Новак. Същия ден Лукашенко възложи на ръководството на нефтохимическия комплекс да сключи договори за доставка на петрол и да изработи условията за доставка на суровини от пристанищата на Балтийско море по железопътната мрежа и по петролопровода \"Дружба\". Споразумения обаче не бяха сключени, припомня ТАСС. Вчера Белнефтехим обяви, че   По-късно концернът съобщи, че Беларус временно е спрял износа на петролни продукти, произведени в рафинериите в страната.", "date": "2020.01.04", "title": "Беларус с първа партида руски петрол на цена без премия"}
{"url": "https://www.24chasa.bg/novini/article/8036567", "text": "Мениджър в частната турска авиокомпания \"МНГ джет\" (MNG Jet) е заявил пред властите, че неволно е помогнал за бягството на бившия ръководител на \"Нисан\" (Nissan) и \"Рено\" (Renault) Карлос Гон от Япония, тъй като е бил заплашен от свой някогашен познат, предаде Ройтерс, позовавайки се на турския в. \"Хюриет\". Според \"Хюриет\" Кьосемен е казал пред властите, че негов познат от Бейрут му поискал помощ, като му обяснил, че става дума за въпрос от \"международна значимост\" и че ако откаже, семейството му ще пострада. Вестникът не разкрива името на познатия, който отправил заплахата. \"Бях уплашен. Взех един човек от един самолет и го прехвърлих на друг на летището. Не зная кой беше той\", заявил мениджърът в показанията си пред властите. На 29 декември 2019 година операторът дал под наем два частни самолета на двама различни клиенти - един от Дубай до Осака и от Осака до Истанбул, а друг - от Истанбул за Бейрут. Двата договора не изглеждали свързани помежду си и името на Гон не фигурирало в официалните документи на нито един от полетите.", "date": "2020.01.04", "title": "Шеф в турска авиокомпания: Под заплаха помогнах за бягството на Карлос Гон"}
{"url": "https://www.24chasa.bg/novini/article/8036585", "text": "Външните министри на Турция и Русия Мевлют Чавушоглу и Сергей Лавров изразиха днес дълбока загриженост за последиците от  , съобщи руското външно министерство, цитирано от ТАСС. В телефонен разговор Лавров е подчертал, че действията на САЩ са грубо нарушение на основните норми на международното право и не допринасят за постигане на декларираните от Вашингтон цели на борбата с тероризма. Лавров и Чавушоглу са изразили дълбока загриженост, че американската операция може да има сериозни последици за мира и стабилността в Близкия изток, предаде БТА. Двамата министри са обсъдили и ситуацията в Сирия и Либия в контекста на подготовката за предстоящи контакти на високо равнище. По-рано говорителят на турското външно министерство Хами Аксой съобщи, че   и да обсъдят положението в Сирия и двустранни въпроси. \"Опасната американска военна операция нарушава основополагащите норми на международните отношения\" и ще засили напрежението в региона на Близкия изток, заяви днес китайският външен министър Ван И в телефонен разговор с иранския си колега Мохамад Джавад Зариф. Китай ще играе конструктивна роля в опазването на мира и сигурността в Близкия изток и региона на Персийския залив, подчерта Ван И. В разговора си с Ван И Мохамад Джавад Зариф осъди действията на САЩ и заяви, че те ще доведат до тежки последствия, се казва в изявление на китайското външно министерство. Американското министерство на отбраната заяви, че ударът е нанесен по заповед на президента Доналд Тръмп. Съветът за национална сигурност на Иран обеща да отмъсти за смъртта на високопоставения генерал.", "date": "2020.01.04", "title": "Турция, Русия и Китай: Смъртта на Солеймани може да наруши мира в региона"}
{"url": "https://www.24chasa.bg/novini/article/8036603", "text": "Процедурата по одобрение на плановете за огромен завод на \"Тесла\" (Tesla) край Берлин е започнала снощи, след като подробности от проекта бяха публикувани в държавния вестник на германската провинция Бранденбург, предаде ДПА. Тесла иска от 2021 година да произвежда в \"гигафабриката\" компактния високопроходим Модел Уай (Model Y). Предвижда се строителството на завода да започне през първата половина на 2020 година. Освен Модел Уай, компанията планира да сглобява там Модел 3 (Model 3), както и \"бъдещи модели\", сочат качените онлайн документи, цитирани от Асошиейтед прес. Заводът в Грюнхайде ще включва и отделно производството на батерии за електромобили. Заложената начална дата - юли 2021 година - е оптимистично скоро за германските стандарти, отбелязва АП. Плановете съответстват на крайните срокове, определени от работната група за Тесла към местното правителство, заяви провинциалният министърът на околната среда Аксел Фогел, цитиран от ДПА. \"Всичко върви по план\", каза той. Плановете на компанията са достъпни за проверка от гражданите и местните власти, които проектът би могъл да засегне, за период от един месец. Възражения могат да се подават до 5 март, допълва БТА. Плановете и свързаната с тях оценка на въздействието върху околната среда ще бъдат представени в понеделник в няколко обществени сгради, като също ще бъдат налични в интернет, уточни екоминистерството на провинция Бранденбург, заобикаляща Берлин. Акцент при издаването на разрешителното ще бъде спазването на всички разпоредби за опазване на околната среда.", "date": "2020.01.04", "title": "Започна процедурата по одобрение на завод на \"Тесла\" край Берлин"}
{"url": "https://www.24chasa.bg/novini/article/8036614", "text": "Калифорнийски апелативен съд постанови, че  , могат да съдят компаниите му, предаде Ройтерс. Уейд Робсън и Джеймс Сейфчък твърдят във филма, че през 80-те и 90-те години на миналия век Майкъл Джексън им е посягал, когато са отсядали в ранчото му \"Невърленд\". Певецът почина през 2009 г., но семейството му отхвърли обвиненията и ги нарече \"публично линчуване\". Съд от по-ниска инстанция не даде ход на иска на двамата мъже от 2014 г., защото калифорнийското законодателство изисква подобни дела да се завеждат преди обвинителят да навърши 26 години. Промени в закона, влезли в сила на 1 януари, обаче удължават този срок до 40-ия рожден ден на ищеца, пояснява БТА. Уейд Робсън и Джеймс Сейфчък твърдят, че са станали жертви на Майкъл Джексън от седем до десетгодишна възраст. Според адвокатите на наследниците на Майкъл Джексън подновяването на делото би означавало, че служителите в компаниите \"Ем Джей Джей продъкшънс\" и \"Ем Джей Джей венчърс\" по някакъв начин са отговорни за \"сексуални престъпления, които не са извършени\". Апелативният съд не се е произнесъл върху истинността на твърденията, отправени от Уейд Робсън и Джеймс Сейфчък.", "date": "2020.01.04", "title": "Нов закон позволява възобновяване на делата срещу Майкъл Джексън"}
{"url": "https://www.24chasa.bg/novini/article/8036345", "text": "Известният в Нидерландия \"Валиумен изнасилвач\" Йохан Фредерик Стелингверф е задържан в София и по-късно пуснат под домашен арест, съобщи  . Той е арестуван в София по Коледа заради брутално изнасилване на 32-годишна българка. Тя разказала, че се запознали в бар и той предложил да я заведе на вечеря в дома си. Там направил напитка, от която тя се замаяла. Последвало брутално изнасилване. Софийската районна прокуратура е издала забрана Стелингверф да напуска пределите на страната до приключване на делото. Стелингверф има богато криминално досие.", "date": "2020.01.04", "title": "Задържаха „Валиумния изнасилвач” в София след брутално изнасилване"}
{"url": "https://www.24chasa.bg/novini/article/8036378", "text": "Кварталът е от няколко дни без изобщо никаква вода, тъй като двукратното пускане на водата всеки ден, което действаше до средата на декември унищожи голяма част от водопроводната мрежа, която и без това не бе в добро състояние. Предстои цялата водопроводна мрежа на този пернишки квартал, както и на други части на града, да се подменят с 30-те милиона лева, които правителството отпусна спешно на община Перник. За да почнат веднага ремонтите в общината бе обявено бедствено положение, което позволи за ремонтите да се обявяват търгове по съкратената процедура, която е предвидена в Закона за обществените поръчки.", "date": "2020.01.04", "title": "Ремонтират спешно ВиК мрежата на пернишкия квартал „Църква“"}
{"url": "https://www.24chasa.bg/novini/article/8036377", "text": "Днес честваме 142 години от освобождението на София. По случая беше отслужен благодарствен молебен в храм „Света Неделя”, имаше литийно шествие и поднасяне цветя и венци на признателност пред паметниците на генерал Гурко и Цар Освободител. Кметът на София Йорданка Фандъкова припомни историческите събития около фактическото освобождаване на София с публикация във фейсбук профила си: \"Днес, на 4 януари, се навършват 142 години от освобождението на София. Тогава войските, водени от генерал Гурко, с руски, фински, полски, сръбски, румънски, черногорски, молдовски и украински войни, влизат в София. Благодарственият молебен за Освобождението на София е отслужен в катедралния храм “Свети Крал” - днешната църква “Света Неделя”. Да помним и смелите действия на италианския консул Виторио Позитано и вицеконсулите на Франция и Австро-Унгария Леандър Леге и Йозеф Валдхард, които предотвратяват опожаряването на София, като отказват да напуснат града. Решението на турското командване при отстъплението им е София да бъде запалена, а складовете с боеприпаси – взривени. Година след Освобождението, по предложение на жители на София, е решено 4 януари по нов стил да се отбелязва тържествено. Този ден по стар стил тогава е 23 декември, навечерието на Бъдни вечер.\"  ", "date": "2020.01.04", "title": "Днес честваме 142 години от освобождението на София"}
{"url": "https://www.24chasa.bg/novini/article/8036413", "text": "Китай отмени важно ограничение на чуждестранните инвестиции във финансовия сектор, чието премахване е отдавнашно искане на САЩ, предаде Франс прес, цитирана от БТА. Отсега нататък чуждестранните банки ще могат да създават свои клонове в Китай и да притежават целия капитал, без да са задължени да създават съвместно дружество с местен партньор, съобщи китайската служба за банков надзор. Досега банките трябваше да имат местен партньор и не можеха да притежават над 49 на сто от съвместните предприятия, в които бяха инвестирали. Това решение може да изглежда като жест на добра воля към Вашингтон. САЩ съобщиха, че се очаква през януари да подпишат с Китай предварително търговско споразумение.", "date": "2020.01.04", "title": "Китай отмени важно ограничение на чуждестранните инвестиции"}
{"url": "https://www.24chasa.bg/novini/article/8036424", "text": "С настъпването на 2020 година туристите в Амстердам още бъдат принудени да плащат допълнителни 3 евро за всяка вечер от престоя си в града, предаде БГНЕС, позовавайки се на РИА Новости. Новият данък бе въведен на 1 януари като допълнение към съществуващата ставка от 7% от цената на жилището. Всяка година в Амстердам, в който живеят 1,1 милиона души, идват 17 милиона туристи. Властите наскоро се отказаха от стратегията за привличане на гости в града и се опитват да се справят със съществуващия огромен поток от посетители. „За да контролираме ситуацията, трябва да действаме и вместо да насърчаваме този туристически поток, е време да се ангажираме с неговото управление“, се казва в един от официалните документи, приети в края на миналата година.", "date": "2020.01.04", "title": "Допълнителни 3 евро на вечер ще плащат туристите в Амстердам от 2020 г."}
{"url": "https://www.24chasa.bg/novini/article/8034508", "text": "Да сбъднеш американската мечта, като създадеш компания за внушителните 980 млн. долара. Това прави българският IT специалист Веселин Бакалов. Роденият в Пловдив мъж прави от малкия си стартъп SevOne мултимилионна компания в САЩ. Преди тя да бъде оценена на близо 1 млрд. долара, обаче той се разделя с нея за 250 млн. долара, които дели с партньори и инвеститори. С парите Веселин не се пенсионира, а се амбицира. Той вече има две нови фирми, основани заедно с жена му Таня. И въпреки че на 42 години вече е милионер, историята на успеха му започва с тежка травма, която го отвежда в САЩ още като дете. На 14 години, когато се готви за изпитите за Английската гимназия в Пловдив, Лекарите му казват, че единият му крак става по-къс от другия и ще трябва да куца цял живот. В този момент решаваща роля изиграва Божидар - по-големият брат на Веселин, който е студент в университета в американския щат Делауеър. Той помага на Вес (така го наричат в САЩ) да се запише в местна гимназия до неговия университет. Училището е известно с добрата спортна медицина, благодарение на която в него тренират много спортисти. След 2 години тежка терапия младежът от Пловдив успява да си възвърне подвижността. И така Веселин дори започва да се занимава с бойни изкуства и сноуборд. “Успях да се оправя, но беше много дълъг процес”, разказва Бакалов. След гимназията той се прехвърля в университета, където е следвал брат му. Дипломира се в специалността “Компютърни науки”. Както самият той казва, след това “животът те поема”, и започва работа в местна телекомуникационна компания. Продължава професионалния си път като мрежов архитект в инвестиционната фирма JPMorgan Chase. Първите години от престоя си в САЩ Веселин обмислял да се върне в България - в началото му било трудно да се адаптира. В края на 90-те години обаче, когато се изправя пред реални професионални възможности, остава в САЩ без колебание и това решение предрешава бъдещето му. “В началото е трудно да свикнеш с местната култура. Моето преместване стана неочаквано и затова английският ми беше много зле. Бях със знанията си от 6-и клас”, спомня си Веселин. Изживял истински шок с придвижването - от Пловдив, където всичко е наблизо, попада в американско предградие, където без кола си обречен. Най-близкият супермаркет е на 20 минути, а по пътя няма дори тротоари, което прави придвижването пеша невъзможно, казва пловдивчанинът. Спомня си интересна случка от първия си ден в Щатите. Отива на автобусна спирка и среща местно момче. Веселин очаква то да го поздрави Hello, how do you do! (Здравей, как си), но момчето му казва Hi. Whats up! (В разговорния език Hi се използва за “здравей”, но при изговаряне може да се разбере и като високо (high), a Whats up! e Какво става. Така младият Бакалов поглежда нагоре към небето и започва да се чуди какво има нагоре. По това време в България интернет, от който се научават много кратки изрази на английски, не е навлязъл. Само година по-късно обаче българинът започва да свиква с местната култура и език. След повече от 20 г. Веселин е убеден, че у нас е по-трудно. Дава пример с отварянето на първия си офис тук. Когато се прибрал и започнал да води разговори със свои бъдещи служители, им казал директно: “Момчета, мислете за мен като за американец, говорещ добър български”. В този момент Веселин бил далече от случващото се в родината и дори не знаел кой е българският президент. В последните няколко години обаче работи активно в страната и е наясно какво се случва. Преди 2 г. Веселин създава нова компания - Pliant, която се занимава с IT автоматизация - софтуер, който позволява на хората да свързват различните си IT системи, без да се налага да пишат код. Съоснователи са двама негови колеги от предишни фирми. Единият от тях също е българин - Димитър Благоев. Фирмата има офис в България, но работи най-вече чрез аутсорсинг компании. Още с първата си компания SevOne обаче Веселин прави удар. Създава я през 2005 г. заедно с жена си Таня, с която се запознава в университета. “2005 г. беше много бавна за икономиката и първите 2 години бяха много трудни. Но успяхме да вземем венчър (рисков) капитал през 2007 г. И така в края на 2012 г. я продадохме на Bain Capital”, казва Веселин. Тогава фирмата се оценява на 250 млн. долара, а те продават 60% от нея. Не всички пари обаче остават за семейството - делят сумата с инвеститори и партньори. Въпреки продажбата българинът и екипът му продължават да работят за компанията още 3 години. Когато напускат през 2016 г., тяхната фирма вече е оценена на 980 млн. долара. Въпреки стабилното си финансово състояние обаче семейство Бакалови продължава да се развива. Местят се в Бостън, където основават 2 нови компании. Съпругaта му създава HelloTeam, фирма, която се фокусира в софтуера за поддръжка на отделите “Човешки ресурси” в различни сфери. “Бостън е един от любимите ми градове, много е красив”, казва Веселин. Затова и не било нужно дълго да го убеждават да се премести. Срещата с жената на живота си Веселин Бакалов определя като чиста случайност. Двамата попадат на едно и също студентско парти в Делауеър: “Не знаех, че е българка. Просто беше красиво русо момиче, което седеше в другия край на стаята и което реших да заговоря”. Оказва се момиче от Стара Загора. 4 години по-късно вдигат сватба, а днес се радват на двама синове.  дори е по-лесно, отколкото в България, убеден е Бакалов. Както всички чужденци, пробвали бизнес у нас, и той е неприятно изненадан от бюрократичните спънки и тежката администрация. Наскоро например му върнали документ, защото били написани само двете му имена, а не трите. “Такова нещо в САЩ нямаше да се случи”, откровен е Бакалов. Той все пак добавя, че за хората в България това може би е лесно и резонно, но погледнато от чужбина, изглежда странно. През ноември той се включва в инициативата на Фондация “Америка за България” RETURN. Насочена към българите по света, тя мотивира сънародниците ни да инвестират у нас. Според Бакалов инициативата е много интересна, а бившият президент Росен Плевнелиев той определя като адвокат на България, който може да развие българската позиция по света. “От моя гледна точка всичко беше много позитивно, не видях нищо негативно. Нищо не се искаше от хората, беше просто информационна среща”, обяснява Веселин. Бакалов се прибира в България веднъж или два пъти в годината, като последният път е бил през лятото. Семейството прекарва и една седмица на Българското Черноморие. Изненадали се, че всички места в хотелите били заети. А преди това чули от познати, че българите масово почиват в Гърция.  След дълги години по 14-16 часа работа дневно семейство Бакалови решават да се концентрират върху качеството на живот. Купуват къща в планината на 2 часа северно от Бостън, където прекарват повечето уикенди. Големият им син дори се записал в местния отбор по ски. Всяка година се стремят да разпускат на някое ново и интересно място по света. “Помня детството си в България с много топли чувства. Много от учителите си още помня по име. Всъщност това, което получих в началото като образование, като приятелство и начин на комуникация у нас, е нещо, на което още гледам със силно позитивен поглед”, казва Вес Бакалов. Защото винаги ще иска да прави нещо ново и интересно, което може да променя света. “Да, ако решим сега да се пенсионираме и мъдро си управляваме спестяванията, сигурно няма нужда да работим. Но искаме да оставим следа. Интересните възможности около нас са нещо, което ни движи напред”, признава Бакалов. А и е амбициран да помага със съвет или инвестиция на млади хора да развият своя бизнес. Защото се е уверил, че с помощ навреме американската мечта не е просто реплика от филм.", "date": "2020.01.04", "title": "Българин сбъдна американската мечта с компания за близо 1 милиард долара"}
{"url": "https://www.24chasa.bg/novini/article/8036463", "text": "Смъртта на иранския ген. Касем Солеймани породи много спекулации какво може да последва, след като той беше убит от американски дронове в Ирак. Това доведе до нова ескалация на напрежението между Иран и САЩ. Покрай всичко това търсенето на фрази като Франц Фердинанд и Трета световна война, се превърна в тренд, пише BBC, като отбелязва, че се правят паралели между ликвидирането на Солеймани и убийството на ерцхерцог Франц Фердинанд в Сараево, което става повод за избухването на Първата световна война, предава  . През седмицата един от най-популярните хаштагове в Туитър беше #WWIII („Трета световна война“). За по-малко от ден потребителите на социална мрежа публикуваха повече от три милиона публикации с такъв хаштаг. Сайтът на Selective Service System - наборната служба на армията в Съединените щати, се срина, а причина за това е огромният трафик към сайта. Заради зачестилите слухове за Трета световна война все повече американци отварят сайта, за да видят какви са условията за мобилизация. От самата Служба съобщиха в профила си в Туитър, че \"Огромният трафик е поради разпространена дезинформация\". Армията на САЩ от 1973 г. е наборна и войниците работят на трудов договор с държавата, но в случай на военно положение някои американци подлежат на мобилизация. Списъците с граждани, които могат да бъдат привикани, е публикуван на сайта на Службата. САЩ разполагат още 3500 военнослужещи в Близкия изток като демонстрация на сила, заяви представител на Пентагона. Подкрепленията са от Глобалните сили за бързо реагиране на 82-ра въздушна дивизия, които вече разположиха няколкостотин допълнителни военни подразделения в региона по-рано тази седмица, след нарастването на напрежението след атаките срещу американското посолство в Багдад. \"Войските ще бъдат разположени в Кувейт като превантивна предпазна мярка в отговор на повишените нива на заплаха срещу американския персонал и съоръжения\", заяви служителят. Този ход беше предприет, след нарастването на напрежението, причинено от убийството Касем Солеймани. Убийството от САЩ на най-видния ирански командир Касем Солеймани е равносилно на започване на война, \"отговорът на военни действия са военни действия\", заяви иранският постоянен представител в ООН, цитиран от Ройтерс. Маджид Тахт Раванч заяви в интервю за Си Ен Ен, че като са \"убили\" Солеймани, САЩ са започнали нов етап, след като преди това са започнали \"икономическа война\" с налагането на санкции на Иран през 2018 г. \"Така че това беше нова глава, която е равносилна на откриване на война срещу Иран\", каза Раванчи. Повтаряйки позицията на иранското ръководство, той заяви, че ще има сурово отмъщение. Вчера по-рано през деня Раванчи заяви на Съвета за сигурност на ООН и на генералния секретар на световната организация Антониу Гутериш, че Иран си запазва правото на самозащита съгласно международното право. Съветникът по националната сигурност в Белия дом Робърт О'Брайън заяви, че всякакви действия на Иран в отговор на убийството на иранския военен командир Касем Солеймани ще бъде \"много лошо решение\", предаде Ройтерс. На брифинг за репортери във връзка с операцията О'Брайън заяви, че Солеймани е ударен, докато е пътувал из Близкия изток, планирайки нападения срещу американски военни и дипломати в региона. Иран ще отговори на американската операция, в това число с убийство на представител на САЩ с висок ранг, заяви вчера пред Си Би Ес бившият и.д. директор на ЦРУ Майкъл Морел. \"Първо, вследствие на случилото се ще има мъртви американци, мъртви мирни американци. Възможно е в следващите няколко дни на всяко място, където Иран има свои хора. Най-вероятното място е Ирак. Не са изключени обаче и Ливан, Бахрейн и други места в Близкия изток\", каза бившият ръководител на управлението в Лангли. Освен това, смята той, \"избирайки по свое усмотрение време и място\", Иран \"ще извърши терористично нападение, в резултат на което ще загине американско официално лице с висок ранг\". \"И това може да стане навсякъде по света\", заяви Морел.", "date": "2020.01.04", "title": "Дезинформация за Трета световна война срина сайта на наборната служба на САЩ"}
{"url": "https://www.24chasa.bg/novini/article/8036635", "text": "Парламентът на Либия гласува единодушно против сключените от правителството в Триполи споразумения за военно сътрудничество с Турция в областта на сигурността и морските граници, след като в четвъртък  , предадоха ДПА и ТАСС. Турският президент Реджеп Тайип Ердоган и премиерът на международно признатото Правителство на националното съгласие /ПНС/ в Триполи Файез Сарадж подписаха спорните споразумения на среща в Истанбул през ноември. Днес обаче либийският парламент, който подкрепя алтернативно правителство в Източна Либия, отхвърли двете споразумения. Депутатите също така гласуваха единодушно за прекратяване на отношенията с Турция и даване под съд на Сарадж за държавна измяна, защото е потърсил военна помощ от чужда държава, каза говорителят на парламента Абдула Блейхак, допълва БТА. В момента в Либия действат паралелно два органа на изпълнителната власт: международно признатото ПНС на Сарадж в Триполи и временният кабинет на Абдула Абдуррахман ат Тани в Източна Либия с парламент в Бенгази, подкрепян от Либийската национална армия (ЛНА) на маршал Халифа Хафтар, отбелязва ТАСС. През април ЛНА започна настъпление за превземане на Триполи. В приетото от турския парламент разрешение за изпращане на турски войски в Либия се казва, че армията на Хафтар е заплашвала да напада турски граждани и фирми в Либия и турски кораби по либийското крайбрежие и че гражданската война в Либия застрашава интересите на Турция в Средиземно море и Северна Африка. Силите на Хафтар са подкрепяни от Египет, Обединените арабски емирства, Саудитска Арабия и Русия,", "date": "2020.01.04", "title": "Парламентът на Либия в Бенгази прекрати отношенията си с Турция"}
{"url": "https://www.24chasa.bg/novini/article/8036649", "text": "Онлайн търговците ще издават електронни или хартиени касови бележки. Това стана ясно от думите на говорителя на НАП Росен Бъчваров, цитиран от Канал 3. Той обяви, че вече е публикуван нов проект за промяна на Наредба Н-18, за касовите апарати. След масовите протести на бизнеса през миналата година, сега държавата предлага на онлайн търговците да издават или обикновен фискален бон, или дигитален такъв. \"При онлайн търговията има много сериозен фискален проблем, който ние оценяваме на 170 милиона годишно. Тази регулация идва срещу често използвано отклонение от облагане\", каза още говорителят на НАП Росен Бъчваров. До момента в агенцията са регистрирани над 15 000 електронни магазина.", "date": "2020.01.04", "title": "НАП: Онлайн търговците ще издават електронни или хартиени касови бележки"}
{"url": "https://www.24chasa.bg/novini/article/8036661", "text": "Гръцкото правителство публикува списък на 12 държави, смятани за \"сигурни страни\", на чиито жители ще бъде отказвано убежище и ще бъдат връщани в страната на произход, съобщи агенция АНА-МПА. Решението на правителството, подписано от външния министър Никос Дендиас и министъра за защита на гражданите Михалис Хрисохоидис, се отнася за Гана, Сенегал, Того, Гамбия, Мароко, Алжир, Тунис, Албания, Грузия, Украйна, Индия и Армения, допълни БТА. Гръцкото консервативно правителство прие през 2019 г. по-стриктен закон за миграциите, за да ограничи пристигането на нови мигранти и да ускори депортацията на отхвърлените кандидати за убежище. Законът предвижда и по-бърза процедура за разглеждане на молбите за убежище.", "date": "2020.01.04", "title": "Гърция ще отказва убежище на граждани от Албания и Украйна"}
{"url": "https://www.24chasa.bg/novini/article/8036678", "text": "Над 1000 австралийци и чуждестранни туристи, които бяха хванати в капан на плаж от пожари в югоизточния австралийски град Малакута, пристигнаха близо до Мелбърн след 20-часово пътуване с два кораба, предаде Ройтерс. Местните жители и туристите, плюс над 100 домашни животни - 113 кучета от различни породи, три котки, заек и птица, пристигнаха с двата военни кораба в пристанището на Хейстингс, откъдето бяха закарани с автобуси до два спасителни центъра. Туристите са изоставили колите и караваните си в Малакута и не знаят дали ще си ги възвърнат. Според властите ще са нужни седмици за отварянето на единственото шосе на града, съобщава БТА. \"Като човек, който никога не е попадал в пожар, беше много, много страшно. Толкова се радвам, че съм тук\", каза 16-годишната Емили Уелингтън от Мелбърн, която била на двуседмична почивка в Малакута с приятели. Тя беше един от 58-те души, които бяха евакуирани с предимство от изпълнения с дим Малакута, тъй като са болни от астма. Като много други от евакуираните, Уелингтън похвали австралийските ВМС и доброволците, участвали в спасителната операция.", "date": "2020.01.04", "title": "Евакуираха над 1000 души от австралийския град Малакута заради пожарите (Снимки)"}
{"url": "https://www.24chasa.bg/novini/article/8036716", "text": "Върховният административен съд (ВАС) отхвърли окончателно жалбата на кмета на община Септември Марин Рачев срещу Комисията за противодействие на корупцията, която го обвини в конфликт на интереси, предаде  . При това положение Общинската избирателна комисия в Септември трябва да започне процедура по предсрочното отстраняване на Рачев от кметския пост, каза адвокат Николай Баташки, който е и председател на гражданското сдружение „Да спасим община Септември“. „С решение днес на ВАС е отхвърлено окончателно оспорването на кмета на Септември Марин Рачев за установяване на конфликт на интереси по отношение на подписана от него заповед за смяна на предназначението на имот край град Ветрен за построяване на хотел, който имот е собственост на фирма, която се притежава от майката на кмета“, каза още той.. „За 31 януари е насрочено делото в Специализирания наказателен съд за  “, добави адвокат Николай Баташки от гражданското сдружение „Да спасим община Септември.", "date": "2020.01.04", "title": "Окончателно: Кметът на Септември е в конфликт на интереси"}
{"url": "https://www.24chasa.bg/novini/article/8036744", "text": "Турски оръжейни компании, изработващи части за изтребителя F-35, смятат да преместят производството си в България, съобщава всекидневникът „Дюня”. Целта им е да избегнат възможни американски санкции, след като бе прекратено участието на Турция в съвместната програма за създаването на самолета, съобщава \" \". Югоизточната ни съседка бе суспендирана от програмата за F-35, след като получи първата доставка с руските ракети С-400 през юли 2019 г. САЩ възприемат присъствието на руско военно оборудване в отбранителната система на НАТО като възможна заплаха за сигурността, припомня изданието „Ахвал”. Турция рискува върху нея да бъдат наложени още американски санкции по силата на закона, замислен да окаже натиск на трети страни, работещи с руския военнопромишлен комплекс. „Дюня” съобщи в четвъртък, цитирайки свой източник от турската оръжейна индустрия, че отбранителни компании от централната анадолска провинция Ескишехир обмислят алтернативни места за преместването на своето производство предвид възможността от нови американски санкции. Осем турски компании произвеждат 937 части за новия американски изтребител и са директно засегнати от решението на Вашингтон да изключи Анкара от програмата за съвместно производство на F-35. Някои компании дори са започнали да разглеждат възможни производствени площадки в България, където да продължат производството на части за F-35. Отношението на турското правителство към идеята на компаниите да преместят производството на авиочастите в чужбина било положително, казва източникът на „Дюня”, който допълва, че се търсят алтернативни производствени площадки, за да не се пропилява опитът, придобит в изработването на частите за F-35. Американските санкции са насочени към Турция, но не и към турските компании, ето защо преместването на производството в България може да помогне на Анкара да запази придобивките от участието ѝ в програмата за производството на F-35, обяснява източникът на „Дюня”.", "date": "2020.01.04", "title": "Турски компании обмислят производство на части за F-35 в България"}
{"url": "https://www.24chasa.bg/novini/article/8036760", "text": "\"Според международното право тази военна операция на САЩ на иракска земя се счита за \"агресия\", и в допълнение към член 5-ти, изменение 2-ро от Устава на Международния наказателен съд, приети през 2010 г., се разглежда като „престъпление“ и американският президент, който директно е разпоредил операцията, както и преките извършители де юре се смятат за международни престъпници, подлежащи на наказателно преследване\", пише в съобщението. От посолството припомнят също, че висш служител на ООН от Службата на Върховния комисар за правата на човека е категоризирал този акт като „незаконен”, „нарушаващ международното право”, чиито извършители носят „индивидуална наказателна отговорност”. На практика това е първото писмено изявление от страна на иранската държава по случая с убийството на ген. Сулеймани. \"Съединените щати, които хвърлиха региона в несигурност чрез едностранни действия, системни нарушения на международното право, прекомерен натиск и икономически тероризъм над Иран, сега поставят същия този регион на ръба на истинска война чрез увеличаване на напрежението, войнствеността и прибягване до държавен тероризъм. Това е война, която, ако започне, ще има последствия и ще доведе до хаос в много страни!\", се казва още в съобщението на иранското посолство до медиите. От дипломатическата мисия на Техеран в София посочват, че държавното знаме над посолството е било свалено наполовина в знак на почит към \"човека, който не позволи черното знаме на ИДИЛ да бъде издигнато в столиците на някои страни, включително Ирак и Сирия и който не позволи последиците от съществуването на това ужасно явление да се проявят в европейските държави.\"  \"Командир Касим Сюлеймани беше личността, представляваща най-ефективната сила в борбата срещу тероризма и екстремизма в Западна Азия. Той изигра важна и определяща роля в противодействието срещу ИДИЛ, \"Ал Нусра\" и \"Ал Кайда\". Страхливото и малодушно убийство на този човек от агресора, а именно престъпният режим на Съединените американски щати под прякото командване на Тръмп, представлява толкова опасен и глупав акт, който все повече показва терористичния характер на американското правителство, изразяващ се в подкрепата му за терористични групи в региона и по света. Всъщност този страхлив терористичен акт, който беше поръчан от американския президент, изложи на показ американския държавен тероризъм пред всички\", се заявява в съобщението. От посолството на Иран в София припомнят и че актът бе остро осъден от иракския министър-председател и обявен за грубо нарушение на иракския суверенитет и териториална цялост. \"Тази терористична проява увеличи напрежението и враждебността в региона, застраши стабилността и мира и свидетелства за факта, че американският режим не иска мир, стабилност и сигурност. Всъщност този ход може да се разглежда като извинение от страна на Тръмп да избяга от импийчмънт и като част от пропагандната кампания за подсилване на позицията си преди президентските избори в САЩ през ноември. На практика това означава подбуждане към конфликт с цел постигане на политически цели! Тази криминална атака срещу генерал-лейтенант Сюлеймани е най-голямата стратегическа грешка на САЩ в западноазиатския регион и те няма лесно да избягат от последствията. В заключение, наблягайки на правото на отговор от страна на Ислямска република Иран в подходящо време и място, ще е очевидно, че отговорността за всички последици от това престъпно приключение ще бъде върху САЩ\", завършва съобщението.", "date": "2020.01.04", "title": "Иранското посолство в София: Тръмп е престъпник"}
{"url": "https://www.24chasa.bg/novini/article/8036762", "text": "Тяло на удавен мъж е открито в басейн \"Приморски\" във Варна. Сигналът за удавника е постъпил в 15:40 часа, съобщиха от полицията. Към момента самоличността на мъжа не е установена, допълва \" \".                                                                                                                                                                                                                                                                                                                                ", "date": "2020.01.04", "title": "Откриха удавник в басейн във Варна"}
{"url": "https://www.24chasa.bg/novini/article/8036817", "text": "Лидерът на въоръжените сили в източната част на Либия генерал Халифа Хафтар е призовал либийските граждани да обявят свещена война на Турция, съобщават турски медии. \"Призовавам всички жени и мъже, военни и цивилни, целия либийски народ да се включат в джихад срещу Турция, за да защитят родината и честта си. Турция ни предизвика и ние приемаме това предизвикателство, затова обявяваме джихад на Турция\", заявил Хафтар в излъчено по телевизията изявление, цитиран от БТА. Халифа Хафтар посочил също, че \"вече не става въпрос само за \"освобождаването на Триполи от ислямистките милиции\", но проблемът се е превърнал\" в борба срещу един колонизатор, който се опитва да завземе обратно контрола върху Либия, която в миналато е била част от Османската империя\", посочват медиите, окачествявайки това изявление като нахалство от страна на Хафтар спрямо Турция. Призивът е бил огласен вчера, след като  . Турският президент  Днес  , предадоха ДПА и ТАСС. Депутатите са гласували също да бъде даден под съд Сарадж за държавна измяна, защото е потърсил военна помощ от чужда държава.", "date": "2020.01.04", "title": "Хафтар призова либийците на джихад срещу Турция"}
{"url": "https://www.24chasa.bg/novini/article/8035096", "text": "От Салановци дотук летим 45 минути над вече изграден газопровод. Някъде тръбите вече са под земята. Това заяви премиерът Бойко Борисов, който инспектира в петък строителството на газопровода “Балкански поток”. С него бяха министърът на енергетиката Теменужка Петкова и шефът на “Булгартрансгаз” Владимир Малинов. Премиерът кацна с хеликоптер на полето при 347-ия километър от трасето, между Горни и Долни Дъбник. 400 работници полагат и заваряват тръбите, 100 са италианци, има и от саудитците, каза премиерът, който е впечатлен, че се работи бързо. Технологията на заваряване е американска, поясни по-късно той пред журналисти. “И на Нова година са строили, няма събота, няма неделя. Ще изпратя снимките на Владимир Путин, за да види руският президент, че се работи в България”, заяви Борисов. 18 000 тръби са вече наредени на 215 км от трасето, още 3500 са на бургаското пристанище, каза му шефът на “Булгартрансгаз” Владимир Малинов. И му поясни, че по две влакови композиции на ден прекарват тръбите и тъй като това не стига, използват и камиони. Борисов поздрави италианските инженери, които водят проекта, с “бонджорно” и ги попита ще спазят ли сроковете. Те му казаха, че ще направят всичко възможно това да стане. Той пък им заяви, че в края на януари очаква в България италианския премиер Конти и ще го доведе на трасето. Помоли саудитците да предадат поздравите му на принц Салман и обясни, че “Аркад”, която е изпълнител на проекта, е държавната компания на Саудитска Арабия. Остана доволен, че проектът се движи по график. “България като страна членка на ЕС спазва всички процедури - търгове, обжалвания. И след това от първия ден се работи, по 5 км на ден тръби се полагат”, заяви Борисов. В края на май или поне до 13 юни газопроводът трябва да е готов, увери премиерът.  Борисов помоли журналистите да наричат разширението на газопреносната мрежа на България, както е назована процедурата: “Балкански поток”. “Ние “Турски поток” на българска територия нямаме”, отвърна той на въпрос за американските санкции за този газопровод: “Не отговарям за Турция”, подчерта той. “Неслучайно сме узаконили и сме презентирали в Брюксел - газов хъб “Балкан”. Кръстник му е Томислав Дончев. Връзките към него се наричат “Балкански поток” и много моля да го наричате така. Това сме се разбрали с ЕК, уведомил съм и руския, и турския президент, че на българска територия е “Балкански поток”. Като отиде в Сърбия, да го наричат, както искат”. Борисов добави, че винаги е искал обща магистрална жп линия, интернет пространство, мобилни оператори и газопроводи да обслужват Балканите. Премиерът припомни думите на министъра на енергетиката Теменужка Петкова, че се сменя точката на доставка на природния газ за България от Румъния на входа на турската граница. И че ще се плащат 84 млн. лв. по-малко такси, тъй като румънците три пъти са увеличили транзитните такси през тяхна територия. Така заедно с българо-гръцкия интерконектор ще има реална диверсификация на доставките на природен газ. “Геополитиката се прави прозрачно, а не както БСП. Те тук говореха, че не са спрели “Южен поток”, а в Брюксел бяха занесли заповедта, че са го спрели. Аз отидох и в Брюксел, и във Вашингтон, и казах - ние имаме геостратегически интерес да останем в стратегическата газопреносна система.Когато подписахме с президента Тръмп споразумението, там пише, че България е регионален стратегически разпределителен център на Балканите. Това означава, че сме се съгласили тук да идва азерски, американски, катарски, израелски, гръцки, кипърски, турски, руски газ. Като имаш газова магистрала, ще превозваш газа на всички, а българските граждани ще получават транзитни такси. И това защитавам. Аз не съм се крил от американските санкции, а съм отишъл в Белия дом и съм казал - санкционирайте си тези, които имат някаква вина, ние сме спазили всички процедури. 1 млрд. по-евтин газопровод правим, отколкото беше (“Южен поток” - б.р.), отговори Борисов на въпроси на журналисти. ", "date": "2020.01.04", "title": "Премиерът: 45 минути летяхме над изграден газопровод, ще пратя снимки на Путин (Видео, обзор)"}
{"url": "https://www.24chasa.bg/novini/article/8035114", "text": "Американският президент Доналд Тръмп подпали фитила на война с Иран, след като по негово нареждане в Ирак бе убит най-могъщият военен в Техеран - Касем Солеймани, предадоха световните агенции. Солеймани командваше елитните ирански бригади “Кудс”. Заедно с него при ракетния удар, извършен от дрон по летището в Багдад, са били ликвидирани 7 или 8 души, сред които и вторият по значение човек в подкрепяните от Иран иракски паравоенни групи - Абу Махди ал Мухендис. Според Вашингтон въздушното нападение е възмездие заради атаката срещу посолството на САЩ в Багдад. “По нареждане на президента американските въоръжени сили предприеха решителни отбранителни действия за защита на американски официални лица и военнослужещи в чужбина, като убиха Касем Солеймани”, се казва в изявление на Пентагона. Солеймани “активно е разработвал планове за нападения над американски дипломати и военнослужещи в Ирак и в целия регион. Той също така е одобрил извършените тази седмица нападения над посолството на САЩ в Багдад”, се казва в изявлението. Солеймани тъкмо кацнал от Сирия или Ливан в Багдад, когато колата му и още един съпровождащ автомобил били изпепелени. Тялото на генерала било напълно обезобразено, но го разпознали по пръстена на ръката му, пише британският в. “Дейли мейл”. Президентът Тръмп, който в момента на атаката бе в имението си във Флорида, пусна в туитър образ на американското знаме. По-късно той написа: “Иран никога не е печелил война, но никога не е губил преговори”. Мнозина останаха озадачени какво е искал да каже. По-късно президентът добави: “Генерал Солеймани е убил или ранил тежко хиляди американци в продължение на дълъг период от време и планираше да убие много други. Той беше пряко или непряко отговорен за смъртта на милиони.” Иранската революционна гвардия потвърди смъртта на командващия. В нейно изявление, излъчено по иранската телевизия, се казва, че той е “загинал като мъченик при атака на Америка по летището на Багдад”. Бригадите “Кудс” са една от най-боеспособните части на революционните гвардейци и активно участват във военните конфликти в Сирия и Ирак. Убийството по заповед на президента Доналд Тръмп е “изключително опасна и безразсъдна ескалация”, предупреди в туитър иранският външен министър Мохамад Зариф. “Безмилостно отмъщение очаква престъпниците, които напълниха ръцете си с неговата кръв и тази на други мъченици”, заплаши върховният лидер на Иран аятолах Хаменей. Той обяви джихад на САЩ. Аятолахът разпореди тридневен национален траур, а десетки хиляди иранци напълниха улиците на Техеран и големите градове, крещейки проклятия срещу американците. Вашингтон поиска американските граждани в Ирак да напуснат незабавно страната. Работещите в петролните полета на Ирак веднага са са започнали изтеглянето си. Новината за операцията срещу генерала вдигна цените на петрола с 4% на борсите. Представители на Демократическата партия в САЩ обвиниха Тръмп, че е хвърлил “пръчка динамит в буре с барут”. С този въздушен удар Америка се изправя пред непредвидими последици, коментира Си Ен Ен. ", "date": "2020.01.04", "title": "Тръмп пали фитила на война с Иран заради убит генерал (Обзор)"}
{"url": "https://www.24chasa.bg/novini/article/8035852", "text": "Президентът на САЩ Доналд Тръмп заяви, че е наредил Касем Солеймани да бъде ликвидиран, за да предотврати война, а не за да започва такава, допълвайки, че иранският военен командир е планирал непосредствено предстоящи нападения срещу американци, предаде Ройтерс, цитирана от БТА. \"Солеймани планираше непосредствено предстоящи зловещи нападения срещу американски дипломати и военни, но ние го хванахме на местопрестъплението и го ликвидирахме\", каза Тръмп пред репортери в имението си Мар а Лаго в щата Флорида. \"Снощи предприехме действия, за да предотвратим война, а не за да започваме такава\", заяви президентът на САЩ. Тръмп посочи, че САЩ не се стремят към смяна на режима в Иран. САЩ са разполагали с \"ясни и недвусмислени\" разузнавателни данни, че висш ирански генерал е планирал сериозна кампания на насилие срещу Щатите, когато са решили да го ударят. Това заяви най-високопоставеният американски генерал, предупреждавайки, че плановете на Солеймани \"все още може да се осъществят\", предаде Ройтерс. Генерал Марк Мили, председател на Съвета на началник-щабовете на въоръжените сили на САЩ, каза пред малка група репортери, че Вашингтон \"напълно разбира стратегическите последици\", свързани с удара срещу Касем Солеймани, най-известния военен командир на Техеран. Мили обаче добави, че рискът от бездействие е превишавал риска от това, че ликвидирането му може да предизвика драстично изостряне на напрежението с Иран. \"Дали има риск? Точно така, има риск. Но ние работим по овладяването му\", каза Мили от кабинета си в Пентагона. Солеймани е планирал непосредствено предстоящи нападения срещу американски дипломати и военни в Ирак, Ливан, Сирия и на други места в Близкия изток, заяви днес високопоставен представител на правителството на президента Тръмп, цитиран от Ройтерс. \"Това беше удар с отбранителен характер и беше подкрепен с много солидни разузнавателни данни. Беше силно обоснован от всичко, което наблюдавахме - от това, че Солеймани планираше непосредствено предстоящи нападения срещу американски дипломати и представители на въоръжените сили (на САЩ) в Ирак, Ливан, Сирия и в региона\", каза представителят пред репортери, пожелавайки да бъде запазена анонимността му. \"Това беше действие, предприето при самозащита, а САЩ имат неотменното право да се защитават, ако са заплашени от нападение\", добави той. Макар и да признаха възможността за иранска ответна реакция - каквато Техеран обеща, че ще има - високопоставени американски представители изразиха тезата, че ликвидирането на Солеймани е лишило Иран от един от най-изобретателните му командири и това може да предотврати бъдещи нападения, допълва Ройтерс.", "date": "2020.01.04", "title": "Тръмп: Наредих ликвидирането на Солеймани, за да предотвратя война"}
{"url": "https://www.24chasa.bg/novini/article/8035866", "text": "Командващият така наречената Либийска национална армия (ЛНА) фелдмаршал Халифа Хафтар обяви вчера обща мобилизация за противодействие на всякаква агресия отвън. Това съобщи телевизионният канал \"Ал Арабия\", цитиран от ТАСС. \"Битката за Триполи приближава края си. Никой не трябва да се съмнява, че столицата ще бъде освободена\", каза той. \"Приемаме предизвикателството и обявявам противопоставяне и обща мобилизация срещу всякакви чуждестранни войски, които бъдат изпратени в нашата страна\", добави Хафтар, предава БТА. Той призова всички либийци \"да се сплотят и да се противопоставят на врага, който е решил да превземе страната\". \"(Турският президент Реджеп Тайип) Ердоган, подхващайки своята война в Либия, се е прицелил в националната сигурност на арабите\", посочи Хафтар. Обвинявайки го в \"авантюра за възраждане на Османската империя в Либия\", той призова турския народ \"да въстане срещу президента, който тласка армията си към гибел\". В четвъртък  . Ердоган неведнъж е изразявал готовност да изпрати военни там, ако Правителството на националното съгласие (ПНС) в Триполи поиска помощ от него. На 28 ноември Анкара и Триполи сключиха меморандум за сътрудничество. В момента в Либия паралелно съществуват два органа на изпълнителната власт: ПНС на Файез Сарадж и временният кабинет на Абдула ат Тани, действащ в източната част на Либия заедно с парламента и подкрепян от ЛНА на Хафтар. На 12 декември Хафтар обяви началото на решаващо настъпление срещу Триполи с цел ликвидиране на окопалите се там терористични групировки, отбелязва ТАСС. Днес парламентът в Либия ще има извънредно заседание във връзка с вероятното изпращане на турски войски в Либия.", "date": "2020.01.04", "title": "Хафтар обяви обща мобилизация: Ердоган иска Османска империя в Либия"}
{"url": "https://www.24chasa.bg/novini/article/8035881", "text": "САЩ са нанесли въздушен удар по иракски милиции снощи северно от Багдад, съобщи иракската държавна телевизия, цитирана от Ройтерс. Тя не уточни кои са милициите и не дава повече подробности, предава БТА. Шестима души са загинали, а трима са тежко ранени при въздушен удар по иракските Сили за народна мобилизация, организация шапка на подкрепяни от Иран шиитски милиции, в района на лагера Таджи северно от Багдад, заяви снощи пред Ройтерс източник от иракската армия. Кортеж на шиитското опълчение \"Сили за народна мобилизация\" е бил подложен на въздушен удар днес в предградие на Багдад, съобщи телевизионният канал \"Скай нюз-Арабия\", цитиран от ТАСС. По данни на канала превозните средства - в които са се намирали представители на командването на милициите, е бил атакуван от въздуха в района на Ет Таджи, северно от иракската столица. За въздушен удар тази сутрин по автомобили в района на Таджи, в които се предполага, че са се намирали високопоставени членове на Силите за народна мобилизация, съобщава и новинарският портал \"Ас Сумария\", като се позовава на източник от сферата на сигурността, предаде ДПА. \"Ас Сумария\" съобщава, че ударът е нанесен от въоръжените сили на С АЩ,а целта му бил един от командирите на опълчението, посочва ТАСС. По информация на \"Ас Сумария\" при удара са загинали шест души, а трима са ранени. Оглавяваната от САЩ международна коалиция срещу \"Ислямска държава\" заяви днес, че не е нанасяла никакви въздушни удари в района на лагера Таджи северно от Багдад, предаде Ройтерс. \"Коалицията не е нанасяла никакви въздушни удари около лагера Таджи (северно от Багдад) през последните дни\", посочи в Туитър говорител. По-рано днес иракските \"Сили за народна мобилизация\", организация шапка на паравоенни групировки, заяви, че при въздушни удари в района на лагера Таджи са убити шестима души, а трима са тежко ранени. Иракската държавна телевизия съобщи, че те са били американски въздушни удари.", "date": "2020.01.04", "title": "Иракската държавна телевизия съобщи за американски въздушен удар, САЩ отричат"}
{"url": "https://www.24chasa.bg/novini/article/8035896", "text": "30 години от създаването на ДПС не са просто годишнина. Днешната дата е повод за размисъл и повод да се обърнем назад към историята - такава, каквато е. Движението за права и свободи е създадено в резултат на болката от т. нар. “Възродителен процес”. Защо да го припомняме? Защото е важно да помним и да предадем на бъдещите поколения истината, че макар насилственото преименуване на стотици хиляди български мюсюлмани да е престъпление, ДПС никога не прибегна до пагубния реваншизъм! Да, днес е още по-важно да го кажем. Защото в политиката ни днес липсва отговорност, но не липсва реваншизъм. През годините ДПС показа какво е да носиш отговорност. Партията се превърна от защитник на правата на българските мюсюлмани в защитник на човешките права и свободи изобщо. За нас ”права и свободи” не са част от предизборен слоган, а основополагащ принцип, който определя работата ни през всичките тези години. Благодарение на уникалния етнически модел, чийто архитект е д-р Ахмед Доган, България успя да осъществи мирен преход от тоталитаризъм към демокрация. Мирът е най-висшата ценност на човечеството. Мирът е онова върхово постижение, което доскоро смятахме за даденост. Оказа се, че и това не е така. За ролята на ДПС в българската история можем да говорим мното. Накратко - в периода 2001-2009 г., когато в управлението на страната ни участваше ДПС, България успя да реализира стратегическите си цели – членството в НАТО и ЕС. За съжаление, повече от 10 години, вместо да вървим напред, ние се лутаме, без да имаме ясни цел и посока. Днес ДПС е основен фактор в редица европейски и международни либерални организации - недвусмислено признание за целенасочените усилия на партията през тези 30 години. Днес първият председател на Младежко ДПС г-н Мустафа Карадайъ - е председател на Движението за права и свободи - какъв по-ясен показател за приемствеността и взаимното уважение, които винаги са отличавали работата на ДПС? Не на последно място - ДПС изгради поколение от млади политици, които имат кауза - България. Подготвени, млади, образовани хора, от чиято липса страда не само българската политика! Нашият принос е и наша отговорност. Но ние не бягаме от нея. Напротив. И занапред ще продължим да бъдем стожер, коректив и пример. Честит празник, уважаеми съмишленици и приятели на Движението за права и свободи! С уважение, Илхан Кючюк", "date": "2020.01.04", "title": "Илхан Кючюк: Честит 30-и рожден ден, ДПС!"}
{"url": "https://www.24chasa.bg/novini/article/8035905", "text": "Цените на акциите на „Гуейджоу Моутай\" (Kweichow Moutai), най-известният производител на алкохол в Китай, спаднаха в края на миналата седмица с 4,48%, заради прогнозирания по-бавен ръст на приходите и нетния доход. При затварянето на борсата в четвъртък те се търгуваха за 1130 юана (162,30 долара), предава  . Очаква се приходите на компанията за 2019 г. да достигнат 88,5 милиарда юана (12,69 милиарда долара), което е 15% ръст на годишна база. Прогнозите за нетния доход пък са той да достигне 40,5 милиарда юана, което е също увеличение от 15% спрямо предходната година. И двата показателя обаче са тригодишен минимум, тъй като досега „Моутай\" реализираше ръст от над 20%. Целта на продажбите на компанията за 2020 г. е около 34 500 тона алкохол. Икономисти обаче посочват, че ограниченото предлагане само по себе си не може да спаси „Моутай\" от забавянето на китайската икономика, което достигна до потребителския сектор.", "date": "2020.01.04", "title": "Акциите на „Моутай\" спаднаха заради очаквания по-слаб ръст през 2020 г."}
{"url": "https://www.24chasa.bg/novini/article/8035973", "text": "Част от боклука от Италия, складиран в депото в Плевен, е там още от 2017 г. От първоначалните изводи на експертите става ясно, че част от балите на тази площадка са складирани още през 2014 г. и не са преработени, предава  . Обработването на боклука е трябвало да приключи до края на 2018 г. Проверките на екоинспекцията през всичкото това време не са открили нарушения. Последната от петте проверки е от 19 декември и тя също установява, че разрешителните на фирма \"Феникс Плевен\" ЕООД за внос и преработка се изпълняват стриктно.  . Документите за превоз показват, че част от отпадъците са складирани у нас още през 2017-година, като са тръгнали от южно италианско пристанище. Тяхната преработка първо на гранули, а след това и на керемиди, бордюри или плочи за паркинг-пространства, е трябвало да приключи най-късно в края на 2018 г. Контролът е трябвало да осъществява районната екоинспекция в Плевен. Директорът обаче, не може да бъде намерен. Офиса на фирма \"Феникс Плевен ЕООД\" се намира на ул. \"Васил Левски\" в Плевен според сайт за търсене на работна ръка. Оказва се, че там има банков клон и магазин за дрехи. Хората твърдят, че офис на подобна фирма на посочения адрес никога не е имало. Собственикът Аугюн Еминов по телефона ни казва, че няма да коментира докато продължава разследването. Според разследващи, част от документите, с които фирмата е получила разрешителни за дейността, са с невярно съдържание. Проверява се как точно е доказано, че \"Феникс Плевен\" има капацитет да рециклира отпадъци в такива обеми.", "date": "2020.01.04", "title": "Боклукът в Плевен е складиран в депото от 5 години"}
{"url": "https://www.24chasa.bg/novini/article/8036002", "text": "Батальон на Националната гвардия на САЩ беше изпратен за Европа на летището на военновъздушната база Стед, северно от град Рино, щата Невада, предаде Асошиейтед прес, цитирана от БТА. Около 70 войници от щата се насочват към Форт Худ, щата Тексас, за едномесечно допълнително обучение. След това те ще бъдат разположени в Полша и други страни от Източна Европа, включително България, Естония, Латвия, Литва, Румъния и Унгария. Това е първият случай, при който национални гвардейци от щата Невада ще бъдат разположени в Европа в период на мир, отбелязва АП. Те ще работят заедно с други роти, включени в 757-и логистичен батальон, в рамките на усилията на САЩ и НАТО да гарантират сигурността на Източна Европа след руската намеса в Украйна преди шест години.", "date": "2020.01.04", "title": "Изпращат членове на Националната гвардия на САЩ\nв България и Европа"}
{"url": "https://www.24chasa.bg/novini/article/8036020", "text": "Съоснователят на Microsoft Бил Гейтс започна последното десетилетие със състояние, надхвърлящо 50 млрд. долара, както и с обещание да дари голяма част от богатството си за благотворителност. В края на десетилетието той наистина беше дал милиарди долари за борба с бедността и за подобряване на здравеопазването и образованието. Но богатството му също така се е удвоило през този период в резултат на покачващите се фондови пазари и благоприятната данъчна политика, съобщава Bloomberg. Но това не попречи на втория най-богат човек в света да заяви, че иска неговите \"колеги\" милиардери да плащат много по-високи данъци, предава  . \"Американските депутати трябва да се погрижат за вратичките в законите, да повишат данъка върху недвижимите имоти и да увеличат данъка върху доходите от капитал, така че да се равнява на ставката на доходите от труд\", пише Гейтс в последния си блог пост за годината. Той също така призова държавата и местните власти да направят данъците си „по-справедливи“ и отново подкрепи държавния данък върху доходите във Вашингтон, където живее. „Аз бях непропорционално възнаграден за работата, която свърших, докато много други, които работят също толкова усърдно, се борят за това“, пише той. „Ето защо аз съм за данъчна система, в която, ако имате повече пари, плащате по-висок процент данъци. И мисля, че богатите трябва да плащат повече, отколкото в момента, включително Мелинда и аз\", добави още Гейтс. 64-годишният американец има богатвсто с нетна стойност от 113,7 млрд. долара, според Bloomberg Billionaires Index, класация на 500-те най-богати хора в света. През 2010 г. Бил и Мелинда заедно с Уорън Бъфет дадоха обещание, известно като „Giving Pledge“, като помолиха други милиардери също да раздадат части от богатството си. По данни от месец май 204 души от 23 държави са се съгласили да участват. На събитие през ноември Гейтс изрази резерви относно данъка върху богатството, предложен от кандидатите за президент и вицепрезидент Елизабет Уорън и Бърни Сандърс. В своята блог публикация той заяви, че няма да заеме позиция относно различните предложения, които се обсъждат по време на кампанията. „Но аз вярвам, че можем да направим нашата система по-справедлива, без да жертваме стимула за иновации“, каза той. „През 70-те години, когато Пол Алън и аз стартирахме Microsoft, пределните данъчни ставки бяха почти два пъти по-високи от днес. Това не навреди на стимула ни да създадем страхотна компания\", добави още Гейтс.", "date": "2020.01.04", "title": "Бил Гейтс: Богатите трябва да плащат повече данъци"}
{"url": "https://www.24chasa.bg/novini/article/8036000", "text": "Късо съединение причини пожар в стая на жилище в Дебелец и едва не го изпепели. Сигналът за инцидента на ул.\"Христо Ботев\" в градчето е получен в 1:14 ч. след полунощ в събота в оперативен център Велико Търново от спешния тел.112. Незабавно на мястото пристигнал специализиран автомобил и трима пожарникари. Те успели да овладеят огъня преди да обхване къщата. Пламъците, които най-вероятно са тръгнали от късо съединение в рутер за интернет, са унищожили мебели и техника, опушени са 40 кв.м стени.", "date": "2020.01.04", "title": "Пожарникари спасиха от изпепеляване къща в Дебелец"}
{"url": "https://www.24chasa.bg/novini/article/8034770", "text": "В апартамент в жилищен блок във Варна се събират 33-ма представители на българските турци от различни региони. Сред тях е и току-що освободеният от затвора Ахмед Доган. Решено е да се създаде ДПС, което се смята за приемник на така нареченото Турско националноосвободително движение, създадено нелегално през 1985 г. като съпротива срещу асимилацията на мюсюлманите и възродителния процес. Една част от членовете на ДПС преди свалянето на Тодор Живков са активни в Независимото дружество за защита на правата на човека, но се дистанцират, след като за негов председател е избран Румен Воденичаров. В София се провежда Национална учредителна конференция на ДПС. За председател е избран Ахмед Доган, а за първи организационен секретар Йенал Бекир. Движението за права и свободи е регистрирано от Софийския градски съд по Закона за политическите партии. Избори за Велико народно събрание, ДПС вкарва 23-ма депутати. Оттогава участва във всички парламенти досега и е неизменен фактор в българския политически живот. Лидерът му Ахмед Доган заявява: \"ДПС е национално отговорна политическа сила\", а речите му и до днес се четат и тълкуват с особено внимание от политици от всички цветове и политически анализатори. След приемането на новата конституция на България възниква спор доколко съществуването на ДПС не противоречи на глава първа, чл. 11, ал. 4 от основния закон, който гласи: \"Не могат да се образуват политически партии на етническа, расова или верска основа, както и партии, които си поставят за цел насилствено завземане на държавната власт\". На 8 октомври 1991 г. 93-ма депутати от ВНС завеждат дело в Конституционния съд по този въпрос. Конституционният съд излиза с решение, което отхвърля искането ДПС да бъде признато за противоконституционно. За първи път ДПС е на власт. С мандата на движението е избрано правителството на Любен Беров. До него се стига, след като Филип Димитров подава оставка след вот на недоверие. Неговият кабинет, избран в началото на 36-ото НС година по-рано, е с мандата на СДС. Президентът Желю Желев връчва на Димитров мандат за ново правителство, но то не получава необходимия брой гласове. Така с мандата на ДПС и подкрепата на БСП е избран кабинетът \"Беров\", който управлява до октомври 1994 г. Втората национална конференция на ДПС приема устав на движението, в който е записано, че то е \"независима обществено-политическа организация, създадена, за да допринесе за единството на българските граждани, като се зачитат правата и свободите на всички етнически, религиозни и културни общности в България - в съответствие с конституцията и законите на страната, Международната харта за правата на човека, Европейската конвенция за защита на правата на човека и интернационалните договорености\". Пререгистрират се промени в устава и ръководството, като за първи път в съдебната преписка ДПС се посочва като партия. СДС, Народният съюз и ДПС създават коалицията ОДС, която издига Петър Стоянов за президент. След това ОДС оглавява народното недоволство срещу правителството на Жан Виденов, което пада през декември същата година. През февруари 1997 г. ДПС напуска коалицията. Първи люспи от ДПС - Инициативният съвет за обновление на ДПС начело с Гюнер Тахир напуска партията. На 12 декември 1998 г. Тахир учредява и оглавява НДПС. Дългогодишният зам.-председател на ДПС и основател на партията Осман Октай е отстранен от партията. След завръщането си в България Симеон Втори прави партия, която печели парламентарните избори, но няма мнозинство за самостоятелно правителство. ДПС влиза в коалиция с НДСВ и за втори път официално партията е на власт. Кабинетът изкарва цял мандат. ДПС отново влиза във властта като мандатоносител. Този път в тройна коалиция с БСП и НДСВ. Така правителството на Сергей Станишев е избрано от 40-ото НС при втори опит - първият с мандата на БСП и подкрепата на ДПС се проваля. НДСВ, която е втора политическа сила, не успява въобще да сформира коалиция, затова влиза в такава с ДПС и БСП. Кабинетът \"Станишев\" изкарва цял мандат. А в навечерието на парламентарните избори Ахмед Доган обяснява, че партията му си има \"обръчи от фирми\", които я финансират, а тя им помага. В Боянските сараи е открит прострелян началникът на кабинета на Доган и ковчежник на ДПС Ахмед Емин. Това разтърсва партията, а версиите за случилото се са много. Година по-късно разследването стига до заключение, че е самоубийство. Малко след смъртта му Доган неглижира доскорошния си най-верен човек Емин, като го нарича \"мъжка секретарка\". На предизборен митинг в село Кочан Ахмед Доган обявява: \"Аз съм инструментът във властта, който разпределя порциите на финансирането в държавата\". Един от основателите на ДПС и дългогодишна дясна ръка на Сокола - Касим Дал, напуска ДПС, критикувайки лидера. Той е до Доган от 1986 г., били са заедно в затвора. Година по-късно Дал и последвалият го Корман Исмаилов учредяват Народна партия \"Свобода и достойнство\" (НПСД). По време на VIII национална конференция на ДПС в зала 3 на НДК Ахмед Доган изнася доклада си, когато 25-годишният Октай Енимехмедов се качва на подиума и опитва да стреля с газов пистолет в главата му, но пистолетът засича. Охраната и делегати се хвърлят към сцената, някои започват саморазправа с Енимехмедов, а по-късно той е изведен от полицаи. След няколкочасово прекъсване на конференцията речта на Доган е дочетена от Филиз Хюсменова. В нея Сокола обявява, че се оттегля от лидерския пост в ДПС и предлага за свой наследник Лютви Местан. Доган остава почетен председател на ДПС и почти буквално изчезва от обществената и политическата сцена. Но решенията за партията продължават да се вземат в неговите Сараи. ДПС влиза за четвърти път във властта - и този път в коалиция с БСП. Червените са втора политическа сила в 42-ото НС, но след като Бойко Борисов и ГЕРБ не успяват да съставят правителство, мандатът идва при тях. Заедно с ДПС излъчват кабинета \"Орешарски\", чието управление предизвика най-дългите антиправителствени протести в историята на България. Оцелява само година и 2 месеца - до август 2014 г. Пресцентърът на ДПС съобщава, че Ахмед Доган и Лютви Местан са приели оставката на зам.-шефа на партията Христо Бисеров. Три дни по-късно той напуска Народното събрание, на което е зам.-председател. Срещу него е образувано дело за данъчни престъпления и пране на пари, но 2 г. по-късно той е оправдан по всички обвинения от Софийски градски съд. Бисеров, заедно с актуалния зам.-председател на ДПС Йордан Цонев, са едни от лицата на политиката на Доган да изчисти движението от облика на етническа партия. И двамата са прогонени от Иван Костов от СДС в края на ХХ век. В ДПС се появяват през 2005 г. На Орлов мост се събират десетки хиляди симпатизанти на БСП и ДПС като знак за подкрепа на кабинета \"Орешарски\". Пред тях соцлидерът Сергей Станишев иска прошка от името на столетницата за възродителния процес. След което прегръща и целува лидера на ДПС Лютви Места. Целувката на Орлов мост е определяна като историческа. На традиционната коледна сбирка на ДПС в Сараите Ахмед Доган критикува остро лидера на партията Лютви Местан, че е прочел от трибуната на НС декларация, в която защитава свалянето от Турция на руски военен самолет, летящ над Сирия. Централният съвет на ДПС заседава в Сараите и в отсъствието на лидера Лютви Местан и е взето решение той да бъде свален от поста, изключен от партията и от парламентарната група. Управлението е предадено на Председателски съвет - Четин Казак, Мустафа Карадайъ и Рушен Риза, до провеждането на IX национална конференция на ДПС. През април 2016 г. Местан основава своя партия - ДОСТ. IX национална конференция на ДПС избира за лидер Мустафа Карадайъ.", "date": "2020.01.04", "title": "ДПС на 30 години"}
{"url": "https://www.24chasa.bg/novini/article/8036073", "text": "Иракските иракските \"Сили за народна мобилизация\", организация обединяваща паравоенни групировки, заяви по-рано днес, че при въздушен удар срещу нейни бойци е бил засегнат медицински конвой. По-късно обаче в ново изявление \"Силите за народна мобилизация\" отхвърлиха информацията, че в района на Таджи е бил нанесен удар по медицински конвой, предава БТА.", "date": "2020.01.04", "title": "Иракските въоръжени сили отрекоха информацията за нанесен въздушен удар"}
{"url": "https://www.24chasa.bg/novini/article/8035952", "text": "През последните години все повече чужди висшисти предпочитат да започнат кариерата си в китайски технологични компании, според доклад на шанхайския клон на Нюйоркския университет за заетостта на дипломантите от випуск 2019 г., предава  Броят на завършилите, започващи работа в областта на информационните технологии продължава да нараства през годините, с 19% спрямо 2017 г. Финансовата индустрия също продължава да е популярна сред младежите, се казва в доклада. От всички 118 чужденци, дипломирали се през 2019 г. от шанхайския филиал на Нюйоркския университет, по-голямата част са готови да изберат китайски компании от високотехнологичната индустрия като своя първа работа, като предпочитанията са към „Хуауей\" (Huawei) и „Траншън\" (Transsion). В предишни години повече висшисти се интересуваха от образователния сектор като езиково обучение и образователни изследвания. Филиалът на Нюйоркския университет в Шанхай е основан през 2012 г. и се счита за пилотна програма в образователното сътрудничество между Китай и САЩ. В момента в него се обучават 1300 студенти, около половината от които са чужденци.", "date": "2020.01.04", "title": "Китайският хай-тек сектор все по-привлекателен за чужденци"}
{"url": "https://www.24chasa.bg/novini/article/8036094", "text": "Надявам се в парламента да се случи дебат по проблемите във Вик сектора – това каза в „Тази събота” пред   кметът на Перник Станислав Владимиров в коментар за поискания вот на недоверие от страна на БСП. „Да влагаме политика в тази кризисна ситуация не смятам, че е правилно, но да направим дебат за проблемите във ВиК сектора, е изключително належащо. Не мисля, че БСП се заиграва със страховете на хората. Ролята на опозицията е да постави даден проблем, особено в парламента. Аз се надявам да нямаме лични нападки и лични сблъсъци – да има дебат по същество за това, което не сме свършили назад във времето, защото само глупаците винаги започват отначало. Аз се надявам тази криза да направи така, че ВиК секторът да бъде доста по-подреден”, коментира Владимиров. По думите му един от сериозните проблеми на местното ВиК е не само остарялата инфраструктура, но и липсата на квалифицирани кадри, които да работят за разрешаването на проблема. Владимиров подчерта, че затягането на режима в Перник е краткосрочна и необходима мярка, за да падне подаването под 300 литра в секунда. Пречиствателната станция на града е стара и ако се стигне до мъртъв обем, тя няма да може да се справи с пречистването на мътните води. За да се овладее кризата, януари и февруари ще са болезнени, каза още кметът. Що се касае до дългосрочните мерки, кметът припомни, че правителството отпусна 35 милиона за справяне с водната криза в Перник. Парите ще бъдат вложени в нов водопровод, довеждане на вода, ремонт на пречиствателните станции, ремонт на канализацията на града. „Ще подменим почти целия град с тези пари, които ни бяха отпуснати с постановление на Министерския съвет – голям инвестиционен проект в началото на пролетта. Това е хубавата новина в цялата кризисна ситуация, в която се намираме с момента”, поясни Владимиров. Проблемите с ВиК в града не са спирали от години, разказват местните хора. А сега, с водни режим – те стават още по-очевидни. Хора от блок в кв. „Мошино” например се оплакаха, че мазетата им са наводнени с фекални води. Преди време проблемът се появявал два пъти годишно, сега обаче това станало често явление. Зловонната миризма, колкото и неприятна, се оказва най-малкия проблем на хората от блока. Те са притеснени, че ситуацията може да доведе до екокатастрофа и зараза. „Години наред сме се обръщали и към всички национални, и местни институции – ВиК Перник, общината… ВиК трябва да дойде да почисти канализацията пред блока. Трябва да се оправи и помпата, която се намира на около километър оттук”, каза Александър Спасов, домоуправител на блока. По думите на местните подобен проблем има и в други жилищни сгради.", "date": "2020.01.04", "title": "Кметът на Перник: Нужен е дебат за проблемите във ВиК сектора"}
{"url": "https://www.24chasa.bg/novini/article/8036114", "text": "Генералният секретар на ООН Антониу Гутериш призова отново за незабавно спиране на огъня в Либия и връщане към преговорите на всички враждуващи страни, предаде Асошиейтед прес. Шефът на ООН предупреди чрез изявление на заместник-говорителя си, че \"всякаква чуждестранна подкрепа за враждуващите страни само ще задълбочи продължаващия конфликт и ще затрудни още повече усилията да бъде постигнато мирно и всеобхватно политическо решение\", предава БТА. Изказването на Гутериш последва даденото в четвъртък разрешение от турския парламент за разполагане на войски в Либия в подкрепа на международно признатото правителство в Триполи, което воюва със сили, верни на конкурентно на него правителство, което иска да превземе столицата, отбелязва Асошиейтед прес.", "date": "2020.01.04", "title": "ООН призова за незабавно спиране на огъня в Либия"}
{"url": "https://www.24chasa.bg/novini/article/8035965", "text": "Китайският квантов сателит QUESS се свърза успешно с наземна мобилна квантова станция в Дзинан, провинция Шандун, и извърши криптирано предаване на данни. По време на операцията спътникът е бил на около 500 км от земята, а предаването на данни е продължило близо осем минути, предава  . Мобилната квантова наземна станция, първата подобна в света, тежи малко над 80 кг. Тя е съвместна разработка на Китайския университет за наука и технологии, компанията QuantumCTek Co., Ltd. и Дзинанския институт по квантови технологии. Китай изведе в орбита сателита QUESS на 16 август 2016 г. Използваната тогава наземна станция тежеше повече от 10 тона и оттогава насам учените се опитват да намалят размера ѝ. Последната мобилна версия може да бъде инсталирана на превозно средство, производствените разходи за нея също бяха намалени значително. Експерименталната квантова комуникационна мрежа в Дзинан е свързана с основната мрежа Пекин-Шанхай. Тя е също така първата в света защитена мрежа за квантов пренос на данни.", "date": "2020.01.04", "title": "Китайският квантов сателит QUESS се свърза с първата в света мобилна наземна станция"}
{"url": "https://www.24chasa.bg/novini/article/8036149", "text": "24-годишен от Кресна, обявен за издирване във връзка с телефонни измами, е задържан от служители на ГДГП и ГДНП на столичната аерогара при пристигане от Германия. Мъжът е привлечен като обвиняем по досъдебното производство за организирана престъпна група, извършвала телефонни измами. Седем от участниците в групата бяха задържани  , съобщават от МВР. 24-годишният е привлечен в качеството на обвиняем за участие в организирана престъпна група, заедно с останалите 7 задържани по време на операцията на 30 август. В хода на досъдебното производство са събрани доказателства за съпричастността му към извършена на 1 август в София телефонна измама. В схемата той е участвал като куриер, като е взел от млада жена инкриминираната сума от 11 000 лв. в района на Семинарията. След това заминал за Германия със семейството си, където се е укривал. Мъжът е с наложена от прокуратурата мярка за задържане под стража за срок до 72 часа. Работата продължава под надзора на Специализираната прокуратура.", "date": "2020.01.04", "title": "Задържан е участник в група за телефонни измами, разбита през 2019 г."}
{"url": "https://www.24chasa.bg/novini/article/8036180", "text": "Заради неправилно боравене с пиротехнически изделия са пострадали осем души, сред които и едно дете, няма допуснат смъртен случай, съобщават от МВР. 3990 проверки са направени от служители на Охранителна полиция за недопускане на нерегламентирана продажба на пиротехнически изделия преди и по време на коледните и новогодишните празници. Констатирани са 40 нарушения – 34 от тях - за нерегламентирана търговска дейност, а 6 - за неправомерна употреба на пиротехнически изделия. За съответните нарушения са съставени 39 акта и е образувано едно досъдебно производство. В хода на инспекциите полицейските органи са издали 445 разпореждания, предупредени са 1277 лица, изпратени са 329 уведомителни писма. Иззети са и 7958 стандартни опаковки с пиротехнически изделия. Не са допуснати сериозни нарушения и инциденти с пиротехнически изделия по време на празниците.", "date": "2020.01.04", "title": "Седем души и едно дете са пострадали от пиротехника по празниците"}
{"url": "https://www.24chasa.bg/novini/article/8035995", "text": "Кога ще влезе в сила тол системата – конкретен отговор на този въпрос като че ли все още няма. По думите на премиера от миналата година системата трябва да заработи на 15 януари. Министърът на регионалното развитие и благоустройството Петя Аврамова пък заяви, че тол системата стартира на 6 януари. Така или иначе очакванията са, че в хазната ще влязат 420 до 450 млн. лева приходи от тол за следващата година, посочи пред   проф. Олег Асенов, член на управителния съвет на АПИ. „Аз бих казал, че от 14 месеца – откогато е създадено Националното тол управление, основната наша дума на целия екип е „работа”. Усилено се подготвяме за въвеждането на системата. Тя е важна за пътния сектор. Всички усилия и действия са организирани. Важно е, че потребителите трябва да са подготвени. За тежкотоварните камиони промяната е най-съществена”, подчерта проф. Асенов. Бизнесът обаче има своите възражения. Според изпълнителния директор на Съюза на международните превозвачи Йордан Арабаджиев отношението на правителството спрямо превозвачите е арогантно. „В процеса на общественото обсъждане всички транспортни организации дадоха един куп предложения и становища и бяха приети нула. Когато ти не се съобразиш с бизнеса, не чуеш нито едно негово предложение, не го отчетеш като разумно, това за нас е арогантно отношение”, каза Арабаджиев. \"Нито един превозвач не знае как да си закупи бордово устройство, откъде да го закупи, как се работи с доставчици на декларирани данни...\", поясни Арабаджиев. По думите му не е възможно тол системата да заработи на 6 януари. „Като цяло философията на въвеждането на тол системата е сбъркана. Философията в момента е да постигне събирането на едни суми, които да бъдат 290 млн. от леките автомобили и над 4 млн. от камионите и автобусите. Имаме 3 млн. леки автомобила и 100 хил. превозни средства – автобуси и камиони. Как камионите ще генерират повече приход от 3 млн. коли?”, попита от своя страна Магдалена Милтенова, председател на Конфедерацията на автобусните превозвачи.", "date": "2020.01.04", "title": "Транспортни организации за тол системата: Правителството се отнесе арогантно"}
{"url": "https://www.24chasa.bg/novini/article/8036209", "text": "Хиляди опечалени се включиха в погребалното шествие по улиците на Багдад в памет на  , предадоха Асошиейтед прес и Франс прес. Освен генерал Касем Солеймани, командващ подразделението за специални операции \"Ал Кудс\" на иранския Корпус на гвардейците на ислямската революция, при нанесения в петък в Багдад американски удар загина и неговият помощник Абу Махди ал Мухандис, командващ иракско паравоенно формирование. Иран обеща твърда ответна реакция, засилвайки опасенията от военни действия, предава БТА. Събралите се хиляди иракчани скандираха \"Смърт на Америка\", докато шествието преминаваше през багдадския квартал Казимия. То започна от храма на Имам Кадим, един от най-свещените обекти за шиитите. Много от участниците бяха облечени в черно и носеха иракски знамена или знамена на подкрепяни от Иран паравоенни формирования, които бяха лоялни към Солеймани. След шествието през Казимия кортежът ще се насочи към Зелената зона в Багдад, където ще се проведе официално погребение, на което ще присъстват множество иракски лидери. В погребалното шествие се включиха иракският премиер Адел Абдел Махди и лидерът на проиранските сили в иракския парламент Хади ал Амери. Насроченото извънредно заседание на парламента беше отложено за неделя, за да може депутатите да присъстват на погребението, отбелязва АФП. ", "date": "2020.01.04", "title": "Хиляди иракчани изпратиха Солеймани, скандираха \"Смърт на Америка\" (Снимки, видео)"}
{"url": "https://www.24chasa.bg/novini/article/8036302", "text": "Тиранозаврите джуджета, считани досега за отделен род динозаври, всъщност са били тийнейджъри, съобщи ЮПИ, позовавайки се на американско проучване. Изследването, публикувано в сп. \"Science Advance\" (\"Сайънс адванс\"), показва, че считаните за отделен род динозаври, наречен Nanotyrannus, са били представители в тийнейджърска възраст на страховития вид Тиранозавър рекс, предава БТА. \"Кралските\" тиранозаври са известни с внушителните си размери. Десетилетия наред за ловците на фосили и музеите приоритет са най-едрите образци. Поради тази причина, както и поради факта, че дребните фосили са по-крехки и трудно откриваеми, учените знаят сравнително малко за растежа и съзряването на представителите на един от най-известните и страховити видове динозаври. За целите на настоящото изследване специалисти от университета на Оклахома са анализирали костни вкаменелости от двойка дребни динозаври, наречени Джейн и Пийти. Анализът е помогнал на учените да определят възрастта и самоличността на древните създания, чиито останки са открити преди десетилетия. Изследователите са установили, че растежните пръстени в костите им са на интервали - модел, който не се наблюдава при възрастни екземпляри. Учените са открили и специфични линии, свидетелстващи за завършен костен растеж. На базата на тези открития палеонтолозите са стигнали до извода, че двата динозавъра са млади екземпляри от вида Тиранозавър рекс, а не дребни представители на отделен род.", "date": "2020.01.04", "title": "Тиранозаврите джуджета всъщност са били тийнейджъри, а не отделен род"}
{"url": "https://www.24chasa.bg/novini/article/8036892", "text": "Ракета се взриви в силно укрепената Зелена зона в Багдад близо до посолството на САЩ, съобщи телевизия \"Ал Арабия\", цитирана от ТАСС. Всички пътища към сградата на посолството са затворени, допълва БТА. Според източници от иракските сили за сигурност в Зелената зона са паднали два минометни снаряда, предаде Франс прес. Полицейски източници, цитирани от Ройтерс, заявили, че става дума за снаряд от система за реактивен залпов огън и че няма жертви при нападението.", "date": "2020.01.04", "title": "Ракета се взриви близо до посолството на САЩ в Багдад"}
{"url": "https://www.24chasa.bg/novini/article/8036908", "text": "Банките в регион на северен Ливан бяха затворени до второ нареждане, съобщи АФП, позовавайки се на Националната агенция за новини в Ливан. Затварянето на банковите институции бе наложителна мярка, след като множество клиенти не можаха да изтеглят спестяванията си, предаде \" \". От септември насам банките в Ливан произволно ограничават сумата, която може да бъде изтеглена или преведена в чужбина. Това вбесява клиентите, които обвиняват банките, че държат клиентите си като заложници. Лимит е наложен и за тегленето на ливански лири. Асоциацията на банките в страната вече призова своите членове да затворят врати до второ нареждане. В петък граждани влязоха в банков клон в град Халба, за да протестират, че не могат да изтеглят заплатите си нито в долари, нито в ливански лири. Протестът им продължи над 10 часа, като в него се включиха дори силите за сигурност, които не успяха да разпръснат тълпата дори и след като в сградата на банката беше пуснат сълзотворен газ. Вследствие протестите, мъж беше хоспитализиран с леки наранявания. От Асоциацията на банките определиха протеста на клиентите като \"атака\" и \"заплаха за живота и безопасността на служителите\". Безпрецедентни антиправителствени протести обхванаха Ливан на 17 октомври с основната критика към правителството, че не може да се справи със задълбочаващата се икономическа криза. Ливанската лира е вързана към американския долар вече повече от 20 години, като двете валути се ползват паралелно в страната. Курсът на лирата към долара е 1.507. Заради ограничението на банките да се теглят долари, обаче, курсът на неофициалния пазар е надхвърлил 2000 ливански лири спрямо долара, а това е оскъпило и разходите за живот. В южния град Саида в събота протестиращи преместиха камиони и кран пред банка, за да принудят банковите служители да изплатят на мъж обезщетение, след като е останал без работа. В района на Бикфая извън Бейрут банков клон беше замерян с яйца, а протестиращите написаха \"революция\" върху стъклата й. Ръководителят на адвокатската колегия Мелхем Халаф призова банките да премахнат ограниченията за преводи и тегления, като нарече мерките им \"противоконституционни\".", "date": "2020.01.04", "title": "Банките в Ливан затвориха - клиенти не могат да изтеглят спестяванията си"}
