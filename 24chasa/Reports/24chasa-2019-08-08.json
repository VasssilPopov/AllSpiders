{"url": "https://www.24chasa.bg/novini/article/7597814", "text": "ТИР се е самозапалил в района на 88 км на автомагистрала \"Тракия\", няма пострадали. Това съобщиха за \"Фокус\" от ОДМВР-Пазарджик. Получен е сигнал за самозапалил се товарен автомобил в района на 88 км на автомагистрала \"Тракия\" в платното за София. В момента на мястото на инцидента има екипи на полицията и пожарната. Извършват се действия по гасенето на автомобила. Най-вероятната причина за самозапалването е техническа неизправност. При пожара няма пострадали хора. Движението в района в посока София се извършва само в аварийна лента, тъй като другите две са заети от пожарникарите и товарния автомобил. От полицията съветват водачите да се движат с повишено внимание и съобразена скорост.", "date": "2019.08.08", "title": "Тир се е самозапалил на 88 км на АМ\"Тракия\""}
{"url": "https://www.24chasa.bg/novini/article/7597816", "text": "Косовският министър на търговията и промишлеността Ендрит Шаля е изпратил писмо до министъра на икономиката на Северна Македония Крешник Бектеши, в което предупредил, че ако властите в Скопие не отменят забраната за внос на косовска риба, Прищина ще забрани вноса на стоки от Северна Македония, предаде Танюг, цитирана от БТА. Според Шаля забраната за внос на риба от Косово представлява нарушение на Споразумението за свободна търговия на страните от Централна Европа /ЦЕФТА/. С решение, което влезе в сила от 1 юни тази година, Северна Македония забрани вноса на жива риба от Косово, предназначена за развъждане и зарибяване.", "date": "2019.08.08", "title": "Косово може да спре да внася продукти от Северна Македония"}
{"url": "https://www.24chasa.bg/novini/article/7597842", "text": "Двинският залив на т.нар. Бяло море, което е част от Баренцово море, е затворен от вторник за граждански плавателни съдове. Това съобщи за ТАСС заместник-капитанът на пристанището в Архангелск Сергей Козуб. По думите му достъпът до района е забранен до септември, но решението не е свързано с   На полигона край Северодвинск, разположен на брега на Двинския залив, днес се взриви ракетен двигател, посочва БТА. Според Козуба закриването на залива за граждански кораби е планирано предварително. Агенция Интерфакс допълни, че експлозията е станала по време на тестове с реактивен двигател на течно гориво. По данни на военното министерство на Русия има двама загинали и шестима ранени. Ведомството подчерта, че няма изхвърлена радиация във въздуха. Кметството на Северодвинск отбеляза, че след взрива радиационният фон в града се е повишил за кратко, но после се е върнал в нормата.", "date": "2019.08.08", "title": "Русия е затворила залив в Баренцово море, \nкрай който днес избухна ракетен двигател"}
{"url": "https://www.24chasa.bg/novini/article/7597848", "text": "18-годишно момче е загинало при инцидент в аквапарка на курортния град Приморско днес следобед. Ранено е още 1 момче, което е настанено в реанимацията на УМБАЛ Бургас, но към този момент няма опасност за живота му, съобщи за \"24 часа\" говорителят на полицията в Бургас Цветелина Рандева. Тя уточни, че сигнал за фаталния инцидент е получен в РУП Приморско в 15:10 часа. Все още огледът на мястото продължава, но по непотвърдени данни при спускане от една от екстремните пързалки 18-годишният младеж е бил застигнат от друг летовник. Загиналият е от Старозагорско и бил на почивка в Приморско с голяма група приятели. По подобен начин миналото лято, но на аквапарк между Несебър и Слънчев бряг тежко пострада 12-годишно русначе отново достигнато и блъснато при спускане от пързалка. То получи тежки наранявания в областта на гениталиите и бе с опасност за живота, но бургаски медици успяха да го спасят.", "date": "2019.08.08", "title": "18-годишен загина на водна пързалка в Приморско, друг е в реанимация (Обновена)"}
{"url": "https://www.24chasa.bg/novini/article/7597880", "text": "Френският режисьор и сценарист Жан-Пиер Моки е починал на 90-годишна възраст, предадоха Франс прес и ТАСС, позовавайки се на заявление на неговото семейство. В него се казва, че режисьорът се е споминал в четвъртък в парижкия си дом в присъствието на близките си. Своята кариера Моки започва като актьор в театъра и киното. Голяма известност той придобива с изпълнението на ролята си във филма на Микеланджело Антониони \"Победените\", посочва БТА. Режисьорският успех на Моки идва с поставянето на комедията \"Странният енориаш\". Следват хитове като \"Голямото пране\", \"Една нощ в парламента\", \"Свидетелят\", \"Капан за глупаци\" и др. Кинокритиката определя режисьора като антисистемен и майстор на социалната сатира. По време на своята дълга кариера Моки засне над 60 филма и 40 епизода от телевизионни сериали. Работил е с легендите на френското кино като Бурвил, Мишел Серо, Пиер Ришар, Жерар Депардийо и др.", "date": "2019.08.08", "title": "На 90-годишна възраст почина френският режисьор и сценарист Жан-Пиер Моки"}
{"url": "https://www.24chasa.bg/novini/article/7597886", "text": "Започна почистването на парижки училища, в които бяха измерени високи нива на олово след пожара в катедралата \"Нотр Дам\", предаде Асошиейтед прес, цитирана от БТА. Властите на Париж наредиха миналия месец основно почистване и премахване на създаващите риск за здравето вещества в сградите на намиращи се близо до катедралата училища. Очаква се почистването да приключи преди завръщането на учениците от ваканция за началото на учебната година идния месец. Парижката служба по здравеопазването препоръча през миналия месец да бъдат направени изследвания на кръвта на децата под 7-годишна възраст и на бременните жени, които живеят близо до 'Нотр Дам\" и които са предразположени към здравни проблеми, причинени от оловно замърсяване. Работите по почистването на оловото в самата катедрала ще продължат следващата седмица при спазването на по-строги правила за сигурност, след като властите ги прекратиха миналия месец заради опасения за здравето на ангажираните с тях работници. Нивата на олово остават изключително високи в някои части на катедрата, на площада пред \"Нотр Дам\" и на съседните улици. Тези райони са затворени от 15 април.", "date": "2019.08.08", "title": "Почистват от олово парижки училища след пожара в \"Нотр Дам\""}
{"url": "https://www.24chasa.bg/novini/article/7597891", "text": "Нова зелена идея за столицата – архитекти предлагат да се изгради \"зелено околовръстно\". За целта изоставени ЖП линии ще бъдат превърнати в зелени връзки между всички паркове в София, предаде  . Светослав Александров наследява любовта към архитектурата от баща си, а докато учи в Германия заедно с колегата си Християна Василева, виждат пълната промяна на неизползваемите индустриални линии в парк. И проектира подобен в София. „Идеята ни е те да бъдат запазени първо като резервно трасе за ТЕЦ, да могат да се използват, но да може да се кара велосипед, да има възможност за разходка пеша и по тези релси си. Мислехме, че може да има нещо като атракция - човек да си наеме велосипед, който да е закачен на релсите” , споделя Християна Василева. Бъдещото пешеходно зелено околовръстно ще е дълго повече от 32 километра. Общината вече преговаря за терените с компания \"Железопътна инфраструктура\", която е собственик на голяма част от линиите от миналия век. „Линейният парк е връзката, която липсва между всички паркове, които София има и по този начин ще създадем една напречна връзка, която ще облекчи движението и на пешеходци и велосипедисти”, твърди главният архитект на София Здравко Здравков. Сумата за изграждането все още не е изчислена, но архитект Александров и от сега е сигурен в ползата. \"Зелената линия\" ще свързва хората от всички квартали – и в покрайнините, и в центъра.", "date": "2019.08.08", "title": "\"Зелено околовръстно\": Изоставени жп линии ще свържат парковете в София"}
{"url": "https://www.24chasa.bg/novini/article/7597899", "text": "Полша предупреди днес следващата Европейска комисия да запази твърдата позиция спрямо Русия, въпреки че някои страни от съюза стават все по-дружелюбни към Кремъл, предаде Ройтерс, цитирана от БТА. \"Изглежда някои европейски лидери не осъзнават, че техните действия се възприемат като опит за затопляне на отношенията, а ако го осъзнават, политиката им е погрешна\", заяви полският заместник-министър на външните работи Марчин Пшидач пред агенцията. По думите му подобряването на отношенията с Русия може да дадат сигнал на Москва, че Европа се е примирила с анексирането на Крим през 2014 г. \"Няма причина руски лидери да бъдат канени на празненства и танци [. . .], което насърчава Русия да продължи с агресивната си политика в Източна Европа, без да е направила и една стъпка назад\", каза висшият дипломат. Миналата година руският президент Владимир Путин танцува с австрийскиата външна министърка Карен Кнайсъл, след като бе поканен на нейната сватба, припомни Ройтерс. В интервюто Пшидач коментира, че издаването на руски паспорти по бърза процедура за сепаратистите от Източна Украйна е поредният знак, че Русия става още по-агресивна. Заместник-министърът изрази надежда, че когато бъде съставена новата Европейска комисия през есента, ще бъде възможно да бъде изработена по-конкретна позиция на ЕС по издаването на руски паспорти. Марчин Пшидач добави, че новото ръководство на ЕС трябва да се вслушва в опасенията, изказвани от страните в Източна и Централна Европа, както и от балтийските страни, предвид близостта им до агресивната Русия.", "date": "2019.08.08", "title": "Полша към страните от ЕС: Не бъдете дружелюбни с агресивната Русия"}
{"url": "https://www.24chasa.bg/novini/article/7597857", "text": "Преминаването към диета на растителна основа вместо месо може да помогне в борбата с изменението на климата, посочват експерти от ООН, цитирани от Би Би Си. Други мерки, които препоръчват учените, са опазване на естествените гори и зоните, богати на торф, както и развиване на агролесовъдство, където хранителните култури растат наред с дървета. Най-обширният досега доклад на ООН за връзката между използването на земята и промените в климата посочва, че Учените обаче не призовават хората напълно да се откажат от месото, а обясняват как ресурсите на Земята да се използват по-ефективно, ако консумацията на червено месо бъде намалена. Документът, подготвен от 107 учени за Междуправителствения панел за климатичните промени на ООН, посочва, че с по-ефикасно използване на ресурсите ще бъде намален ефектът от вредните емисии, отделяни вследствие на човешката дейност. “Не казваме на хората да спрат да ядат месо. На някои места те нямат друг избор. Но е очевидно, че на Запад ядем прекалено много”, заяви проф. Пийт Смит от Университета в Абърдийн, Великобритания. Докладът зове за бързи действия срещу замърсяването на почвата и обезлесяването, които допринасят за климатичните промени. Те от своя страна Увеличаващите се температури, проливните дъждове и екстремните метеорологични условия влияят сериозно на културите и добитъка. Производството на храни и отглеждането на животни обаче са една от причините за глобалното затопляне. Излишният въглероден двуокис в атмосферата се абсорбира от горите и това може да смекчи ефекта от измененията на климата, но експертите твърдят, че ако температурата на Земята се увеличи твърде много, този ефект ще бъде унищожен. В същото време районите до екватора може би вече губят растителност поради топлинния стрес, предупреждава докладът. На места има недостиг на фосфор в почвата - ключов за растежа на растенията, което ще повлияе и на дърветата, казва д-р Катрин Флейшер от Техническия университет в Мюнхен. Авторите на доклада насърчават и намаляването на хранителните отпадъци, които например да се дават на животни или, ако са безопасни за консумация от хора, да се насочват към благотворителни организации, които се грижат за хора в нужда. Такава например е швейцарската Partage. Тя събира непродадена храна, изхвърлена от магазините, и я раздава на семейства в нужда; прави бисквити от застоял хляб, суши плодове и консервира зеленчуци. Всичко това помага и за намаляването на емисиите на въглероден двуокис, участващи в производството на храна. Докладът предупреждава още, че на биоенергията, смятана за решение против измененията в климата, трябва да се гледа с повишено внимание, защото тя е свързана с изгарянето на растителност като заместител на изкопаемите горива. Международната агенция по енергетика (IEA) прогнозира, че през следващите 5 г. биоенергията ще изпревари слънчевата, вятърната и водната енергия. Авторите на доклада обаче казват, че за отглеждане на много необходими култури и съветват използването на площи за биоенергия да се ограничи. Преди няколко дни бе обявено, че тазгодишният юли е бил най-горещият месец в историята на света досега. От жегите пламнаха огромни площи в Сибир, Арктика, Бедът в Гренландия се разтопи. Междувременно бе отчетено, че юли е бил и най-горещият месец в Аляска за последните 125 години, откакто там се водят статистики. Средната месечна температура в най-северния щат на САЩ била 14,5 градуса - с 3 градуса повече от средното за юли в Аляска и малко над средното за досегашния най-топъл месец там - юли 2004 г. ", "date": "2019.08.08", "title": "ООН: Намалете месото, за да спасим Земята (Обзор)"}
{"url": "https://www.24chasa.bg/novini/article/7597907", "text": "Експлозията в полигон в Русия е предизвикала днес за кратко повишаване на радиоактивността в района, съобщиха властите, цитирани от Франс прес и БТА. \"Няма радиоактивно замърсяване, нивата са нормални\", каза в комюнике руската армия. Това заяви пред АФП и говорител на губернатора на Архангелска област. Два часа след експлозията кметството на град, близо до Северодвинск, заяви, че е отчетено за кратко увеличаване на радиоактивността в 11,50 ч. местно време, след което стойностите са се нормализирали. Двама души загинаха и шестима бяха ранени при взрива на реактивен двигател на полигона.", "date": "2019.08.08", "title": "Експлозията в Русия е предизвикала днес за кратко повишаване на радиоактивността"}
{"url": "https://www.24chasa.bg/novini/article/7597791", "text": "Новопостроените сгради са се увеличи с 10,5% за 1 година. Това показват предварителни данни на Националния статистически институт за второто тримесечие на годината, сравнено със същия период на 2018 г. През първото полугодие са въведени в експлоатация 632 сгради или с 60 повече от това през 2018-а. Статистиката показва, че най-голям е относителният дял на новопостроените къщи - 75,9%. 5 пъти по-малко са жилищните кооперации, които са 14,9 на сто. Жилищата в тях са намалели с 1,5 на сто или 34. Най-голям е броят на двустайните апартаменти от сградите, въведени в ескплоатация до края на юни. Следват тристайните и едностайните, а най-малко желаните от строителите остават жилищата с 6 или повече стаи. Най-много жилищни сгради са въведени в експлоатация във Варна - 101, с 569 жилища. Инвеститорите са решили да инвестират в нови сгради също в Пловдив и Бургас. В града под тепетата са пуснати 63 сгради, а в Бургас - 56. Единственият областен град където няма нито 1 сграда, въведена в екплоатация до края на юни, е Монтана.", "date": "2019.08.08", "title": "Построените сгради с 10,5% повече за година"}
{"url": "https://www.24chasa.bg/novini/article/7597796", "text": "Увеличава се броят на младите и образовани хора, които извършват престъпления под въздействие на наркотици или алкохол, а след това молят да бъдат помилвани. Тази тенденция става видна от отчета на комисията по помилванията към вицепрезидента Илияна Йотова. За първите 4 месеца на тази година в комисията са постъпили общо и заедно със случаи от 2018 г. общо са разгледани 130 молби. По 111 от тях комисията е предложила на вицепрезидента да се произнесе с отказ. Само един случай е бил предложен за помилване, но Йотова е резолирала с “не”. А за 18 от молбите е прекратено разглеждането - повечето от тях са повторно подадени след вече произнесен отказ. Сериозен ръст за миналата година бележи броят на молителите със средно образование - 38% от всички, спрямо 23% през 2016 г. Съответно намалява броят на молителите без образование - от 15 на 8% за същите периоди. Намаляват и молителите с чисто съдебно минало. По отношение профила на извършените от молителите престъпления следва да се изведе тревожната тенденция на значителен превес на по-тежките - по-тежко квалифицираните кражби и грабежи и такива, извършени при условията на рецидив, измами в особено големи размери, отчитат от комисията. Особено отчетлива е посочената тенденция при убийствата - по-тежко наказуемите са 73%, пише още в доклада ѝ. При по-тежките състави на престъпленията определено значим фактор е употребата на алкохол и наркотици. Под въздействието на алкохол се извършват повечето престъпления против личността. А след употребата на наркотици най-често са транспортните престъпления и тези против собствеността, сочи тенденцията. Затова комисията препоръчва да се развият програми за съдействие на лица, при които за извършеното деяние доминиращ фактор е употребата на алкохол, наркотици или компрометирано психично здраве. В местата за лишаване от свобода тези хора преминават през програми за преодоляване на зависимостите и получават адекватно лечение при психични проблеми, но в условия на свобода такива подпомагащи ги елементи напълно липсват, казват експертите. Само един човек е помилван в началото на тази година - с указ №1 от 9.01.2019 г. Става въпрос за 41-годишно лице, То е било осъждано веднъж през 2002 г., след което е извършило аналогично деяние в изпитателния си двугодишен срок. През 2006 г. е образувано наказателно производство, което е приключило с присъда през 2015 г. и на молителя е наложено наказание 6 месеца лишаване от свобода, както и изтърпяване на наказанието от 3 г. за деянието, осъществено през 2001 г. Фактическото изтърпяване на наказанието обаче не е започнало, тъй като молителят през 2008 г. емигрира в Англия, за да се откъсне от средата и лошите навици и да започне нов живот. Там работи и сключва брак, от който през 2014 г. е родено дете с тежко изоставане в умственото развитие и признаци на аутизъм. Българският съд е поискал екстрадиция на лицето от съда в Англия, но е получил отказ поради състоянието на детето. Експертите са установили, че отсъствието на бащата би довело до отказ от страна на детето да извършва основни за живота дейности, което може да доведе неговата смърт. Отсъствието на бащата би повлияло и на психическото състояние на майката, което ще рефлектира отново върху детето. Решението на съда е обусловено и от това, че разноските за нуждите на детето и особено за специфичните методи на лечение са непосилни за самотен родител. Осъденият е помилван изцяло с двете наказания лишаване от свобода. Освен възприетите доводи на английския съд за изключителни семейни обстоятелства, подкрепени с писмени доказателства, допълнително съображение е и обстоятелството, че деянията са извършени преди повече от 15 г. по казуса и се иска изтърпяване на наказание, наложено преди 13 г. Освен това през продължителния период на пребиваване в чужда държава лицето спазвало законосъобразно поведение и имало работа.", "date": "2019.08.08", "title": "Млади и образовани вършат престъпления дрогирани и пияни, искат помилване"}
{"url": "https://www.24chasa.bg/novini/article/7597768", "text": "Сменят старите печки на дърва още от началото на 2020 г. Това предвиждат промени в наредбата за изискванията за екодизайн на продуктите, свързани с енергопотреблението, публикувани за обществено обсъждане. В мотивите се посочва, че основен източник на замърсяването на атмосферния въздух е битовото отопление, използващо местни твърди горива с високи нива на емисии и ниско качество. По данни от 2011 г. 57% от населението ги ползва. Вносителите предлагат изискванията за уредите за отопление на твърдо гориво с мощност под 50 kW - всички домашни печки да влязат в сила от 1 януари 2020 г. вместо както е предвидено от 1 януари 2022 г. Целта е да се стимулира хората по-рано да започнат да подменят печките, което ще бъде безплатно, с такива, които отговарят на изискванията и така да се намалят емисиите на вредни вещества. Цените на новите ще са от 1500 до 2000 евро, а старите струват между 100 и 250 евро. Годишните разходи на новите отоплителни уреди ще са между 155 и 205 евро, докато за традиционните е от 17 до 44 евро. Новите печки ще струват между 1500 и 2000 евро.", "date": "2019.08.08", "title": "Сменят старите печки на дърва още от догодина"}
{"url": "https://www.24chasa.bg/novini/article/7597783", "text": "България оглавява класацията за мръсен въздух в ЕС, показват данни на Евростат. Данните обаче са за 2017 година в изследване за качеството на живот. Българите са изложени на замърсяване от 23,8 микрограма на кубичен метър при средно 14,1 за ЕС. Финландците дишат най-спокойно, защото техният въздух е най-чист. Заради мръсния въздух ЕК заведе дело срещу България, в момента министерството на Нено Димов подготвя серия от мерки, за да избегнем глобата. България заема 15-о място в ЕС по рециклиране на битовите отпадъци. 34,6% от боклука е бил преработен, покават данните. В ЕС средното ниво е 46,4%. Челното място в класацията е эа Германия, където 67,4% от битовите отпадъци се рециклират. Едва 6,4 от боклука в Малта е рециклиран и така тя е последна в класацията. 3-ият фактор за качество на живот е за домакинствата, които страдат от шум на съседите или улицата. В България те са само 9,8%. Това ни подрежда на 4-о място. Средно за ЕС 17,5% от хората се оплакват от шум.", "date": "2019.08.08", "title": "България била с най-мръсен въздух в ЕС"}
{"url": "https://www.24chasa.bg/novini/article/7597625", "text": "Разпространението на африканската чума в България, което заплашва свиневъдната промишленост в страната, е тревожна, заяви говорител на Европейската комисия, съобщава Ройтерс. Досега България е отчела повече от 30 огнища на болестта в промишлени стопанства или в местни ферми, като около 130 000 прасета вече са изклани. Африканската чума е нелечима при прасетата, макар и да е безвредна за хората, предава  . Заместник-министърът на земеделието Чавдар Маринов заяви, че страната се е провалила в опитите си да ограничи болестта, а експерти твърдят, че България може да загуби целия си свиневъден сектор, който възлиза на 600 хил. прасета. Говорителят на Европейската комисия Ана-Кайса Итконен каза по време на пресконференция, че ситуацията е „много притеснителна“. Тя призова за спешни действия срещу „катастрофалната животинска болест“. Представителите на индустрията в България се опасяват, че африканската чума може да причини щети до два милиарда лева. На среща с министъра на земеделието на страната, Десислава Танева, европейският комисар по въпросите за здравеопазването и безопасността на храните Витянис Андрюкайтис предложи подкрепата на Европейския съюз за България. България ще получи 2,9 млн. евро финансова помощ от ЕС за борба с болестта, каза Танева след срещата си с Андрюкайтис.", "date": "2019.08.08", "title": "ЕК: Разпространението на африканската чума в България е тревожно"}
{"url": "https://www.24chasa.bg/novini/article/7597640", "text": "Социалната мрежа \"Инстаграм\" се бори с пореден проблем. Потребители съобщават, че информацията и съобщенията им не се обновяват. Тъй като в профилите се показват стари публикации, проблемът първоначално може да не бъде забелязан, пише  . Сривът засегна най-сериозно Западна Европа и Съединените щати. Причините засега не са известни. Само преди месец \"Инстаграм\" беше засегнат от друг голям срив.", "date": "2019.08.08", "title": "\"Инстаграм\" се срина в Европа и Съединените щати"}
{"url": "https://www.24chasa.bg/novini/article/7597626", "text": "Моторист е с опасност за живота при катастрофа с лек автомобил на на пътя от с. Тополи за с. Казашко, съобщиха от ОДМВР - Варна, цитирани от  . Инцидентът е станал около 15:20 часа, на пътя от с. Тополи за с. Казашко. Според първоначалната информация, водачът (30 г.) на товарен автомобил \"Скания\" предприема маневра за завой наляво, а в задната му лява гума се блъска мотоциклет \"Хонда\". Вследствие на инцидента водачът на мотора е отведен в болнично заведение, където е настанен за лечение със съчетана травма, има опасност за живота му. Изясняват се причините за възникването на произшествието.", "date": "2019.08.08", "title": "Моторист бере душа след сблъсък на пътя във Варненско"}
{"url": "https://www.24chasa.bg/novini/article/7597644", "text": "Гръцки следовател съобщи, че  е била намерена мъртва два дни след изчезването си, след като паднала в клисура, предаде Асошиейтед прес, цитирана от БТА. Натали Кристофър, 34-годишна астрофизичка от Лондон, която живеела в Кипър, беше обявена за изчезнала от партньора си, след като не се прибрала след сутрешен крос в понеделник. Двамата били на почивка на о-в Икария. Издирвателната операция започна в понеделник следобед, като включваше гръцки полицаи, екип от пожарникари и един хеликоптер. Тялото е било открито вчера. По думите на следовател Никос Каракукис, който е пристигнал на острова от Атина, Кристофър е загинала на място, след като е получила наранявания в областта на главата.", "date": "2019.08.08", "title": "Издирваната в Гърция британка е била намерена мъртва"}
{"url": "https://www.24chasa.bg/novini/article/7597678", "text": "В много области колеги от БСП се включват в създаването и организирането на протести на малки стопани на прасета. По места, представители на местната власт дори не се крият, съветват хората по селата да не колят животните си. Това коментира във Варна депутатът от ГЕРБ Александър Ненков във връзка с обвинение на колегите му от БСП, че мерките на държавата срещу Африканската чума по свинете не са адекватни, предаде  . Той заяви, че иска да даде знак на колегите си от местната власт, че в чл. 10 от Закона за ветеринарномедицинската дейност ясно е разписано, че всички органи на местната, държавната власт, трябва да подпомагат дейността и заповедите, които Българската агенция по безопасността на храните издава. „Длъжностни лица по смисъла на Закона са длъжни да подпомагат именно спазването на тези мерки, а не търсейки политически дивидент да си допринесат за повече гласове преди предстоящите местни избори. Съветвам да спазват закона такъв, какъвто е“, каза още Александър Ненков. Той благодари на всички стопани, които не се поддават на опитите на БСП за саботаж на държавата. „Не виждам как насъсквайки и опитвайки се да насаждат напрежение и да подклаждат изкуствено протести, помагат на държавата. В такава ситуация аз не мога да си обясня по какъв начин и те помагат държавата да се справи с проблема“, добави Ненков. Той допълни по темата за разследването на прокуратурата за екарисажите, че винаги човешкият фактор има значение и ако има действия, обект на обвинение, прокуратурата трябва да извърши проверки, а виновните да понесат отговорност. Според него ПП ГЕРБ е доказала, че държи на това. Според Александър Ненков, в този момент държавата трябва да бъде обединена и втората по големина политическа сила трябва да помага, а не да саботира действията.", "date": "2019.08.08", "title": "Александър Ненков: Колеги от БСП организират протести на стопани на прасета"}
{"url": "https://www.24chasa.bg/novini/article/7597677", "text": "Две деца са в болница след катастрофа на АМ \"Струма\". Товарен автомобил се е блъснал в спрял в аварийната лента лек автомобил, в него пътували две деца на 1 и 6 г., закарани са за преглед в дупнишката болница, информира БГНЕС. Пътният инцидент е ставал в платното за Благоевград срещу село Усойка в 15.10 часа. Товарният автомобил е скъсал над 20 метра от мантинелата. Движението се осъществява само в ускорителната лента, сигнализирано е със знаци. Пътуващите в лекия автомобил две момчета се разплакват, водачът спира в аварийната лента, за да се успокоят. След малко вижда отзад да идва товарен автомобил, навлизащ също в аварийната лента. Следва удар, при който лекият автомобил се завърта на 360 градуса, а товарният продължава и къса около 20 метра от гъвкавата ограда. На този етап, причина за произшествието, е заспиване на шофьора на товарния автомобил.", "date": "2019.08.08", "title": "Две деца са в болница след катастрофа на АМ \"Струма\""}
{"url": "https://www.24chasa.bg/novini/article/7597683", "text": "В щатите в САЩ, в които употребата на канабис за удоволствие е законна, смъртните случаи вследствие на свръхдоза опиоиди са намалели с най-малко 20 процента, сочат резултатите от изследване, цитирани от Франс прес и БТА. Опиоиди са причинили смъртта на 47 600 души в САЩ през 2017 г., сочат данни на американските Центрове за контрол и превенция на болестите. Употребата на марихуана е законна в 34 щата и Вашингтон за терапевтични цели, а за удоволствие - в 10 от въпросните щати и американската столица. Като сравнили броя на смъртните случаи от свръхдоза преди и след легализирането на марихуаната и между отделните щати по време на процеса на легализирането й, авторите на изследването открили категорична причинно-следствена връзка, що се отнася до намаляването на смъртността, свързана с опиоиди. Това намаляване е с 20-35 процента, като ефектът е особено забележим, когато става дума за смъртни случаи вследствие на прием на някои опиоиди, като фентанил. Предишни изследвания обаче стигнаха до противоположни заключения. Резултатите показаха, че прибягването до марихуана увеличава употребата на опиоиди. Резултатите от изследването са публикувани в Economic Inquiery. ", "date": "2019.08.08", "title": "По-малко смъртни случаи от свръхдоза опиоиди в САЩ, след като легализираха канабиса"}
{"url": "https://www.24chasa.bg/novini/article/7597697", "text": "Десетки щъркели са открити покосени край електропроводи до варненското село Въглен. Това е поредният случай, при който птиците от защитения вид стават жертва на волтова дъга, съобщи  . При обход на района екоинспекцията открива 27 покосени птици, но броят им вероятно е доста по-голям. При лоши метеорологични условия търсят безопасно място, където да нощуват – едни от тези места са точно стълбовете, обясни Санял Кръстева от дирекция „Превантивна дейност” в РИОСВ Варна. Според кмета на Въглен Георги Господинов селото е център на пристигане и заминаване на птиците. РИОСВ издава предписания на „Енерго Про” да обезопаси мрежата – с пластмасови предпазители, платформи или повдигане на гнездата. През последните дни електроразпределителното дружество отчита засилено струпване на щъркели по електропроводите, затова и днес в района служители поставят птицебрани по електропреносната мрежа. От началото на годината са поставени над 600 птицезащитни устройства в Североизточна България, посочиха от енерго дружеството. По време на есенната миграция най-уязвими са младите птици. Това за тях е първи прелет, изключително неопитни са, изтощава ги като всички такива млади организми, кацат на неподходящи места, обясни Ивайло Иванов от Дружеството за защита на птиците. Птиците най-често се оставят на мястото, където са открити - докосването и преместването им е забранено, защото пренасят различни заболявания, обясняват еколозите.", "date": "2019.08.08", "title": "Десетки щъркели станаха жертва на волтова дъга във Варненско"}
{"url": "https://www.24chasa.bg/novini/article/7597698", "text": "Полицията на Киргизстан задържа днес бившия президент Алмазбек Атамбаев след сблъсъци с негови привърженици, предаде Асошиейтед прес. Атамбаев бе арестуван днес след вчерашния неуспешен опит за задържането му, при който загина един полицай и близо 80 души бяха ранени. Първият опит на полицията късно снощи да арестува Атамбаев в дома му край Бишкек се провали, след като негови привърженици му се притекоха на помощ и влязоха в сблъсък с полицията, предава БТА. Насилието създаде риск от нова вълна на хаос в бившата съветска република, която граничи с Китай и в която има руска военновъздушна база. Първите двама киргизстански президенти след обявяването на независимостта от Съветския съюз бяха свалени вследствие на бунтове, припомня Асошиейтед прес. Алмазбек Атамбаев, който бе президент от 2011 до 2017 г., обвини приемника си и свое някогашно протеже Сооронбай Жеенбеков, че е изфабрикувал фалшиви криминални обвинения срещу него, за да заглуши критиките на Атамбаев. Бившият президент призова привържениците си да се съберат на демонстрация днес в столицата Бишкек, за да поискат оставката на Жеенбеков. Поддръжниците на Атамбаев обаче не се събраха днес за проява в Бишкек, а тръгнаха към дома му, за да предотвратят повторен опит за неговото задържане от силите за сигурност. В крайна сметка хиляди полицаи, въоръжени с водни оръдия и шокови гранати, преодоляха съпротивата им и задържаха Атамбаев. След ареста бившият президент бе откаран в главното следствено управление на киргизстанското вътрешно министерство, предаде ТАСС.", "date": "2019.08.08", "title": "Арестуваха Атамбаев след сблъсъци на\nсилите за сигурност с негови привърженици"}
{"url": "https://www.24chasa.bg/novini/article/7597713", "text": "Две от откритите мъртви прасета в района на доспатското село Змеица са дали положителна проба за африканска чума по свинете, обяви д-р Сава Бозуков – директор на Областната дирекция по безопасност на храните в Смолян. Протоколите са получени днес късно след обяд. На територията на Смолянска област в горските стопанства са открити общо 11 мъртви прасета, но изпратените проби за изследване за африканска чума, още не са били върнати. 5 от тях са в ДГС \"Извора\". Иначе дадените проби за изследване от диви прасета от областта са над 50. Около 400 са прасетата, отглеждани в стопанства тип \"заден двор\" в районите на Смолян, Неделино,Златоград и Чепеларе са с предписание да бъдат заклани. Според властите 99% от тях са заклани доброволно от собствениците им.", "date": "2019.08.08", "title": "Две диви прасета край Доспат са дали положителна проба за африканска чума"}
{"url": "https://www.24chasa.bg/novini/article/7597721", "text": "Кюрдският бунтовнически лидер Абдуллах Йоджалан, намиращ се в затвора, заяви, че е готов за намиране на решение на кюрдския въпрос, както и, че може да прекрати конфликта между Турция и ПКК само за седмица. Това съобщи днес адвокатът на Йоджалан, цитиран от Ройтерс, предаде БТА. Йоджалан е основател на ПКК (Кюрдската работническа партия), която започна въоръжена борба срещу турската държава през 1984 г. Той е в затвора в Западна Турция от 1999 г. Лидерът на ПКК посочи още, че турското правителство трябва да направи това, което е необходимо за постигането на решение на кюрдския въпрос, и че кюрдите нямат нужда от отделна държава.                                                                                                                                                                                                                                                                                                                       ", "date": "2019.08.08", "title": "Йоджалан: Мога да прекратя конфликта\nмежду Турция и ПКК само за седмица (Обновена)"}
{"url": "https://www.24chasa.bg/novini/article/7597756", "text": "Медицински специалисти от болниците в Кърджали, Ардино, Златоград и Момчилград излязоха на протест в подкрепа на дисциплинарно уволнената си колежка Мая Илиева. Тя беше един от организаторите на демонстрациите с искане за по-високи заплати и по-добри условия на труд на работещите в бранша. Медицинските специалисти се събраха на централния площад в Момчилград и преминаха с плакати по главната улица. \"Ние сме Мая Илиева. Вярваме, че нейните искания са и наши искания и затова я подкрепяме\", заяви организаторът на протеста Семра Хасан. Тя допълни, че работещите в болниците в Кърджалийско медицински специалисти ще продължат да настояват за адекватно заплащане и по-добри условия на труд.", "date": "2019.08.08", "title": "В Момчилград медицински сестри подкрепиха Мая Илиева"}
{"url": "https://www.24chasa.bg/novini/article/7597801", "text": "Черногорец от Подгорица е заподозрян, че е продал дъщеря си в чужбина за 5000 евро, съобщи информационният портал КДМ. Черногорската полиция е внесла днес в прокуратурата сигнал срещу 40-годишния Дж. Б. по подозрение за търговия с хора. Полицията смята, че през 2017 г. той е договорил и организирал превоз на дъщеря си, която тогава била на 12 години, в друга държава с цел сключване на брак и е получил от сделката 5000 евро, предава БТА. В момента Дж. Б. излежава присъда в затвора за друго престъпление. Черна гора активизира усилията си в борбата срещу търговията с хора. За тази цел бе създаден специален отдел в полицията и от неговото формиране до сега са започнати седем разследвания за търговия с хора, а две от тях са завършили със съдебни дела.", "date": "2019.08.08", "title": "Черногорец продал дъщеря си за 5000 евро"}
{"url": "https://www.24chasa.bg/novini/article/7597807", "text": "Следващата председателка на Европейската комисия Урсула фон дер Лайен ще бъде изправена пред много трудности. Това заяви днес президентът на Германия Франк-Валтер Щайнмайер по време на среща в Берлин с португалския държавен глава Марселу Ребелу де Соуза, предадoха ДПА и БТА. \"Обединена Европа стои пред предизвикателства отвътре и отвън\", каза Щайнмайер и подчерта, че няма признаци за безоблачно бъдеще. Според него излизането на Великобритания от ЕС ще коства много енергия на всички засегнати, а има и приоритетни въпроси като промените в климата, миграцията и сигурността. Германският президент изрази задоволството на Германия от това, че Португалия е \"надежден партньор\" в тези тежки времена за ЕС. Той заключи, че двете страни са ангажирани с европейския проект и желаят да решават проблемите конструктивно и конкретно.", "date": "2019.08.08", "title": "Германският президент: Урсула ще бъде изправена пред много трудности"}
{"url": "https://www.24chasa.bg/novini/article/7597367", "text": "Руските власти замразиха днес множество банкови сметки, свързани с опозиционния политик Алексей Навални, при разследване за пране на пари, предадоха Ройтерс и ТАСС, като се позоваха на неговата говорителка и Следствения комитет на Русия. Сред блокираните авоари има банкови сметки, свързани с основания от Навални \"Фонд за борба с корупцията\", сметки на негови съюзници и на щаба му. Съдът блокира сметки на организациите \"Фонд за борба с корупцията\" и \"Защита на правата на гражданите\", а също над 100 сметки на физически и юридически лица, каза Следственият комитет, информира БТА. Решението беше взето, след като миналата седмица започна наказателно разследване за предполагаемо пране на пари на стойност 1 милиард рубли (15,31 милиона долара) от фондацията на Навални. Опозиционерът и неговите съюзници казват, че фондацията, публикувала множество неудобни разследвания срещу правителствени служители, е прозрачно финансирана от публични дарения. В момента Навални е в ареста за нарушаване на законодателството за провеждане на демонстрации, след като призоваваше хората да протестират в Москва заради изключването на опозиционни кандидати от участие в местните избори следващия месец.", "date": "2019.08.08", "title": "Русия блокира банкови сметки, свързани с Алексей Навални"}
{"url": "https://www.24chasa.bg/novini/article/7597369", "text": "Турските власти съобщиха, че са задържали предполагаема жена камикадзе в югоизточния град Шанлъурфа, преди тя да успее да възпламени експлозивите на централен булевард, предаде ДПА, цитирана от БТА. Полицията е успяла да унищожи контролирано взривното устройство, съобщи Анадолската агенция, като добави, че жената първоначално изпаднала в паника и опитала да избяга, след като осъзнала, че е разкрита. Жената, чиято националност и име засега не са известни, е била заловена на площад Хасимийе в центъра на града, докато носела бомба в найлонов плик. Районът се намира на 80 км от границата със Сирия, посочва ДПА. Улицата е била отцепена временно до приключване на работата на сапьорския екип. Турция бе засегната от поредица кръвопролитни бомбени атентати в периода 2015-2017 г., за които са обвинявани Кюрдската работническа партия (ПКК) и \"Ислямска държава\".", "date": "2019.08.08", "title": "Жена камикадзе бе задържана в Турция, преди да извърши бомбен атентат"}
{"url": "https://www.24chasa.bg/novini/article/7597273", "text": "Земетресение с магнитуд 6 по Рихтер бе регистрирано днес в югозападния турски окръг Денизли, съобщиха турски телевизии, като се позовават на турската правителствена Дирекция за управление при бедствия и извънредни ситуации (АФАД). По данни на сеизмологичната обсерватория Кандилли в Истанбул трусът е бил с магнитуд 6,5 по Рихтер. Според информация на телевизия НТВ при труса са се срутили редица сгради, в които имало хора, предава БТА. Спасителни екипи са предприели операция за спасяване на затрупаните под отломките. Спасителите са извадили някои хора, които са хоспитализирани. Епицентърът на земетресението, станало в 14.25 ч., е бил в района на град Бозкурт. Трусът е бил на дълбочина 7,09 километра. Шест минути по-рано в Бозкурт е било регистрирано земетресение с магнитуд 4,2 по Рихтер, информира АФАД. Трусът е бил на дълбочина 17,79 километра. Земетресенията са предизвикали силна паника сред населението. Кметът на град Бозкурт Бирсен Челик посочи пред телевизия НТВ, че засега няма информация за загинали хора, но има ранени. Трусовете са били усетени в южните окръзи Анталия, Бурдур и Ъспарта.  Първоначално бе съобщено, че трусът е с магнитуд 4,8 по Рихтер, но сеизмологичният център направи корекция и обяви, че силата на земетресението е била 5,8 по Рихтер.", "date": "2019.08.08", "title": "Турция пак се разтресе - сега 6,5 по Рихтер в Денизли, има затрупани хора (Видео)"}
{"url": "https://www.24chasa.bg/novini/article/7597285", "text": "За три трудови злополуки, в раките само на ден в Русе, съобщават от полицията в дунавски град. Във Второ РУ изясняват два сигнала за трудови злополуки от сряда. В 11:35 часа в ОДМВР – Русе е било съобщено за инцидент с 50-годишен мъж, пострадал при извършване на монтажни дейности в новострояща се сграда на бул. „България”. Изпратените на място полицаи изяснили, че служител на охранителна фирма, при извършване на монтаж на сигнално-охранителна техника е паднал от алуминиево скеле, при което е получил фрактура на пета. На мястото на инцидента бил извършен оглед от дежурна оперативна група на Второ РУ, по случая е започнато досъдебно производство по чл.134, ал.2 от НК. Сигнал за другия инцидент е постъпил в 17:45 часа. Съобщено било за мъж, пострадал при извършване на ремонтна дейност в склад на фирма на бул. „България” в Русе. При проверка на сигнала на място, униформените изяснили, че служител от техническия отдел на фирмата е пострадал, докато извършвал настройване на електромагнитна машина за капси, при което електромагнитът се активирал и притиснал палец на едната му ръка. Мъжът е бил отведен в болница с открита фрактура. Извършен е оглед на местопроизшествието и е започнала работа по изясняването на злополуката, като е образувано досъдебно производство по чл.134, ал.2 от НК. Малко преди двата описани инцидента, в 10:47 часа, чрез тел. 112 в РДПБЗН – Русе било получено съобщение за трима пострадали, задушаващи се работници в трюма на плавателен съд - катамаран, акостирал на „Пристанище Русе - Изток“. Веднага към мястото били изпратени служители и техника от Втора РСПБЗН – Русе. Пострадалите са мъже, извършвали почистване и лако-бояджийска дейност в трюма. Единият от тях в началото бил извън трюма, но когато разбрал, че на другите двама работници им прилошава и не могат да излязат, той слязъл при тях, за да се опита да ги спаси, но също загубил съзнание. При пристигане на местопроизшествието пожарникарите установили в трюма на катамарана трима мъже в безсъзнание, със слабо дишане и без никакви реакции. Спасителната операция протекла в рамките на 10-тина минути. В първоначалния момент приоритет на служителите е бил да се поставят спасителни качулки от въздушен дихателен апарат на пострадалите, след това един по един, чрез връзване със специални колани, да бъдат изтеглени на палубата. Последният от работниците, който е бил в най-вътрешната част на помещението и във видимо най-тежко състояние, след подаване на чист въздух от апарата, също успял да възвърне жизнените си функции и с помощ от страна на служителите да бъде изваден и спасен. Пострадалите мъже са били откарани от екипи на Бърза помощ в УМБАЛ „Канев“, където да им бъде оказана необходимата медицинска помощ.", "date": "2019.08.08", "title": "Три трудови злополуки за ден в Русе"}
{"url": "https://www.24chasa.bg/novini/article/7597287", "text": "Нов случай на африканска чума по свинете е ргистриран при диво прасе в силистренското село Осен. Това бе съобщено на състоялото се днес в Областната администрация в Силистра заседание на Областната епизоотична комисия. Продължава евтанизирането на свине в Силистренска област заради африканската чума на свинете в района, съобщиха на заседанието. По данни на Областната дирекция по безопасност на храните в Силистра до петък на територията на свинекомплекса в с.Попина трябва да приключат всички дейности заради установената там африканска чума по свинете. Евтанизирани са и са загробени 22 095 прасета. Ще бъде загробен и фуражът, специализирана фирма ще унищожи лекарства в комплекса. Предстои дезинфекция. В свинекомплекса в с.Ветрен са евтанизирани 3 907 свине. Остава да бъдат евтанзирани още около 4000 животни. Очаква се дейностите да приключат до неделя. В двайсет километровата зона в общините Силистра, Ситово и Главиница предстои евтанизиране на нерегистрираните прасета. В така наречения \"заден двор\" са останали за доброволно евтанизиране 151 прасета. В екарисаж са изпратени и 300 килограма конфискувани хранителни продукти от животински произход.", "date": "2019.08.08", "title": "Нов случай на африканска чума е регистриран в силистренско село"}
{"url": "https://www.24chasa.bg/novini/article/7597309", "text": "Разградският окръжен съд е уважил исканията на Окръжната прокуратура в Разград да бъде взета мярка за неотклонение  задържане под стража на обвинените в пране на пари Сезгин З. и живеещата с него на семейни начала Сюзан С., съобщиха от прокуратурата 41-годишният Сезгин е обвиняем за придобиване на два имота - в село Ясеновец и Разград, и на автомобил „Мерцедес“ в град Есен, Германия, със средства от тежко умишлено престъпление, както и за държане на сумата от около 400 000 евро, 150 000 лева и около 2 кг златни накити в съучастие със съжителката си Сюзан. Престъплението по член 253, ал. 5, във връзка с ал. 4, 3 и 1 от НК / пране на пари/ е извършено като продължавано деяние в периода от 5 февруари 2009 г. до 6 август 2019 г. Имуществото и средствата, които 41-годишният обвиняем е придобил и държал в тайник в дома си, са в особено големи размери, като случаят е особено тежък. 38-годишната Сюзан С. също е купувала имоти със средства, за които е знаела, че са придобити от укриване и неплащане на данъчни задължения. През 2018 г. обвиняемата закупила апартамент с площ от 98 кв. м, заедно с изба и таван за сумата от почти 97 000 лева, както и търговско помещение в Разград за 15 300 лева. През юни тази година в германския град Шифдорф тя придобила автомобил „БМВ“ за сумата 15 200 лева. Семейството от Ясеновец бе разкрито след сигнал и операция, проведена под ръководството на Окръжната прокуратура в Разград от служители на ГД БОП и ОД на МВР. Задържан бе и бащата на Сезгин – 62-годишният Шакир М., който ще остане в ареста до събота, след като Окръжната прокуратура в Разград го задържа за срок до 72 часа. Имотната фамилия от Ясеновец притежава и голяма къща с кухня, стопанска сграда и изба в селото, както и апартамент от 120 кв. м в Разград със стая в приземния етаж на кооперацията и таванско помещение. Окръжната прокуратура в Разград е наложила забрана на обвиняемите да напускат страната и е уведомила КОНПИ за образуваното досъдебно производство за пране на пари. Действията по разследването продължават.", "date": "2019.08.08", "title": "Обвинените в пране на пари от Ясеновец остават в ареста"}
{"url": "https://www.24chasa.bg/novini/article/7597346", "text": "Полицията задържа шофьор с 2,40 промила алкохол в кръвта – съобщават от Областната дирекция на МВР-Добрич. На 8 август, около 03,30 ч. по пътя село Соколово в посока град Балчик, област Добрич, е спрян за проверка лек автомобил „БМВ” със софийска регистрация, който е бил управляван от 36-годишен мъж. При извършената проверка за употреба на алкохол, цифровата индикация е отчела наличието на 2,40 промила в издишания въздух. Задържан за 24 часа. По случая е образувано бързо полицейско производство.", "date": "2019.08.08", "title": "Задържаха на пътя шофьор с 2,40 промила в кръвта"}
{"url": "https://www.24chasa.bg/novini/article/7597378", "text": "Двамата около 65-годишни туристи, които се изгубиха преди два дни в Пирин, не са познавали добре района, разделили са се и не са останали на едно място и това е забавило издирването, особено в район със затруднени мобилни комуникации. Това са заключенията на Планинската спасителна служба към БЧК, чиито спасители откриха двамата в добро общо състояние, информира  От Планинската спасителна служба припомнят някои основни правила, които е добре да се спазват при излет в планината: • Планирайте преди да тръгнете. Проучете внимателно маршрута. • Съобразете екипировката, опита си и възможностите си спрямо маршрута. • Проверете метеорологичната прогноза преди да тръгнете. • Научете основни похвати за оказване на първа помощ. • Ходенето сам в планината води до сериозни рискове. • Пестете батерията на телефона си. • Преди да тръгнете, информирайте някого за Вашия маршрут. • Качете на телефона си мобилното приложение на ПСС. • Вземете сладки храни, които бързо възстановяват енергията. • При топло време обезводняването е сериозен проблем. Носете вода. • Независимо от условията носете свирка, челник, резервни батерии. • При нужда от помощ запазете спокойствие. • Ако имате сериозен проблем, подайте сигнал за помощ на тел. 112 и изпратете SMS с вашите координати чрез мобилното приложение на ПСС. • Направете си планинска застраховка.", "date": "2019.08.08", "title": "Планински спасители: Туристите, които се изгубиха в Пирин, не познавали добре района"}
{"url": "https://www.24chasa.bg/novini/article/7597384", "text": ", е заловен при нова нападение срещу възрастна жена в съседен блок, съобщи  Това разказаха съседи на 82-годишната баба Гюца, която издъхна от получените рани след обира преди половин месец. Тогава мургавият апаш причакал прибиращата се от пазар възрастна жена и със заплахи я принудил да го пусне във входа. Там й нанесъл зверския побой, прибирайки единствените 3 лева в портомонето й. Бруталното нападение е станало посред бял ден, но точно тогава никой не минал наблизо, за да защити жертвата. \"Ей тука, до тая врата е станал боя. После чистиха следите от кръв\", обясниха комшии от входа в блок 231 до бул. \"Никола Мушанов\", където се е разиграла трагедията. Баба Гюца била откарана веднага в \"Пирогов\", но по-късно починала. Броени дни след кървавата история същият 17-годишен ром се опитал по същия сценарий да обере друга възрастна жена от съседния вход. Тогава обаче се намесили минувачи и обирджията бил заловен. \"Не са един и двама, цяла банда са. Дебнат старите хора, обират ги, удрят и ги душат. Май живеели в старите виетнамски общежития\", коментираха хора от квартала. Във Фейсбук пък жителите на \"Красна поляна\" обсъждат дали да не започнат протести срещу ромската престъпност, за да им обърнат внимание.", "date": "2019.08.08", "title": "Ромът, пребил до смърт жена за 3 лева, заловен при ново нападение на пенсионерка"}
{"url": "https://www.24chasa.bg/novini/article/7597389", "text": "Европейските акции поскъпват за втора поредна сесия на търговия, тъй като инвеститорите приветстват изненадващото нарастване на износа на Китай през юли и стабилизацията на юана след хаосът на капиталовите пазари, който причини в началото на седмицата рязката обезценка на китайската валута. Всичко това отслаби напрежението на борсите по цял свят във връзка с ескалиращата търговска война САЩ-Китай и намали опасенията, че тя може да прерасне във валутна война, пише  Това допринесе и за отслабване на напрежението на европейските дългови пазари, като в четвъртък се наблюдава предпазливо нарастване на доходността на еврооблигации, след като вчера бяха ударени нови рекордни отрицателни дъна. Днес доходността на 10-годипните германски облигации се повишава с 2,5 базисни пункта към -0,56%, парирайки част от вчерашния спад до рекордно дъно от -0,60%, като доходността и на останалите еврооблигации също нараства с между 2 и 3 базисни пункта. Стабилизацията на европейския дългов пазар подкрепи допълнително търговията на акции на стария континент. Днес общият индекс Stoxx Europе 600 нараства с 0,78%, като над 90% от компаниите, влизащи в индекса се търгуват на позитивна територия. Немският индекс DAX 30 нараства с 0,8%% (след вчерашен скок с 0,7%), а френският CAC 40 - с 1,20% (след повишение в сряда с 0,6%). Британският индекс FTSE100 се повишава с едва 0,14%, тъй като паундът успя да стабилизира около 1,2150 долара - над многогодишното дъно около 1,2080 британски лири от 1-ви август (най-ниско ниво от януари 2017-а година). Най-солиден ръст регистрират акциите на технологичните и на ресурсните компании, тъй като те са и най-чувствителни по въпроса за търговското напрежение в световен план. Технологичният подиндекс STOXX Europe 600 Technology нараства с 1,9%, а ресурсният подиндекс STOXX Europe 600 Basic Resources - с 1,05%. Ръст от 3,4% бележат акциите на германския гигант Thyssenkrupp, въпреки че индустриалният конгломерат намали финансовите си прогнози за цялата година и отчете загуби през последното тримесечие. Според анализатори обаче тези слаби резултати вече бяха отработени от пазарните участници, след като преди време Thyssenkrup предупреди за по-слаб финансов отчет. Подкрепа за поскъпването на акциите на германският стоманодобивен гигант оказва и новината, че един от шефовете - Донатус Кауфман ще напусне като част от \"стратегическото и структурно\" преустройство на компанията. На другия полюс са акциите на Adidas, които поевтиняват с 1,7%, след като голямата германската компания за спортни артикули и облекло представи по-слаби от очакваното данни за продажбите през второто тримесечие. Предпазливо повишение бележат и трите основни американски фондови фючърси преди старта на днешната търговия на Уолстрийт също благодарение на цитираните по-горе фактори - стабилизация на китайския юан, по-добрите от очакваното данни за китайски износ през юли и нарастване на доходността на американските облигации. Доходността на 10-годишните книжа на САЩ се повишава с 3,4 базисни пункта към 1,72%, след като в началото на вчерашната търговия на Уолстрийт се срина към 1,60% за пръв път от есента на 2016-а година и това беше в основната на първоначалния брутален спад на американските акции в сряда. Фючърсите на DJIA се повишават предпазливо с 0,23%, на S&P500 - с 0,28% и на Nasdaq100 - с 0,45%. В сряда Уолстрийт отвори с драматични понижения най-вече като реакция на рязкото понижение на доходността на американските държавни облигации, но до края на търговията беше париран изцяло този спад. Индексът DJIA затвори със символично понижение от 22 пункта (спад с 0,09%), след като в началото на вчерашната търговия се раздели с цели 589 пункта, докато широкият индекс S&P500 и технологичният индекс Nasdaq Composite дори затвориха с повишения съответно от 0,09% и 0,38%, но след като стартираха търговията в сряда със солидни загуби от около 2 на сто. И днес вниманието на инвеститорите на фондовите борси вероятно ще остане фокусирано върху поведението на дълговите пазари и върху китайската валута с оглед на притесненията, че митническата война между Вашингтон и Пекин може да прерасне във валутна война.", "date": "2019.08.08", "title": "Подем на европейските борси за втора поредна сесия на търгови"}
{"url": "https://www.24chasa.bg/novini/article/7597283", "text": "За пореден път десетина македонисти от Пиринско правят опит да получат регистрация като сдружение с нестопанска цел, но Агенцията по вписванията им отказва. Радетелите за македонска нация и език у нас, водени от Стоян Василев, са се събрали в \"Дружество на репресираните македонци в България жертви от комунистическия терор\". Преди дни те получиха отказ от регистрация, който обжалваха в окръжния съд в Благоевград, но решението на АВ бе потвърдено. Под това дълго име всъщност стоят активисти на някогашната ОМО \"Илинден\", която така и не успя да се регистрира като партия и вече години наред пробва като сдружение. Последното учредително събрание е било на 16 юни т.г. Съдът е категоричен, че от документите не е ясно с каква стопанска дейност ще се занимават, за да постигат набелязаните идеални цели. В Устава им се предвижда, че членове могат да са всички граждани на България, но репресирани заради своето \"македонско самосъзнание и самоопределение\". Сред основните цели е защита правата и законните интереси на македонците, репресирани по време на комунистическия режим \"заради тяхното македонско самосъзнание и самоопределение, както и заради дейността им в защита на правата и свободите на македонците в България\", а също опазване и популяризиране на \"македонското културно и историческо наследство\". Тези цели щели де се постигат чрез съхраняване, възстановяване и изграждането на паметници, \"свързани с македонското минало и наследство\", чрез работа за защита \"правата на македонците - жертви на репресии по време на комунистическия режим\" и др. Предвиждат сдружаването не изобщо на репресираните от комунистически режим, а само тези с \"македонско самосъзнание и самоопределение\". Имали идея и да изграждат паметници, свързани с \"македонското минало и наследство\", да защитават правата на \"македонците, жертви на комунистическите репресии и др.\" Като средства за постигане на целите си сдружението е посочило мероприятия, присъщи за дейността на класическа политическа партия, което не е допустимо по Закона за юридическите лица с нестопанска цел, категоричен е съдът.", "date": "2019.08.08", "title": "Македонисти пак искат регистрация като сдружение, били репресирани от комунизма"}
{"url": "https://www.24chasa.bg/novini/article/7597421", "text": "Бившият следовател по особено важни дела на Генералната прокуратура Игор Степанов изисква от следователите да образуват наказателно производство срещу Йосиф Сталин. Така той планира да постигне правна оценка на масовите екзекуции и заточения, извършени със заповед, подписана от вожда на СССР. Експертите отбелязват значението на обсъждането и осъждането на съветските репресии, пише руското издание „Коммерсанть“ в материал, представен без редакторска намеса, предава  Степанов е подал заявлението за репресиите, извършени по заповед на Йосиф Сталин, до Генералната прокуратура и Следствения комитет на Русия (СКР). Той се позовава на заповед на НКВД (Народен комисариат по вътрешните работи) № 00447 от 30 юли 1937 г. „За операция по репресиране на бивши кулаци, престъпници и други антисъветски елементи“. В документа са дадени конкретни цифри: да се разстрелят 82,7 хиляди души, а още 193,4 хиляди да се заточат в лагер. Постановлението за приемане на заповедта е подписано от члена на Политбюро и секретар на ЦК ВКП(б) Йосиф Сталин. По този начин, обяснява в заявлението Степанов, Сталин трябва да се счита за „организатор на масови убийства, т.е. геноцид на православни свещеници и други граждани“. Репресирани са и роднини на господин Степанов – около 20 души, предимно свещеници. „СКР е изпратил заявлението в ГСУ СКР в Москва и повече нямаше известие от там. Незнайно защо Генералната прокуратура препрати молбата в Ивановска област“, разказа пред „Коммерсанть“ господин Степанов. Следователите от ивановското СУ на СКР са отказали да приемат заявлението и да проведат процесуална проверка, като са пояснили, че бившият им колега не е съобщил „конкретни сведения за обстоятелствата, показващи признаци на престъпления“ в действията на Сталин. Степанов е обжалвал отказа в областната прокуратура, надзираваща работата на следователите. Но заместник-прокурорът Евгений Романовски не е намерил нарушения. Приемането на постановлението за утвърждаване на заповед № 00447 на НКВД от Политбюро на ЦК на ВКП(б) не е достатъчно основание за образуване на наказателно дело“, поясни Романовски и не реши да отменя решението на следователя. Степанов е обжалвал този отговор, като се е позовал на Конституционния съд на Руската Федерация, който в определение от 25 юни тази година посочва незаконосъобразността на отказа да се приеме заявлението без процесуална проверка. Той подчертава, че е готов да стигне до Европейския съд по правата на човека, като неговата цел не е самото наказателно дело, а официална юридическа оценка. официалната правна оценка. „Не може да се образува наказателно дело във връзка със смъртта на заподозрян - СКР ще откаже. Но преди това прокуратурата е длъжна да даде правна оценка на действията на Сталин - казва Степанов. - Сега няма правна оценка и следователно култът към Сталин е запазен, паметниците му се поставят. В Русия има над сто паметника на Сталин, както ми казаха в кметството на Новосибирск, обяснявайки защо там е издигнат такъв монумент“. Напомняме,че наказателно дело срещу Йосиф Сталин и редица съветски ръководители е образувано през 2009 година от ГСУ СБ на Украйна за масовия глад през 1932-1933 гг. Съдиите потвърждават извода на следователите, че обвиняемите са извършили това престъпление и са закрили делото във връзка с тяхната смърт. „Искам, както в Украйна, да бъде потвърдено престъплението на Сталин“, поясни Степанов. В Русия престъпните действия на Сталин не са осъдени официално, поясни пред „Коммерсанть“ заместник-председателя на съвета на научно-просветителския център „Мемориал“, един от водещите специалисти по историята на органите ВЧК-ОГПУ-НКВД Никита Петров. „Искането на Игор Степанов е по своему новаторство“, казва Петров, като отбелязва, че не му е известно някой друг да е подавал аналогичен иск: „У нас даже не са образувани наказателни дела по конкретни престъпления. Катин е разследвана (масовото убийство на близо 22 хиляди пленени поляци през 1940 година), но тогава прокуратурата не предявява обвинения на Сталин и правителството, виновни за назначаването на ръководителя на НКВД Лаврентий Берия и неговото обкръжение. В Русия има някакъв особен пиетет пред Сталин, нежелание да се забележи, че той е обикновен престъпник“. През 2015 г. руски правозащитници инициираха публичен трибунал срещу сталинизма, Сталин и неговия вътрешен кръг. „Това не беше свързано с наказателно дело, а за проучване на редица исторически документи, които мнозина не знаят“, обясни пред „Коммерсанть“ Илия Шаблински, един от инициаторите на трибунала, член на президентския съвет за правата на човека. На изслушванията се говори за темповете на екзекуциите, за антисемитските кампании и други подробности за репресиите в СССР. Шаблински подчерта, че е необходимо да се върнем към темата за съветските репресии, да ги обсъдим и осъдим, но смята, че образуването на наказателно дело срещу Сталин е ненужно. „Това, което прави Игор Степанов, е много важно“, възразява президентът на общоруското обществено движение Съюз на десните сили Леонид Гозман, който говори като представител на Степанов в съда срещу директора на ФСБ Александър Бортников. Както „Коммерсанть“ съобщи на 24 декември 2018 г., Степанов счита, че в интервю за „Российская газета“ през декември 2017 г. Бортников оправдава репресиите, като ги нарича „ексцесии“ (според ръководителя на ФСБ , в резултат от „чистките“ в органите „квалифицираните сътрудници са прехвърляни в периферията, увонявани са или са били арестувани“, а „тяхното място са заемали хора без опит в оперативната и следствената работа, но готови заради карирерата да изпълняват всякакви заповеди“ и „с това, отчасти, са свързани нарушенията в работата на ОГПУ-НКВД на някои места“).). Гозман заяви пред „Коммерсанть“, че правна оценка на действията на Сталин ще даде възможност за промяна на страната и ще накара властите да спазват закона. Той припомни процеса в Нюрнберг - според него „една от причините за сегашната силна демокрация в Германия“.", "date": "2019.08.08", "title": "Бивш следовател поиска от руската прокуратура да образува дело срещу Сталин"}
{"url": "https://www.24chasa.bg/novini/article/7596186", "text": "Предимство при назначаване на работа не само в армията и МВР, но и в цялата държавна администрация ще имат хората, които са преминали доброволна военна служба. Това предвижда нов текст в Закона за резерва на въоръжените сили на Република България, предложен от вицепремиера и министър на отбраната Красимир Каракачанов. Цяла нова глава в закона, която регламентира доброволната казарма, предлага той. Въвеждането на доброволна казарма бе предложено от Каракачанов при приемането на управленската програма на правителството през 2017 г., но оттогава насам не бе представен проектозакон. От 2015 г., когато бе въведено доброволното военно обучение, през курсовете на военните са преминали само 337 души, а едва 27 са провели и специална военна подготовка. Това означава, че след 10 години България няма да има достатъчно резервисти, които да бъдат мобилизирани в случай на война, мотивира предложението си Каракачанов. Доброволната служба ще е 6 месеца и ще включва начална и специална военна подготовка, а след това и служба в някое поделение, предвижда проектозаконът на Каракачанов. Войници ще могат да стават както мъже, така и жени. Те трябва да са пълнолетни, да не са осъждани или обвинени в тежко умишлено престъпление, да са завършили поне седми клас и към датата на подписване на договора за доброволна служба. Докато са на доброволна служба, резервистите ще трябва да спазват всички ограничения за професионалните военни, но ще ползват и техните права и привилегии. Ще получават основна заплата за длъжност и звание, като точният ѝ размер ще се определя от министъра на отбраната. Освен това по време на активна служба в резерва войниците ще са защитени срещу уволнение от частния им работодател и ще се водят в неплатен отпуск, който не може да бъде отказан от шефовете. Специално заради доброволната казарма се променят Кодексът на труда и Законът за държавния служител. Хората с висше образование пък ще могат да се записват във военни университети и да стават офицери от резерва, предвиждат още поправките. Договорите, които ще се сключват за доброволната казарма, няма да са 6-месечни, а 5-годишни. За техния период доброволните войници ще остават в резерва на Българската армия и Предвидено е дори да могат да бъдат викани в казармата за заместване на отсъстващ кадрови военен, като отпада досегашното ограничение заместването да е не по-дълго от 1 г. Сключването на договор за служба в доброволния резерв вече ще става тайно от работодателите. Причината е, че при досегашните тристранни договори фирмите отказвали да ги подписват, за да не губят хора, ако ги привикат в армията. Според новите правила военните ще уведомяват работодателя постфактум, че негов служител е станал доброволен войник. Когато го привикват на служба, фирмите ще получават компенсация от Министерството на отбраната, за да могат да му вземат временен заместник. В доброволния резерв ще могат да бъдат приемани и хора, които вече имат договори за служба във военновременния резерв. Това са главно лекари, които подлежат на мобилизация в случай на война. С промяната обаче ще може такива медици да бъдат привличани да участват във военните контингенти зад граница, защото до момента за ползването им е нужно да има обявена война. 37 451 000 лв. ще са нужни годишно, за да се плащат заплатите и всичко останало на доброволните войници, както и компенсации за работодателите им. Тези харчове обаче ще започнат от 2022 г., пише във финансовата обосновка на проектозакона. За следващата година за заплати на доброволните войници ще са нужни около 2 млн. лв. и около 120 хил. лв. за компенсации на работодателите им. През 2021 г. разходите ще станат съответно С промените в закона се въвежда и задължително 10-часово военно обучение всяка година за гимназистите. За него ще се вземат от часовете на класния ръководител, а при желание на учениците броят на часовете по военно можело да бъде увеличаван.", "date": "2019.08.08", "title": "Доброволната казарма пази от уволнение"}
{"url": "https://www.24chasa.bg/novini/article/7597457", "text": "Германската крайнодясна партия \"Алтернатива за Германия\" бе разкритикувана от социалдемократите, че използва Вили Бранд в политическата си кампания, предаде ДПА. \"Препратките към Вили Бранд са една голяма злоупотреба и са просто неприлични\", каза пред вестник \"Тагесшпигел\" Волфганг Тирсе, член на Германската социалдемократическа партия, който седем години бе председател на Бундестага. \"Алтернатива за Германия\", която е с антиимигрантска платформа, използва лика на бившия канцлер на Федерална република Германия и знакова фигура за левицата Бранд, а също така и прочутия му лозунг \"Осмелете се за повече демокрация\", с който той се обърна към Бундестага при встъпването си в длъжност като канцлер през 1969 г. \"Алтернатива за Германия\" бе разкритикувана и за това, че използва лозунгите \"Ние сме народът\", \"Революция 2.0\" и \"Нека доведем революцията докрай\", свързвани с мирното продемократично движение, което доведе до падането от власт на комунистическото правителство на Източна Германия през 1989 г. Партията, голяма част от чиито поддръжници са в източната част на Германия, оправда употребата на тези лозунги в кампанията си за регионалните избори в провинциите Бранденбург и Долна Саксония на 1 септември с аргумента, че надеждите на жителите на източните провинции (които някога бяха част от Източна Германия), свързани с обединението на Германия, не са се оправдали. \"Да поставяш знак за равенство между днешната Федерална република Германия и тогавашната Източна Германия е невъобразимо тривиален прочит на Източна Германия\", казва Тирсе, който е отраснал в Източна Германия. Вили Бранд бе лидер на Германската социалдемократическа партия от 1964 до 1987 г. Той бе канцлер на Западна Германия от 1969 до 1974 г. и се оттегли, след като стана ясно, че един от ключовите му помощници е агент на Източна Германия. Бранд бе удостоен през 1971 г. с Нобеловата награда за мир заради усилията си за подобряване на отношенията между двете Германии, отбелязва ДПА.", "date": "2019.08.08", "title": "Критикуват \"Алтернатива за Германия\", че използва името на Вили Бранд"}
{"url": "https://www.24chasa.bg/novini/article/7597460", "text": "Бившата премиерка на Тайланд Инглук Шинаватра, която в страната си е осъдена на пет години затвор за корупция, е получила сръбско гражданство с решение на правителството от 27 юни тази година, съобщава с. \"Неделник\". Решението за предоставяне на сръбско гражданство на Шинаватра е подписано от сръбската премиерка Ана Бърнабич и е публикувано в държавен вестник на 28 юни, предава БТА. Тайландската премиерка е станала сръбска гражданка на основание член от закона, предвиждащ \"гражданство, което е от интерес за Република Сърбия\". След утвърждаване на решението сръбското правителство не го оповести публично и не го коментира. Братът на бившата тайландска премиерка Таксин Шинаватра стана премиер на Тайланд през 2001 г., а през 2006 г. бе свален от власт. Три години по-късно той получи почетно черногорско гражданство.", "date": "2019.08.08", "title": "Осъдена бивша премиерка на Тайланд получи сръбско гражданство"}
{"url": "https://www.24chasa.bg/novini/article/7597361", "text": "Турският външен министър Мевлют Чавушоглу заяви днес, че Турция няма да позволи процесът за създаване на зона за сигурност в Сирия, по който работи заедно със САЩ, да бъде отложен като споразумението за сирийския град Манбидж, предаде Ройтерс, цитирана от БТА. Споразумението за Манбидж, постигнато между съюзниците от НАТО миналата година, предвиждаше пълно изтегляне от града на кюрдските милиции Сили за защита на народа, които Турция смята за терористична организация и разклонение на Кюрдската работническа партия /ПКК/. Дълбоките различия между двете страни за обхвата и командването на зоната подсилиха перспективата за военна операция на Турция в Сирия. Чавушоглу съобщи още за планове за провеждане на тристранна среща за Сирия във формат Русия - Турция - Иран на 11 септември. Домакин на срещата ще бъде Турция, каза той.", "date": "2019.08.08", "title": "Турция няма отлагат споразумението за зона за сигурност в Сирия"}
{"url": "https://www.24chasa.bg/novini/article/7597472", "text": "Работодателите могат да подават проекти по Националната програма за заетост на хората с увреждания до 13 август, съобщават от социалното министерство, цитирани от БТА. Предложенията се подават в Агенцията за хората с увреждания. По програмата се отпускат до 10 000 лв. за финансиране на проекти за осигуряване на достъп до действащи или разкривани нови работни места за хора с трайни увреждания в трудоспособна възраст. Финансират се и дейности за приспособяване на нови и съществуващи работни места за лица с трайни увреждания в трудоспособна възраст. За всяко приспособено работно място работодателите могат да получат до 10 000 лв. Получилите финансиране трябва да запазят заетостта на наетите хора за не по-малко от 36 месеца след сключването на договор за предоставяне на средствата. По програмата ще се отпускат средства и за квалификация и преквалификация, както и за обучение за професионално и служебно развитие на хора с увреждания. За тази цел работодателите ще могат да получат до 200 лв. за един работник. Общият бюджет на програмата за 2019 г. е 4,4 млн. лв.", "date": "2019.08.08", "title": "Подават проекти по програмата за заетост на хората с увреждания до 13 август"}
{"url": "https://www.24chasa.bg/novini/article/7597502", "text": "Британският министър-председател Борис Джонсън ще свика избори в дните след Брекзит, ако депутатите съборят правителството му с вот на недоверие, предаде Ройтерс. . Според в. \"Файненшъл таймс\", който цитира неназовани висши сътрудници на премиера, сътрудниците на Джонсън очакват той да се изправи пред вот на доверие скоро след като парламентът се върне от лятна ваканция, информира БТА. \"Не можем да ги спрем да наложат произвеждане на избори, но ние контролираме графика, така че ще наложим датата да бъде след 31 октомври\", каза висш служител в премиерската канцелария, цитиран от вестника. По думите му, \"ако трябва да има общи избори, те ще бъдат дни след 31 октомври\". Друг близък сътрудник на Джонсън не отрече, че евентуални избори могат да бъдат произведени в първите дни на ноември.", "date": "2019.08.08", "title": "Борис Джонсън: Ако трябва да има избори във Великобритания, ще са след 31 октомври"}
{"url": "https://www.24chasa.bg/novini/article/7597088", "text": "Петима са ранени при катастрофа снощи в Пловдив, съобщиха от полицията. Сигналът е получен след 23 часа. По първоначални данни на кръстовище между бул. \"Цариградско шосе\" и ул. \"Удроу Уилсън\" хюндай предприел ляв завой и отнел предимството на ауди. В болница са откарани 65-годишният водач на първата кола и пътник на 64 г., както и трима млади мъже от втория автомобил, на 16, 24 и 29 г. Отрицателни са тестовете за употреба на алкохол и наркотични вещества на 28-годишния шофьор на аудито. На 65-годишния водач е взета кръвна проба за химически анализ. За случая е уведомен дежурен районен прокурор. Образувано е досъдебно производство.", "date": "2019.08.08", "title": "Петима пострадали при среднощна катастрофа в Пловдив"}
{"url": "https://www.24chasa.bg/novini/article/7597098", "text": "По предварителни данни през юни 2019 г. сезонно изгладеният индекс на промишленото производство намалява с 1.9 на сто в сравнение с май 2019 година, съобщава националната статистика. През юни 2019 г. календарно изгладеният индекс на промишленото производство показва спад от 3.6 на сто спрямо съответния месец на 2018 година. На годишна база спад на индекса на промишленото производство, изчислен от календарно изгладените данни, е отчетен в добивната промишленост - с 20.0 на сто, в производството и разпределението на електрическа и топлоенергия и газ - с 4.6 на сто, и в преработващата промишленост - с 1.7 на сто. По-значителен спад в преработващата промишленост спрямо съответния месец на предходната година се наблюдава при: производството на тютюневи изделия - с 47.1 на сто, производството на основни метали - с 21.0 процента, производството на облекло - с 11.8 на сто, производството на дървен материал и изделия от него, без мебели - с 10.4 на сто. Най-голямо увеличение е отчетено при: печатната дейност и възпроизвеждането на записани носители - с 15.2 на сто, производството, както и при производството на компютърна и комуникационна техника,електронни и оптични продукти - с 10.3 на сто.", "date": "2019.08.08", "title": "Промишленото производство намалява през юни"}
{"url": "https://www.24chasa.bg/novini/article/7597078", "text": "Селективни капани за улов на диви прасета залагат от Държавното горско стопанство в Асеновград. Три капана вече са изградени в местността \"40-те извора\" и в землището на село Новаково, а още пет ще има в селата Тополово и Бачково, съобщи директорът на Горското стопанство в Асеновград инж. Слави Богутев, предава  Поставянето на капани за улов на глигани е част от мерките за намаляване на популацията заради разпространението на Африканската чума по свинете. Целта е да се намали запасът на дивата свиня до три броя на един хектар, посочи Богутев По думите му на територията на Ловното стопанство не е установено наличие на вируса. Три проби от отстреляни диви прасета в района на Тополово и Новаково са изпратени в специализирана лаборатория за изследване, а резултатите са отрицателни.", "date": "2019.08.08", "title": "В Асеновградско поставят капани за лов на глигани заради африканската чума"}
{"url": "https://www.24chasa.bg/novini/article/7597105", "text": "Италианският вестник \"Ла верита\" публикува видеозапис на момента, в който македонският бизнесмен Йордан Камчев плаща част от парите на Боян Йовановски и Зоран Милевски, двамата заподозрени в случая \"Рекет\", съобщават македонски информационни сайтове и телевизии. Разпространеният днес видеоматериал показва снимки в дома на Камчев, както и аудио разговор между Камчев и, предполага се, Йовановски, на който най-вероятно присъства и адвокатката на Камчев. Материалът е свързан със случая \"Рекет\", в който Йовановски и Милевски са заподозрени в изнудване на Камчев. И двамата са в ареста, а Камчев е свидетел против тях. На записа се вижда как се броят парите, общо 1,5 милиона евро, първата вноска, която Камчев плаща на Йовановски. Парите са опаковани в чанти, които след това заподозрените Йовановски и Милевски изнасят от дома на Камчев, който ги изпраща до входната врата. След това се вижда как двамата напускат къщата и се отправят към автомобила си с чантите с пари. На аудиозаписа се чува как разговарят Камчев и Йовановски, и Йовановски обещава на Камчев, че \"в понеделник или най-късно до вторник ще бъде освободен от Върховния съд\". \"Специалната прокуратура и Катица /Янева/ няма да употреби извънредни правни средства. Няма да употреби нищо\", обещава Йовановски. Аудио материалът е преведен и на английски език и се създава впечатление, че е част от по-голям запис. Не е известно откъде италианският вестник е получил записа. Държавният прокурор Любомир Йовески заяви, че записът не е изтекъл от прокуратурата, съобщи Независен весник. Йовески и прокурорката по случая \"Рекет\" Вилма Рускоска в момента са извън страната и ползват годишен отпуск. Катица Янева също е в годишен отпуск извън страната.", "date": "2019.08.08", "title": "Запис от рекета на бизнесмена Йордан Камчев се появи в италианско издание (Видео)"}
{"url": "https://www.24chasa.bg/novini/article/7597104", "text": "Обвиненият за хакерската атака Кристиян Бойков пристигна изненадващо в апелативния спецсъд преди заседанието по мярката за неотколонение на собственика на TAD Иван Тодоров. Предполага се, че защитата на Тодоров ще поиска съдът да разпита Бойков в съдебното заседание. Това обаче ще го решават магистратите, когато започне делото за Тодоров. Бойков е придружаван от адвокат, той е на свобода срещу гаранция.", "date": "2019.08.08", "title": "Кристиян Бойков също пристигна в съда (Снимки)"}
{"url": "https://www.24chasa.bg/novini/article/7597111", "text": "Двама човека загинаха, а шестима бяха ранени при взрив на военен полигон в Архангелска област, заяви руското министерство на отбраната, цитирано от ТАСС и Ройтерс. Според министерството взривът е станал при изпитание на реактивен двигател с течно гориво на полигон край Архангелск. Избухнал е и пожар. Ведомството каза, че нивото на радиация след взрива е в нормата и не са отделени вредни вещества в атмосферата, предава БТА. Десет човека пострадаха при пожар във войскова част в Северодвинск, Архангелска област, заяви източник от службите за спешна помощ, цитиран от ТАСС. По-рано беше съобщено, че на плавателен съд в Северодвинск е избухнал пожар и е загинал един човек. Според източник от службите за спешна помощ нивото на радиация в района е в нормата. Губернаторът на Архангелска област Игор Орлов потвърди, че е имало инцидент, и каза, че има пострадали и че на мястото е изпратена въздушна медицинска помощ. По думите му не се налага евакуация на населението.", "date": "2019.08.08", "title": "Пожар в база за изстрелване на ракети в района в Русия, двама са загинали"}
{"url": "https://www.24chasa.bg/novini/article/7597125", "text": "Продължава епидемията от африканска чума по свинете в съседна Румъния, където има поне 400 огнища на заразата. Румънските власти са поискали помощ от Виетнам, където се разработва ваксина, която е тествана и за която се смята, че е ефективна срещу заразата. Експерти обаче са скептични относно твърденията, предава  . Румъния трудно се справя с овладяването на епидемията от африканска чума по свинете. От началото на годината са открити повече от 400 огнища, засегната е половината държава. Евтаназирани са над 400 хиляди прасета. Въпреки превантивните мерки, които властите са взели през последните години, африканската чума продължава да се разпространява. В Галац и Браила вече почти няма стопанства, които да отглеждат свине. В района на Браила е въведен 60-дневен срок, в който трябва да бъдат отстреляни всички диви прасета. В акцията ще се включат и граничари от Молдова. Румънското министерство на земеделието е поискало съдействие от Виетнам, където е разработена експериментална ваксина срещу болестта. \"Свързахме се с колегите от Виетнам, за да поискаме разрешение наши експерти да работят с техния екип. Нуждаем се от ваксината възможно най-скоро\", каза Петре Деа, министър на земеделието. За ваксината, разработена във Виетнамския аграрен институт, беше съобщено, че успешно е преминала първоначални тестове за ефективност.", "date": "2019.08.08", "title": "В Румъния са избити 400 000 прасета"}
{"url": "https://www.24chasa.bg/novini/article/7597151", "text": "Археолози откриха масов гроб отпреди 1600 години на територията на кампуса на колежа Менай в Бангор, Уелс, съобщи Лайв сайънс. През 2016 - 2017 г. бяха извършени разкопки, довели до откриването на датиращите от между 4-ти и 8-ми век кости на 86 души, както и на много артефакти. Телата били положени в нещо като каменни саркофази. По мнението на специалистите погребаните не били местни жители, а са дошли от цяла Европа, включително от западната част на Великобритания, Скандинавия и Испания. За съхраняването на тленните останки допринесла повишената киселинност на почвата, уточни БТА. Изследователите попаднали също на древноримска монета и декоративна брашка, изработена в характерния за ранното Средновековие стил. Едната страна на монетата е с лика на император Антонияй Пий, който управлявал Древния Рим от 138 г. до 161 г. По-рано този месец международна група учени оповести, че открила гробове, свързани с древна култура, която е съществувала в Либийската пустиня преди древноегипетската цивилизация. Тленните останки и артефактите датират от 9300 - 4000 г. пр. Христа и свидетелстват за наличие на развити социални връзки.", "date": "2019.08.08", "title": "Археолози откриха масов гроб отпреди 1600 години в Уелс"}
{"url": "https://www.24chasa.bg/novini/article/7597161", "text": "Баща и син от с. Новачене са в ареста за нанесена телесна повреда, съобщиха от полицията. Около 20 часа снощи в РУ - Ботевград постъпил сигнал за скандал в махала в селото, прераснал в конфликт между група жители. Изпратените на място полицейски служители установили, че по време на свадата 47-годишен мъж е бил ударен с твърд предмет по ръката. Пострадалият е транспортиран в болница с фрактура на предмишница. След незабавни издирвателни действия криминалистите установили и задържали извършителите - 38-годишен и непълнолетния му син. И двамата са криминално проявени. По случая е образувано досъдебно производство. Разследването продължава под наблюдението на районната прокуратура.", "date": "2019.08.08", "title": "Баща и син в ареста, в свада ударили мъж с твърд предмет"}
{"url": "https://www.24chasa.bg/novini/article/7597156", "text": "Сбъднаха се мрачните прогнози от пролетта за драстичен спад на немските туристи през лятото, които от десетелиетия са сред определящите сезона по морето у нас. Летовниците от Германия са били с 23 113 по-малко спрямо същия месец на 2018 г., сочи анализът на Регионалната туристическа камара в Бургас. Докато през миналата година 42 553 поданици на Меркел са посетили страната ни, сега техния брой е близо двойно по-малък. По данни на туристическата камара отстъпления има на всички пазари като след немския най-голям е спадът при руснаците с цели 15,30%, което изразено в цифри означава, че 11 053 души по-малко са посетили Южното Черноморие. Шведите и холандците са били съответно с 35,45% и 14% по-малко, при словаците отливът е 26%, поляците са с 14% надолу. В процентно съотношение има огромен отлив от французи - 87%, но те по принцип са много малко на родното море и липсата им не се усеща. Учудващо българите са били с 24% повече на родното море спрямо миналата година въпреки огромния поток от наши туристи към Гърция. Едно от обясненията е, че юли е много горещ в южната съседка и нашенци предпочитат по-поносимите температури на нашето море. В края на август и през септември обаче отново масово потеглят за Гърция и Турция. Ръст се наблюдава при туристите от Украйна, които са били с 22% повече от миналия юли, с 2,48% нагоре са израелците, ирландците - с 13%, 7075 повече са били и англичаните като при тях ръстът е с 10%. Увеличение на туристопотока се отчита и от Белгия, Естония и Люксембург. Всички прирасти от тези страни обаче не могат да компенсират спада. \"В абсолютни цифри през юли той възлиза на 12,79%, което означава 55 427 туристи по-малко. Според мен ще се задържи почти същия до нива от 11,5%, ако през септември не настъпи някакво чудо. Все пак сме оптимисти, но не очакваме драстична промяна в картината\", коментира председателят на Регионалната туристическа камара Иван Иванов. Той бе сред първите, които прогнозира спада от страниците още в края на зимата и според него данните за юли не били изненада. По данни на туристическата камара от родното море вече втора година са изчезнали туристите от Грузия, Азербайджан, Египет, Ирак, Сърбия, Македония, Турция, Казахстан и Узбекистан, нивата си спрямо миналия юли задържат само Армения и Беларус. Най-страшното за българския туризъм е, че туристите могат свободно да го сравняват с Гърция, Турция, Мароко, Тунис, Кипър, Египет и други страни. Изпревариха ни с космическа скорост, защото печелят от чуждестранните туристи, но печелят и туриста. В Гърция и Турция, с които се сравняваме, гледат да го върнат отново, да се сприятелят с него. Затова обяснението да ни изпреварят комшиите не е само във високите цени, а в отношението към туриста. Преди повече от 500 години Мигел де Сервантес беше казал, че който иска да забогатее за една година, да му отрежат главата. През последните десетилетия този отрасъл у нас се развиваше по формулата бетон и импровизация. Това се оказа първобитен бизнес-модел, който е в рязък контраст с лъскавите концепции за развитието на туризма. Стигна се до там да се измислят туристически атракции - крепости, построени от пластмаса, защото се усвояват повече еврофондове.", "date": "2019.08.08", "title": "23 113 германци по-малко почивали по Южното Черноморие през юли"}
{"url": "https://www.24chasa.bg/novini/article/7597148", "text": "Полицай беше тежко ранен в Лондон, след като беше нападнат с мачете при автомобилна проверка, заявиха днес органите на реда, цитирани от Асошиейтед прес и Ройтерс. Полицията каза, че двама служители на реда с обозначена полицейска кола дали сигнал на автомобил да спре в източната част на британската столица снощи. Той не спрял и последвало кратко преследване. Когато спрял, полицаите слезли да говорят с шофьора, който нападнал с мачете единия служител на реда и го ранил, предава БТА. Пострадалият полицай е в болница, а състоянието му е \"сериозно, но стабилно\", заявиха органите на реда. Шофьорът е арестуван. Според полицията нападението не е свързано с тероризъм.", "date": "2019.08.08", "title": "Британски полицай беше ранен при нападение с мачете"}
{"url": "https://www.24chasa.bg/novini/article/7597159", "text": "За първи път от години между Техеран и Анкара беше пусната редовна пътническа железопътна връзка, съобщи агенция Тасним, цитирана от ТАСС и БТА. Влакът потегли от иранската столица снощи. Разстоянието се изминава за около 60 часа, а цената на стандартен билет е около 60 долара. Композицията обаче няма да достига до централната гара в Анкара, а ще пътува по маршрута Техеран-Тебриз-Ван (Турция). Във Ван пътниците ще се прехвърлят на ферибот, за да пресекат едноименното езеро. На отсрещния бряг те ще продължат за Анкара от гарата в град Татван с влак на турската железопътна компания. Редовната жп връзка между Тебриз и Ван беше прекъсната през 2015 година заради разрастването на терористичната активност в източните райони на Турция. Анкара отделя голямо внимание на развитието на регионалните жп връзки, особено в контекста на идеята за възраждане на Пътя на коприната. Турция иска да свърже своята територия с Китай и Европа.", "date": "2019.08.08", "title": "Иран и Турция пускат редовна жп връзка между двете столици"}
{"url": "https://www.24chasa.bg/novini/article/7597181", "text": "НАП продава сградата на бившата стоматологична поликлиника в Перник, съобщават от агенцията. Търгът, който е с тайно наддаване, е насрочен на 22 август при първоначална цена 3 206 278 лв. Предложения ще се приемат до 14 август. Сградата на бившата поликлиника е разположена в разширения център на Перник, в съседство с възлово кръстовище. В годините на социализма тук са работили всички зъболекари в града, сега едва петима ползват кабинети в нея, съобщи БТА. Шестетажното здание е сред най-модерните в Перник преди преходния период. Към сградата има и две масивни помощни постройки. Обектът бе обявен за продажба преди няколко месеца и от община Перник.", "date": "2019.08.08", "title": "НАП продава бившата стоматология в Перник"}
{"url": "https://www.24chasa.bg/novini/article/7597179", "text": "80 работници от засегнатия от чумата свинекомплекс в свищовското село Българско Сливово вече са се регистрирали като безработни. Областната епизоотична комисия разреши на горското стопанство в Свищов да има достъп до териториите си в засегнатата зона, за да не бъдат унищожени 1200 декара с фиданки за залесяване. Две трети от работещите в промишлената свинеферма в Българско Сливово са освободени от работа. Хората ще останат на помощи за безработица поне половин година. Четвърти ден продължава унищожаването на 17 500-е прасета, помощ оказват военнослужещите от Белене, съобщава  След загробването на животните е необходима дезинфекция, за да не се позволи излизане на вируса извън свинекомплекса. Срокът за ново населване с прасета е най-малко 6 месеца след това. Очаква се бедственото положение в община Свищов да бъде удължено след 11 август. Тази събота ловният сезон на пернат дивеч в Свищовско няма да бъде открит заради чумата по свинете.", "date": "2019.08.08", "title": "80 работници от свинекомплекса в село Българско Сливово са се регистрирали като безработни"}
{"url": "https://www.24chasa.bg/novini/article/7596688", "text": "Двама китайски архитекти спечелиха конкурса за дизайн на катедралата „Нотр Дам\" в надпревара с 226 участника от 56 държави. Конкурсът бе организиран от „GoArchitect\", независим издател от Лос Анджелис, информира  С над 30 000 гласа дизайнът на архитектите Цай Дзъю и Ли Събей, озаглавен „Сърцето на Париж бие\" победи в надпреварата. Централен елемент в него е уникалната капсула на времето на върха на кулата-стрела, която е проектирана да се отваря на всеки половин век. „Високотехнологична инсталация с магнитна левитация пази спомени за миналото и запазва пространство за бъдещето. Върхът на кулата символизира пулсиращото сърце на Париж, движи се ритмично нагоре и надолу и следва диханието на града\", казаха двамата архитекти в интервю за „GoArchitect\". Победителите ще получат награда от 1 000 щатски долара за своята творба, която най-вероятно няма да е част от плана за реставрация на катедралата. „GoArchitect\" стартираха конкурса с надеждата, че френското правителство ще бъде с по-либерално мислене при избора на дизайн и ще помисли за интегрирането на смели и модерни решения. Дизайнът на китайските архитекти ще бъде включен в книга със заглавие „Визия за Нотр Дам\" заедно с всичките 226 кандидатури. Пожар в 850-годишната катедрала унищожи покрива и емблематичната кула-стрела, а вътрешността ѝ бе силно увредена.", "date": "2019.08.08", "title": "Китайски архитекти спечелиха американски конкурс за дизайн на катедралата Нотр Дам"}
{"url": "https://www.24chasa.bg/novini/article/7597183", "text": ", ако бъде установен, съобщи д-р Стефан Кирилов, главен експерт към Национален парк „Рила“, пред  . Той уточни, че са предприети необходимите действия за събиране на информация към момента, защото сигналът не е бил насочен към Национален парк „Рила“, а е бил оповестен по медиите. „Ще съберем данни по извършеното нарушение за навлизане в езерото. Сигналът не е получен към Националния парк, а беше оповестен по медиите. Ако беше получен сигналът при нас служители веднага щяха да извършат проверка на място. Засега нямаме представа кога е извършено нарушението, но при установяване на нарушителя, той ще бъде санкциониран“, обясни още експертът. От Националния парк се обръщат за съдействие към всички граждани, имащи информация за нарушителя. „От видеото се вижда, че мъж навлиза в езеро „Окото“ и има голям брой посетители, които са в района и се надяваме за съдействие от тяхна страна. Събираме информация и от колеги и съмишленици. Изготвят се доклади по случая. След събиране на необходимата информация ще преминем към действия“, каза още д-р Кирилов. По думите му нарушителят ще бъде санкциониран с глоба, разписана в законодателството. „Санкцията е определена в Закона за защитените територии. За физически лица тя е от 500 до 5000 лева, като размерът на сумата зависи от нарушението. В медиите се посочват конкретни глоби, но няма как да се посочат сумите, тъй като те се определят когато е приключило административно-наказателното производство. Преди това няма как да се коментира конкретна глоба“, обясни експертът. Според д-р Кирилов посетителите трябва да бъдат по-отговорни и да спазват закона. „Парковата дирекция полага големи усилия за да опазва биологичното разнообразие и водното богатство на Рила с охранителна дейности и екологичен мониторинг. Провеждаме и образователни програми в посетителските центрове по места. Тези прояви обаче са импулсивни, спонтанни. Те се случват недостатъчна информираност за режимите и нормите в защитената територията, които целят дългосрочно опазване на емблематичните обекти на българската природа, съхранили се дълги години“, коментира д-р Кирилов. По думите му от началото на летния сезон има и други нарушения. Сред тях са нерегламентирано навлизане на моторни превозни средство в района на Седемте рилските езера и единични случаи на лов и риболов. „Важно е туристите да се движат само по маркираните маршрути и да не навлизат във водните обекти, да не замърсяват районите отпадъци, да не се късат цветя и да не се безпокоят дивите животни, както и да не се пали огън“, съветва експертът. Според него отклоняването от обозначените трасета е и сред основните причини за инциденти в планината.", "date": "2019.08.08", "title": "Глобяват мъжа, изкъпал се в Окото, ако го намерят"}
{"url": "https://www.24chasa.bg/novini/article/7596836", "text": "Най-големият круизен оператор във Великобритания спира бизнеса в Персийския залив поради напрежението в региона. Круизите на P&O, една от най-големите круизни компании в Обединеното кралство, преустановиха експлоатационните си обиколки в Персийския залив предстоящата есен и зима поради опасенията относно скорошните арести на кораби, плаващи под флага на Обединеното кралство от Иран, заяви президентът на компанията Пол Лъдлоу. „Повишеното напрежение в региона, предизвикано от атаките срещу танкери в проливите и задържането на танкер с британски флаг от иранските власти, означава, че като британска компания, не е препоръчително да поддържаме планираните круизи до Дубай и Програмата за Арабския залив през този есенно-зимен сезон. Ето защо ние предприехме необичайната стъпка за изтегляне на круизите от региона за предстоящия сезон \", съобщи списание Arabian Business, цитирано от Спутник и  . Всички съществуващи резервации ще бъдат анулирани и напълно възстановени на клиентите, докато не бъдат организирани нови круизи, добавиха от компанията.", "date": "2019.08.08", "title": "Без круизи от Лондон до Дубай тази есен"}
{"url": "https://www.24chasa.bg/novini/article/7596838", "text": "Новопоявил се незаконен ромски катун в Бургас бе премахнат при акция, съобщиха от пресцентъра на Община Бургас . Временните постройки и палатките на самонастанилите се пришълци са били разположени в близост до железопътните линии в околностите на комплекс \"Славейков\". При акцията на служителите от дирекция \"Управление при кризи, обществен ред и сигурност\" (УКОРС) и полицията е установено, че в тях живеят 20 възрастни роми и 15 деца. Всички те са от Сливенско и Ямболско. Незаконните постройки са премахнати, а районът ще бъде почистен от фирма \"Титан\". На придошлите роми е издадена заповед да се върнат по родните си места в най-кратък срок. Служителите от дирекция УКОРС ще продължават да извършват проверки за незаконно настанили се фамилии. При констатирането на нов подобен случай, пришълците ще бъдат връщани по родните им места, а изградените от тях постройки и палатки - събаряни.", "date": "2019.08.08", "title": "Как премахнаха новопоявил се ромски катун в Бургас (Снимки)"}
{"url": "https://www.24chasa.bg/novini/article/7596852", "text": "Учениците в страната имат все повече знания за сигурността в интернет и защитата от вируси. Това показва анализът на резултатите от тазгодишното национално външно оценяване по информационни технологии след десети клас, съобщиха от пресцентъра на МОН. Оценяването се е провело в 928 училища в страната и в него са участвали близо 45 000 десетокласници. Тестът е бил разделен на две части. Първата е съдържала 20 задачи с избираем отговор, които се генерират на случаен принцип по време на самото изпитване. Най-добре учениците са се справили с въпросите за безопасна работа в мрежова среда, защита от вируси и работа със споделени документи, показват резултатите. Втората част на оценяването е била практическа, като отново всеки получи персонален вариант на задачата. 98 процента от явилите се са работили по нея, а повече от половината ученици не са се затруднили при решаването й. Най-добре са се представили десетокласниците в Търговище, Русе и Ловеч. От положилите изпита 73 процента са получили сертификати за владеене на дигитална компетентност по Европейската рамка за оценяване. Те са успели да отговорят вярно на 50 процента или повече от въпросите. Средният резултат от външното оценяване тази година е 35,88 точки, което е почти 60 процента успеваемост. Това е и най-високото постижение досега, отбелязват от МОН.", "date": "2019.08.08", "title": "Учениците знаят все повече за сигурността в интернет"}
{"url": "https://www.24chasa.bg/novini/article/7596878", "text": "Медицински сестри отново излязоха на протест срещу дисциплинарното уволнение на Мая Илиева от болница \"Токуда\". Те твърдят, че Илиева е отстранена, защото беше един от лидерите на протестите на медицинските сестри за по-добро заплащане, информира  . От болницата посочват като мотив за уволнението й случай, при който по време на манипулация тя не е изпълнявала задълженията си, а е снимала с телефон. Самата Илиева днес поясни, че целта на видеото била да покаже на ръководството на болницата нередност. Тя заяви, че ще се обърне към съда за неправомерно уволнение. Илиева обвинява и синдикатите от КНСБ, че не са я подкрепили и са я сплашвали, за да не говори публично за определени теми. Затова протестиращите планират създаването на синдикална организация на съсловието. В подкрепа на протеста дойде и омбудсманът Мая Манолова. Тя се ангажира за прокарване на Закон за съсловните организации в здравния сектор. Стана ясно още, че медиците готвят мащабен национален протест на 10 септември, а исканията са същите - достойно заплащане и добри условия на труд.", "date": "2019.08.08", "title": "Медицински сестри отново излязоха на протест срещу уволнението на Мая Илиева"}
{"url": "https://www.24chasa.bg/novini/article/7596869", "text": "Седми ден от блокадата на пътя Сливен-Ямбол. На протест тази сутрин излязоха и стопаните в село Безмер, Ямболско. Те блокираха и пътя за Авиобаза \"Безмер\". Протестиращите продължават да настояват за промяна на мерките за евтаназия на животните и узаконяване на частните им стопанства, информира  За запазване на животните си настояват и жителите на ямболското село Безмер, които излязоха на протест за два часа. Те настояват да бъдат чути и да се преустанови умъртвяването на прасета в личните им стопанства. В село Безмер се отглеждат 260 прасета. Част от тях са умъртвени, други не. Протестът в Безмер няма за цел да затруднява движението по пътя за и от авиобазата, казаха несъгласните с мерките за ограничаване на африканската чума по свинете. Жителите на селото ще излязат на протест отново довечера в 19 ч.", "date": "2019.08.08", "title": "Свиневъди блокираха пътя за Авиобаза \"Безмер\""}
{"url": "https://www.24chasa.bg/novini/article/7596908", "text": "Централната избирателна комисия глоби лидера на ВМРО и министър на отбраната Красимир Каракачанов с 2000 лв. заради използване на националното знаме в предизборен материал, предаде \" \". Решението на комисията е взето на заседание в сряда, след като административното нарушение е установено на 5-и май. Глобата е на името на Каракачанов като председател на партия ВМРО-БНД. Той е обжалвал решението на ЦИК за установяване на нарушението, но от комисията имат доказателства, a в решението пише, че \"не са налице предпоставките за приемане на случая за маловажен, неправилен и незаконосъобразен\". То подлежи на обжалване пред Софийския районен съд. Самото нарушение е предизборен репортаж, излъчен в рубрика \"Евроизбори\" на телевизия \"Европа\", за среща на кандидатите за членове на Европейския парламент на ВМРО начело с водача им Ангел Джамбазки в централата на партията със синдикалната организация на Българските полицейски синдикати. Разговорът бил част от съвместна инициатива с европейски синдикални организации. В срещата е взел участие в качеството му на председател на Съвета за социално партньорство и заместник-министър на МВР. В репортажа са коментирани събитията в Куклен, при които след битови скандали полицейски екип беше нападнат. По този повод водачът на евролистата Ангел Джамбазки сравнява реакцията на българската с брюкселската полиция при овладяване на улични безредици с използването на огнестрелно оръжие. В два от кадрите на репортажа е показано националното знаме редом със знамето на Европейския съюз и партийното знаме на ВМРО–БНД.", "date": "2019.08.08", "title": "ЦИК глоби Красимир Каракачанов с 2000 лв."}
{"url": "https://www.24chasa.bg/novini/article/7596898", "text": "Шампионът по мотоциклетизъм Антон Каракашев се бори за живота си. Той е болен от рак, но има надежда за спасяването му, предаде \" \". „Мъж в разцвета на силите си, влюбен в живота и любимата си жена, баща на две прекрасни дъщери, богат на много и верни приятели, републикански шампион по мотоциклетизъм” – така го описват в призива за помощ. Преди по-малко от година Антон Каракашев – Тото, както го наричат приятелите, се разболява от левкимия (Т-лимфобластен лимфом или остра лимфобластна левкемия, с инфилтрации в централна нервна система, менинги, панкреас и бъбреци) и животът му се преобръща. Въпреки това, лекарите дават надежда за живота му – с трансплантация на костен мозък, за който негов роднина е готов да стане донор. На Тото не му достигат около 130 000 евро, за да може да се подложи на операция в чужбина. А времето е от решаващо значение. „Тото е мъж, който държи на обещанията си, като тези да остарее с любимата жена и да посрещнат стотици изгреви и залези заедно на къмпинга в Арапя, както и да бъде на първия ред на първия самостоятелен концерт на дъщеря си”, се казва още в призива. Можете да помогнете на Антон Каракашев през HelpKarma.", "date": "2019.08.08", "title": "Шампионът по мотоциклетизъм Антон Каракашев се бори с рака, събират се средства"}
{"url": "https://www.24chasa.bg/novini/article/7596895", "text": "Мащабен доклад за използването на земи и промените в климата посочва, че високата консумация на месо и млечни продукти от западните държави засилва глобалното затопляне. Но учени и официални лица не призовават изрично всеки да стане вегетарианец или веган, предаде  Те уточняват, че повече хора може да бъдат изхранени с използването на по-малко земя, ако бъде намалена консумацията на месо. Документът, подготвен от 107 учени за Междуправителствения панел за климатичните промени на ООН, посочва, че земята трябва да бъде използвана по-ефективно, за да бъде намален ефектът от вредните емисии, отделяни вследствие на човешката дейност. „Не казваме на хората да спрат да ядат месо. На някои места хората нямат друг избор. Но е очевидно, че на Запад ядем прекалено много“, заяви проф. Пийт Смит, учени от Университета в Абърдийн. Докладът зове още за енергични действия срещу нанасянето на щети на почвата и обезлесяването, които допринасят за климатичните промени.", "date": "2019.08.08", "title": "ООН: Отказът от ядене на месо може помогне в борбата с климата"}
{"url": "https://www.24chasa.bg/novini/article/7596897", "text": "Хонконгското бюро на китайското външно министерство отправи днес остро предупреждение към САЩ, като призова американски официални лица да престанат да изпращат погрешни сигнали към \"използващите насилствени методи сепаратисти\" в Хонконг, предаде Ройтерс, цитирана от БТА. Китай също така настоя САЩ да дадат разяснения по медийните съобщения, че американски служители са в контакт с лидери сред сепаратистите, се казва в съобщението на бюрото, публикувано на уебсайта му.", "date": "2019.08.08", "title": "Китай към САЩ: Не изпращайте погрешни сигнали към сепаратистите в Хонконг"}
{"url": "https://www.24chasa.bg/novini/article/7596243", "text": "Най-голямата опасност от епидемията от свинска чума всъщност е при съхраняването на принудително закланите прасета, тъй като може да се образува ботулинов токсин в месото. Това е т. нар. ботокс, с който някои жени си опъват набръчканата кожа. Ботулиновият токсин е мълниеносна отрова за нервната тъкан. Ефектът върху лицето се образува, като се парализират част от мимическите нерви. Затова въпросните жени изглеждат като посмъртни маски. Ако ботулинов токсин се погълне, се умира бързо и мъчително. Това може да се случи, ако месото се замърси с ботулинов бацил и се остави в анаеробна среда, в която той да се развие и отдели отрови. Опасността от ботулиновия токсин е огромна, защото дори съвсем малки количества от него са смъртоносни, а може продуктите, заразени с него, да нямат промяна във външния вид. По принцип бацилът се съдържа в почвата. Той е много чувствителен на термична обработка и най-добрият начин е месото да бъде добре обработено. Но тъй като се развива в анаеробна среда, е важно да се осигури и кислород. Тъй като ветеринарите не препоръчват замразяване заради вируса на африканската чума, най-вероятно месото трябва да се превърне в консерви. Въпросът е кой е безопасният начин, така че хем вирусът на чумата да не се разпространява, хем хората да не се отровят от ботулинов токсин. Най-простият съвет е месото да се стерилизира в буркани, като предварително се изпържи или свари добре, но нарязано на малки парчета Те са ключовият момент, защото се гарантира, че не остават пространства, които не получават достатъчно термична обработка и в които бацилът е загнезден. Тоест наблегнете на предварителната обработка. След което стерилизирайте повече. Т. нар. бомбаж - когато капачките се надуят и стерилизацията не е добре извършена, може да ви спаси живота, макар че ще трябва да изхвърлите месото. Бомбажът не е пряко свързан с ботулиновия бацил, а с други микроби, и дори да изглежда добре, въпросната консерва може да има ботокс. В момента хората предпочитат да замразят месото и да го стерилизират в късната есен, когато е студено, защото сега от високите температури се нарушавал вакуумът на капачките и консервите се разваляли. Удачно е в този момент да се предлага консервиране в тенекиени консерви, но не е ясно има ли такава услуга навсякъде. Но дори замразено, към месото трябва да се прилагат същите мерки и наесен и на зима. Трябва да му се осигури пълноценна термична обработка, т. е. да бъде нарязано на малки парчета. Ако се обработва смляно, да не бъде алангле. Екстреното клане създава предпоставки за замърсяване с клостридиум, затова трябва да се завишат общите хигиенни правила при консумацията, защото африканската чума не е опасна за човека, но има много други неща, които могат да бъдат смъртоносни. Всъщност най-често документираните случаи на ботулизъм у нас са от обработени дебели меса - шунки, пресни салами, пушена риба тон и други. Заради размера им те не могат да получат достатъчна термична обработка, макар на външен вид да изглеждат добре. Най-сигурно е да се направи това, което във френската кухня се нарича конфи Малки парчета месо, които се пържат дълго и после дълго се стерилизират в буркани. Варенето трябва да продължи поне 2 часа и самите буркани да са добре покрити с вода. Другият важен момент, който се пренебрегва, е елементарната хигиена. Всички неща, които участват в приготвянето на консервата, трябва да бъдат добре почистени, да не се допускат замърсени подправки или вода. Самото месо да бъде добре измито и подсушено. Съдовете, в които се приготвя продуктът, също трябва да са безупречно чисти. От БАБХ също препоръчват затваряне в буркани и стерилизиране на месото за поне 2 часа. От агенцията посочват, че ако месото е от заразено прасе, замразяването във фризера не унищожава чумата. От БАБХ посочват, че няма ограничения месото да се сготви веднага след заколване на прасето.Професор по месо: Сурово се вари. Когато свинското се слага сурово в буркани, трябва да се вари в продължение на 2-3 часа. Добре е след няколко дни да се направи повторна стерилизация. Това препоръча проф. Стефан Драгоев, специалист по месо и риба в Университета по хранителни технологии в Пловдин. “Ако месото пък е минало предварителна топлинна обработка - пържене или варене, достатъчни са 30 минути при за стерилизация”, каза проф. Драгоев. И допълни, че вирусът на африканската чума загива при високи температури. “По-продължителното варене се препоръчва и заради другите опасни бактерии в месото, за които забравихме покрай чумата по свинете”, уточни ученият.  РАДКО ПАУНОВ 200 прасета в пловдивското село Белозем се преселиха във фризерите. Тъжната лятна Коледа се състоя миналата седмица при 35 градуса жега. Никой стопанин обаче не пожела да сложи месото в буркани. “Кой луд ще рискува в тая горещина? Ако можеше, и аз щях да консервирам. Но лятото да затваряш месо в буркани, е равносилно да го изхвърлиш на боклука”, категорична е Албена Маринова. Миналата събота синът ѝ Стефан набързо събрал младежи, които теглили ножа на 120-килограмовия шопар. Светкавично го разфасовали и прибрали. “Наложи се да купуваме спешно допълнителен фризер Този, който имаме, е пълен догоре с друго месо. Бяхме планирали да го оползотворим до зимата, за да се отвори място за прасето. И други хора купуват още фризери”, казва Албена. Белоземци, които най-силно пострадаха от мерките срещу африканската чума заради близкия свинекомплекс, изпълниха разпоредбите без съпротива. Е, имаше известно недоволство. Хората бяха много унили и дори ядосани, защото чума в селото няма. А животните им не бяха болни. Но мерките на ветеринарите бяха категорични. Ако вирусът плъзне, най-напред щели да го пипнат свинете в селските дворове, а оттам да заразят 10-те хиляди прасета в свинарника. И започна едно квичене, един мирис на опърлена кожа. Нямаше я обаче типичната веселба, която изпълва почти всеки двор в селото на белия щъркел през декември. Тогава по традиция още в тъмни зори на мразовитите утрини стопаните палят огън да топлят голям казан с вода. Около 8 ч се събират касапите и повалят шопара. Следва пърлене и разфасоване. Между колячите се “разхожда” греяна ракия с туршия. Цвърчат уши, дреболии, пържолки. Мезето периодично минава през майсторите, докато оправят трупа. Докъм 13 ч те вече са готови и влизат вкъщи на топло. Там ги чакат заредени маси. Купонът се вихри до тъмно. “Сега нямаше такова нещо. Всеки беше тъжен и бързаше да прибере месото да не се вмирише, защото го кацат мухи”, описват белоземци. През зимата месото стои една нощ в студено помещение, за да се отцеди от кръвта. И едва на следващия ден го уреждат - кой на буркани, кой на пържоли във фризера. Правят кървавици, пълнят луканки, налагат сланината със сол и подправки в качета. “Буркани ли? Пълни глупости!” - така кметът Иван Тачев отговаря на съветите на специалисти, че стерилизацията трябвало да продължи 2 часа, ако месото е сурово. Ако пък е пържено - 30 минути. “Дрън, дрън! От собствен дългогодишен опит зная, че буркани с месо се затварят в хладно време. Всяка зима правим това упражнение. Варим ги по 3 часа. След което ги държим на хладно. Чак през април, като вземе да се стопля, тези, които са останали, ги местим в хладилник. Но никога не ги оставяме лятото на открито. Защото в топлото време консервираното месо се разширява, притиска гумичката на капачката и вакуумът се нарушава. Тя пропуска въздух в буркана и месото се разваля”, категоричен е Тачев. Същото твърдят и други опитни домакини. Казват, че когато захладнее в късна есен, ще изкарат мръвките от фризерите и ще ги консервират. “Месото в буркан е класика. Първо, е много вкусно. Истинско русенско варено. Второ, винаги когато ти потрябва, отваряш, топлиш и ядеш. Или пък го готвиш - с ориз, с картофи, с каквото щеш. Яденето става много бързо. Бурканът те спасява, ако внезапно ти дойдат гости и не си подготвен с вечеря”, описват хората на село. Но са категорични, че в лятно време месо на консерви няма да правят. РАДКО ГЕНОВ Въпреки уверенията, че прасетата от задните дворове са заклани, хора в 20-километровата зона около Белозем шушукат, че не всички са изпълнили мерките. Имало и такива, които си скрили свинете. И били категорични, че няма да им теглят ножа. Някои от тях обаче, виждайки, че няма накъде, решили в последния момент да ги пласират. Пуснали ги дори по 1 лев за килограм живо тегло. Такива случаи имало в село Скутаре. Щом се разчуло за евтинията, за нула време били изкупени 100-килограмови шопари и заклани. Кметът на Белозем Иван Тачев твърди, че в неговото село стопаните са се подчинили. “Ако някой е скрил прасето си, не аз, а съседът ще го издаде на проверяващите. Ще каже: “Значи аз мога да заколя моето, а онзи ще хитрува”, обясни управникът, който 4 мандата ръководи петхилядното село. Тези дни от областната агенция по безопасност на храните му се обадили, че тръгват да проверяват. И поискали Тачев да ги съпровожда. Той обаче им препоръчал да се оправят сами и да потърсят органите на реда. “Каквото трябваше, съм направил. Обясних на хората как стоят нещата. Те се подчиниха. Повече няма да позволя да ми цапат ръцете с кръв и л..на”, отсича той. Казва, че не разбира тези, които са скрили животни. “Рискуват много. Кое е по-добре - да прибереш 100 кг месо във фризера, или да ти го вземат и да те глобят”, пита кметът.", "date": "2019.08.08", "title": "Как да съхраним свинското от изкланите прасета, без да си направим ботокс"}
{"url": "https://www.24chasa.bg/novini/article/7596943", "text": "Турският президент Реджеп Тайип Ердоган заяви, че Турция и Украйна са си поставили цел да достигнат търговски стокообмен от 10 милиарда долара, съобщава в.\"Миллиет\". Ердоган посочи това на съвместна пресконференция вчера с украинския си колега Володимир Зеленски, който е на двудневно посещение в Турция, предава БТА. Ердоган уточни, че през 2018 г. двустранният търговски стокообмен е бил около 4 милиарда долара. Ердоган изтъкна, че е време да бъдат финализирани продължаващите от години преговори за подписване на споразумение за свободна търговия между двете страни. Турският президент заяви, че по време на разговорите с украинския му колега, са обсъдили също сътрудничество в областта на сигурността и борбата срещу Фетхуллахистката терористична организация /ФЕТО/. Турските власти смятат, че групировката ФЕТО на живеещия в САЩ мюсюлмански проповедник Фетхуллах Гюлен стои зад опита за преврат в Турция на 15 юли 2016 г. Ердоган посочи, че е уверил украинския си колега, че Анкара ще продължи да подкрепя суверенитета на Украйна, нейната териториална цялост, с Крим включително, и политическото й единство. Турция не е признала и няма да признае незаконната анексия на Крим, подчерта още Ердоган. Нашите братя кримски татари са важен елемент от историческите и човешки връзки между Турция и Украйна, изтъкна турският президент. Продължаване на съществуванието на кримските татари в историческото им отечество Крим, запазването на тяхната идентичност и култура и гарантиране на основните им права и свободи ще бъде и занапред приоритет на Турция, увери Ердоган.", "date": "2019.08.08", "title": "Eрдоган: Турция и Украйна си поставят за цел да стигнат стокоомбен от 10 милиарда долара"}
{"url": "https://www.24chasa.bg/novini/article/7596919", "text": "Единственото кафе на планетата с нулева киселинност е едно от най-скъпите и скандални кафета в света. То се добива от изпражненията на цибетката. Намалената горчивина го превръща в предпочитано от ексцентричните любители на кафе, търсещи екзотичен вкус. „Животното избира само най-хубавите и добре узрели зърна от дървото, които са с червен цвят. След като ги погълне, те ферментират в стомаха му, благодарение на специалните ензими, които се съдържат в организма му. Именно ензимите редуцират киселинността на кафето и то се превръща в едно от най-скъпите в света”, казва Десса. Тя обяснява пред  , че зърната престояват в стомаха на животинчето около 1-2 дни. Там се разгражда само част от външната им обвивка. Вътрешността им остава цяла, с непроменена форма и бива изхвърлена от храносмилателния тракт на цибетката по естествен път. След като резултатът от храносмилателния процес на бозайника, познат на Бали като лууак, е налице, е ред е на хората да обработят \"барабонките\" на животинката. „Трябва да ги измием добре с топла вода, за да ги почистим. След това отново трябва да ги изсушим за около седмица. И след това вече сваляме кожата на зърната. Почистените зърна печем на огън от 45 минути до час”, казва Десса. Кафето се добива главно от индонезийските острови Суматра, Ява и Бали. Известно е като най-скъпото кафе в света, поради малките количества, в които се произвежда и процеса на естествена преработка, през които преминава. „Счукваме на ръка изпечените вече кафени зърна в продължение на час. В края зърната се превръщат в ситен прах, а ръцете ми стават по-мускулести. Спортуваме безплатно всеки ден! След това го пресяваме. Това е последната стъпка за получаването на крайния продукт”, казва Десса. Цената му варира от 500 и стида до 1500 долара за килограм. Наситен аромат. Липса на горчивина. Интензивен вкус с леки нотки на карамел и шоколад. Неповторимо усещане, особено след като знаеш от какво е произведено. Едно е сигурно - няма как да не ни събуди перфектно, особено като знаем цената му. Да отпиеш от гурме кафето е възможно и у нас. Удоволствието да пробваш от зърната на зверчето ще ни струва около 70 лева. Далеч по-евтино от чашата кафе, за която в Париж, Москва или Лондон ще платим 100 евро.", "date": "2019.08.08", "title": "Кафето с нулева киселинност и най-скъпото в света се добива от цибетка"}
{"url": "https://www.24chasa.bg/novini/article/7596944", "text": "По предварителни данни на Националния статистически институт броят на въведените в експлоатация жилищни сгради през второто тримесечие на 2019 г. е 632, а новопостроените жилища в тях са 2250, съобщава пресцентърът на НСИ. Спрямо второто тримесечие на 2018 г. сградите са с 60 повече, или с 10.5 на сто, а жилищата в тях намаляват с 34, или с 1.5 на сто. От въведените в експлоатация новопостроени жилищни сгради през второто тримесечие на 2019 г. със стоманобетонна конструкция са 77.4 на сто, с тухлена - 19.3 на сто, с друга - 2.5 а сто, и с панелна - 0.8 на сто. Най-голям е относителният дял на новопостроените къщи (75.9 процента), следвани от жилищните кооперации (14.9 на сто). В сравнение с второто тримесечие на 2018 г. се наблюдава увеличение в броя на новопостроените къщи, жилищните блокове и сградите от смесен тип, докато броят на новопостроените вили намалява. Най-много жилищни сгради са въведени в експлоатация в областите Варна - 101 сгради с 569 жилища, Пловдив - 63 сгради с 211 жилища в тях, и Бургас - 56 сгради с 369 жилища в тях. Общата полезна площ на всички новопостроени жилища през второто тримесечие на 2019 г. е 201.7 хил. кв. м, или с 2.5 процента по-малко в сравнение със същото тримесечие на 2018 г., а жилищната площ се увеличава с 14.3 на сто до 144.8 хил. кв. метра.", "date": "2019.08.08", "title": "НСИ: През второто тримесечие в експлоатация са въведени 632 сгради"}
{"url": "https://www.24chasa.bg/novini/article/7596955", "text": "Във водите на Аляска вече няма лед, предупреждават учените. Най-близкият леден шелф се намира на около 240 км, информира  След като месец юли беше отчетен като най-топлият в световен мащаб, арктическият лед се разтопи много повече. Различни природозащитни организации коментират, че това е част от вече случваща се промяна на времето, която ще доведе до лета без лед всяка година в Арктика. “Последните ледове, които се разтопиха в Аляска, бяха около брега на залив Прудо”, коментира климатичният специалист Рик Томан. Септемврийският морски лед намалява с повече от 13% на десетилетие за последните 40 години, откакто процесът се наблюдава със сателити. “Това означава, че всяка година губим около 85 хил. кв. км лед годишно – площ с размерите на Шотландия”, коментира ученият Ед Блокли. Разтапянето на ледовете в близкото бъдеще ще доведе до огромни екологични промени, които могат да застрашат живота на много хора, живеещи по крайбрежията.", "date": "2019.08.08", "title": "Ледът във водите на Аляска се стопи напълно (Снимки)"}
{"url": "https://www.24chasa.bg/novini/article/7596968", "text": "Главният изпълнителен директор на HSBC Джон Флинт се отказва от длъжността, която изпълняваше година и половина „по взаимно съгласие с борда“, съобщават Би Би Си и БГНЕС. Той се оттегли, след като банката заяви, че се нуждае от промяна в ръководството за справяне с \"предизвикателна глобална среда\". Флинт ще прекрати ежедневните си задължения в HSBC, но ще помогне в преходния период, докато временно изпълняващият длъжността Ноел Куин поеме функциите му. HSBC направи това съобщение, след като отчете ръст на печалбата преди данъчно облагане с 15.8% за шестте месеца до 30 юни. 51–годишният Флинт, който работи в HSBC от 30 години, заяви: „Съгласих се с борда, че днешните добри междинни резултати показват, че това е подходящият момент за промяна, както за мен, така и за банката“. Коментирайки настоящата среда, HSBC заяви, че \"перспективите са се променили\". В него се казва още: \"В близко бъдеще естеството и въздействието на излизането на Обединеното кралство от Европейския съюз прави ситуацията несигурна\". Флинт има 12-месечен срок на предизвестие, но не е ясно кога ще напусне окончателно, тъй като „се е съгласил да остане на разположение на HSBC“. Банката заяви, че е започнала търсене на нов главен изпълнителен директор и \"ще обмисля вътрешни и външни кандидати\".", "date": "2019.08.08", "title": "HBSC с нов шеф заради Брекзит"}
{"url": "https://www.24chasa.bg/novini/article/7596969", "text": "Земетресение с магнитуд 5,8 по скалата на Рихтер разлюля Измир и областта днес преди обед. Епицентърът на труса е бил на дълбочина около 18,5 км край селището Сеферихисар, разположено в близост до залива на Кушадасъ, област Измир, съобщава  Земетресението е било усетено силно в пристанищния град Измир и множество хора в паника са напуснали домовете и работните си места. От турската служба за борба с бедствията и извънредните ситуации АФАД съобщиха, че се проверява дали има пострадали и нанесени материални щети.                                                                                                                                                                                                 ", "date": "2019.08.08", "title": "Земетресение с магнитуд 5,8 разлюля Измир"}
{"url": "https://www.24chasa.bg/novini/article/7597013", "text": "Няма установен случай на африканска чума на територията на община Поморие. Това каза в интервю за   кметът Иван Алексиев. По думите му са предприети всички превантивни законови мерки. „В землището на Ахелой има свинекомплекс, но няма положителна проба за заболяването. Предприети са мерки за унищожаване на прасетата от тип „заден двор“. Повече стопани проявяват разбиране и предприемат действия сами да си умъртвят животните“, обясни още Алексиев. Кметът посочи, че редовно се провеждат заседания на Областната епизоотична комисия, както и събрания с животновъди от цялата община и кметове на населени места.", "date": "2019.08.08", "title": "Кметът на Поморие: Няма установен случай на африканска чума в общината"}
{"url": "https://www.24chasa.bg/novini/article/7596683", "text": "След многобройни изпитателни полети на произведения в Китай пътнически самолет C919 плановете са той да получи сертификат за летателна годност от органите на гражданската авиация на страната през 2021 г., заяви главният му дизайнер У Гуанхуей, който е и член на Китайската академия по инженеринг и вицепрезидент на компанията производител „COMAC\". Той каза също, че самолетът е с два двигателя, тесен корпус и ще се конкурира с Боинг и Еърбас, информира  C919 изпълни първия си полет над Шанхай през месец май 2017 г. с пет членен екипаж на борда, но без пътници. Четвъртият му прототип направи първия си тестови полет и проверки на системата миналата седмица. До момента компанията производител е получила 815 поръчки и ще завърши интензивните тестове през втората половина на тази година.", "date": "2019.08.08", "title": "Китайският пътнически самолет C919 планува да започне превоза на пътници през 2021 г."}
{"url": "https://www.24chasa.bg/novini/article/7597025", "text": "Сърбия води трудни преговори със Запада, който очаква косовският въпрос да бъде разрешен бързо, заяви президентът на страната Александър Вучич в интервю пред белградският телевизионен канал „ТВ Първа“ в четвъртък. По неговите думи обаче „това не е само въпрос на краен срок, но на съдържание, когато става въпрос за Косово и Метохия“. Той подчерта, че проблемът е в това „какво ще се разберем“, предава БТА. „Единствената им цел е да завладеят територията на Северно Косово, очаква ни трудна есен по отношение на КиМ, няма с кой да говорим. Изборите ще доведат ситуацията до кипене, защото всеки, който направи нещо срещу сърбите ще има повече подкрепа, снабдяването на сърбите в КиМ е друг проблем“, заяви Вучич. Според сръбския президент в Косово има няколко различни проблема. „Животът на сърбите в Косово и Метохия, след това е турбулентността между техните четири партии заради предстоящите избори. Всички те имат по около 20%, а „Сръбска листа“ е пета партия, която всички ще се опитат да свалят. Но ние имаме право да имаме политическа организация, която да се бори за интересите на сърбите“, заяви Вучич. На въпрос, дали скоро съветникът на Белия Дом по национална сигурност Джон Болтън ще отиде в Сърбия, държавният глава отговори: „Не мисля, че ще дойде. Той възнамеряваше да посети Белград и Прищина, но въпросът е какво може да получи, като отиде в Прищина, с кого може да говори сега там. Това е анализът, не говоря от негово име“.", "date": "2019.08.08", "title": "Вучич: Сърбия води трудни преговори със Запада"}
{"url": "https://www.24chasa.bg/novini/article/7597026", "text": "Кола гори на автомагистрала \"Струма\", съобщи  Автомобилът се намира на автомагистралата в платното в посока София, преди отбивката за Кюстендил и Бобошево. На място има полиция и пожарен автомобил, който гаси автомобила.                                                                                                                                                                                                                                                                                                                       ", "date": "2019.08.08", "title": "Кола гори на \"Струма\" преди отбивката за Кюстендил"}
{"url": "https://www.24chasa.bg/novini/article/7597043", "text": ";По предварителни данни през юни 2019 г. оборотът в раздел \"Търговия на дребно, без търговията с автомобили и мотоциклети\" по съпоставими цени запазва нивото от предходния месец, съобщава Националният статистически институт. На годишна база оборотът в търговията на дребно, изчислен въз основа на календарно изгладени данни, също е без изменение през юни.", "date": "2019.08.08", "title": "Оборотът в търговията на дребно остава без промяна през юни"}
{"url": "https://www.24chasa.bg/novini/article/7597030", "text": "Дамаск категорично отхвърля вчерашното американско-турско споразумение за създаване на център за съвместни операции в Северна Сирия с цел създаване за обезопасена зона в населения предимно от кюрди район, съобщи сирийската държавна агенция САНА, цитирана от Франс прес и БТА. Мярката има за цел да предотврати стълкновения между турски и кюрдски сили. \"Сирия категорично отхвърля споразумението на двамата окупатори, американски и турски, за създаване на т.нар. зона за сигурност\", съобщи САНА, цитирайки източник от сирийското външно министерство. \"Това споразумение е явна агресия над сирийската териториална цялост и суверенитет, както и нарушение на принципите на международното право. Сирия призовава международната общност и ООН да осъдят тази американско-турска агресия, която представлява опасна ескалация и подронва всички усилия за намиране на изход от сирийската криза\", добавя дипломатическият източник. Кюрдите създадоха полуавтономна зона в Северна Сирия, възползвайки се от избухналия през 2011 г. конфликт в страната. Турция гледа с лошо око този проект за автономия до границата й, защото се опасява, че това може да разпали сепаратистките настроения на кюрдското малцинство на нейна територия. Сирийският режим пък иска да си върне цялата територия на Сирия и отхвърля автономия на кюрдите, отбелязва АФП.", "date": "2019.08.08", "title": "Сирия отхвърли американско-турското споразумение за буферна зона"}
{"url": "https://www.24chasa.bg/novini/article/7597046", "text": "По предварителни данни през юни 2019 г. индексът на продукцията в сектор \"Строителство\", изчислен въз основа на сезонно изгладени данни , е с 0.5 на сто под равнището от предходния месец, съобщава НСИ. Календарно изгладените данни показват увеличение с 1.5 на сто на строителната продукция през юни 2019 г. в сравнение със същия месец на 2018 година.", "date": "2019.08.08", "title": "Строителството се свива през юни с 0,5 на сто на месечна база"}
{"url": "https://www.24chasa.bg/novini/article/7597008", "text": "В момента тече мащабна акция на прокуратурата и полицията на територията на цялата страна. Арести текат в София, Пловдив и Поморие, както и на други места в страната. Трима мъже са арестувани в Поморие при спецакцията в морския град днес по обед, съобщиха източници от полицията за \"24 часа\". Според запознати и тримата задържани се разследват за наркоразпространение, при арестите има открита дрога. В момента операцията продължава, задържаните са известни на полицията, каза пред наш репортер директорът на ОД МВР Бургас старши комисар Калоян Калоянов. Той уточни, че е образувано досъдебно производство в окръжната прокуратура. Комисар Калоянов не коментира дали акцията в Поморие е част от провеждаща се мащабна операция в цялата страна, за която съобщи по-рано днес Нова телевизия. Според медията става дума за разбиване на наркомрежа, която се свързва с името на Радо Ланеца. Сред арестуваните в Поморие са Веселин Кръстев-Плешивия и Мартин Дучев-Брабарона, които бяха съдени за побоя над поморийския журналист Стоян Тончев. Прокуратурата поиска 5 г. затвор за Кръстев и 3 г. за помагача му Душев, но районният съд в Поморие ги оправда. След решението на съда държавното обвинение внесе протест. Тончев бе жестоко пребит пребит на 14 януари 2016 г. в Поморие.", "date": "2019.08.08", "title": "Спецакция в цялата страна срещу най-голямата наркомрежа у нас - на Радо Ланеца"}
{"url": "https://www.24chasa.bg/novini/article/7597063", "text": "Нов вид \"спорт\" са подхванали мургави хлапета във Варна. От известно време шофьори се оплакват, че преминавайки по новия бул. \"Левски\", в района на Максуда, деца мятат камъни по преминаващите коли. При поредния подобен случай, варненец е подал сигнал в полицията, че група деца са го замервали с камъни и са потрошили предното стъкло на аудито му. За късмет шофьорът не е пострадал. Полицията успя да разкрие кои са хлапетата и да ги задържи. Те са три малолетни момчета и едно непълнолетно. По случая е образувана преписка, уведом е прокурор от Районна прокуратура – Варна. На децата са наложени възпитателни мерки.", "date": "2019.08.08", "title": "Спипаха хлапета, хвърляли камъни по преминаващи автомобили във Варна"}
{"url": "https://www.24chasa.bg/novini/article/7597081", "text": "Стоки менте за над 80 000 лв. бяха иззети при специализирана операция в магазини за дрехи във Варна от служители на отдел Икономическа полиция. Специализираната полицейска операция е за установяване и документиране на престъпления против интелектуалната собственост. В хода на операцията са проверени два търговски обекта, като в тях са открити дрехи, обувки, спортни стоки и аксесоари на различни търговски марки без необходимата документация за изрично съгласие от страна на притежателя на съответните марки. Иззетите стоки са на обща стойност около 82 000 лв. Образувани са досъдебни производства. Съдържатели на обектите са Н.Н. (43 г.) и Д.Д. (43 г.). За случаите е уведомен прокурор от Районна прокуратура – Варна.", "date": "2019.08.08", "title": "Конфискуваха ментета за над 80 000 лв."}
{"url": "https://www.24chasa.bg/novini/article/7597089", "text": "Умъртвяването и обезвреждането на труповете на евтаназираните животни в свинекомплексите в Николово и Бръшлен е приключило съответно на 1-ви и 4-ти август. Към момента процедурата е в ход и в свинекомплекса в Голямо Враново, като до вчера там са умъртвени 6000 свине, с което общият брой на евтаназираните към момента животни на територията на областта е 79 300. Това стана ясно на заседание на постоянно действащата междуведомствена областна епизоотична комисия във връзка с усложнената обстановка по отношение на болестта африканска чума по свинете в Русенско, водено от областния управител Галин Григоров, заедно със неговия заместник Валентин Колев и директора на Областната дирекция по безопасност на храните д-р Георги Дяков. Що се касае до броя прасета, намираща се в лични стопанства, тип „заден двор“, то беше отчетено, че понастоящем в община Бяла броят на регистрираните прасета е 13, като те са в 8 стопанства, които са разположени съответно в 3 населени места. По официална информация в община Ветово, 14-те регистрирани прасета вече са умъртвени. В община Две могили ситуацията е същата като от миналата седмица и там има 3 прасета, отглеждани от двама стопани. В Ивановско има два броя свине в село Кошов, като днес би трябвало и те да бъдат умъртвени. Броят на прасетата в лични стопанства в община Русе е 3, като в Червена вода са 2 регистрираните, а в село Тетово има 1 нерегистрирано. На територията на общините Сливо поле и Ценово към момента не се отглеждат прасета за лична консумация. В неофициални разговори същото е било потвърдено и от община Борово, но все още официално такава информация не е постъпила в Областната управа.", "date": "2019.08.08", "title": "Приключи евтаназирането и загробването на прасетата от Николово и Бръшлен"}
{"url": "https://www.24chasa.bg/novini/article/7597193", "text": "Двете близначки, които бяха открити в къщата на ужасите в американското градче Съмървил недохранени, са били осиновени през 2011 г., когато са били на 7-годишна възраст. Това съобщи Милена Първанова, която е шефка на Дирекция \"Международно осиновяване\" в Министерството на правосъдието. Едното детенце е с умствена изостаналост, а до момента на осиновяването у нас са живели в институции. Те са осиновени, след като е имало отказ от три семейства. Окончателната процедура по осиновяване на българчетата е завършила с решение на Софийски градски съд през ноември 2011, а е започнала през май същата година. Кандидат-осиновителите от САЩ са представили всички необходими документи, включително и социален доклад от щата Вашингтон с препоръки. Тогава мъжът е работил като IT специалист, а съпругата му е била домакиня. Към онзи момент двойката е имала 4 биологични деца. В рамките на следващите 2 години през 6 месеца е представян доклад от американските служби, като във всеки един от тях се е казвало, че децата са силно привързани към родителите. Това ставало ясно с многото прегръдки и целувки, които си разменяли и добре се адаптират към новата среда.  В последния доклад от 2013 г. се посочвало, че момиченцата имат добро бъдеще. Сигнали да са отглеждани зле - не са постъпвали.  Днес министерството на правосъдието е изпратило писмо до генералния консул на САЩ у нас за пълна информация за двете деца.  По думите на Милена Първанова родните осиновявания намаляват. През 2018 г. те са били 290, а докато през 2014 - 450.", "date": "2019.08.08", "title": "Близначките, открити в къщата на ужасите в САЩ, са осиновени на 7-годишна възраст през 2011 г."}
{"url": "https://www.24chasa.bg/novini/article/7597201", "text": "Свиленград привлече голям американски инвеститор, който ще вложи близо 300 млн. лева в голям туристически развлекателен комплекс, съобщиха от общината. Той ще е разположен на терен от 143 дка, непосредствено след ГКПП \"Капитан Андреево\", до автомагистрала \"Марица\". Луксозният комплекс ще включва голям хотел, игрални зали, SPA център, басейн, два ресторанта, търговски площи. Българският представител на американския фонд тази седмица получи строително разрешение от общината и започна строителството. Дружеството внесе в общинския бюджет 396 000 лева данък за придобиване на имущество и още 36 000 лева такса за одобрение на инвестиционен проект, допълниха от пресслужбата на кметството. Комплексът е с разгъната застроена площ от 61 000 кв.м. Хотелът ще бъде вторият по големина в България с 624 стаи и леглова база от 1248 места. Ще се състои от два 9-етажни корпуса, високи по 28 метра. Планираните работни места са минимум 780 броя, обясниха още от кметството. Свиленград е избран от американските инвеститори след обстойно икономическо проучване от независима английска консултантска фирма, съобщи главният архитект на общината Анастас Карчев. Анализаторите са посочили Свиленград като най-доброто място за инвестиции. Отчетени са добрата инфраструктура, действащите общи устройствени планове на града и общината и близостта с 20-милионния мегаполис Истанбул.", "date": "2019.08.08", "title": "US инвеститор избра Свиленград за строеж на луксозен туристически комплекс"}
{"url": "https://www.24chasa.bg/novini/article/7597215", "text": "Жителите на Тайван и Япония се подготвят за тайфуна Лекима, който може да се превърне в супертайфун, когато достигне крайбрежието на островите, съобщават Си Ен Ен и  . В момента Лекима се движи в северозападна посока в Тихия океан с ветрове със скорост от 205 километра в час. Очаква се да се стихията да се усили до супертайфун с ветрове със скорост от 240 километра в час. Японските южни острови Рюкю, които се простират северно от Тайван до японския остров Кюшу, се очаква да понесат най-тежкия удар на стихията. На архипелага, който включва и Окинава, живеят около 1,4 милиона души. Стихията се очаква да достигне до Тайван в петък, след което да се насочи към Китай и да удари южно от Шанхай в събота. До тогава силата на Лекима вероятно ще е намаляла до тайфун от втора категория с ветрове със скорост от 160 километра в час.", "date": "2019.08.08", "title": "Тайфун с ветрове от 205 км/ч наближават бреговете на Тайван и Япония (Снимки)"}
{"url": "https://www.24chasa.bg/novini/article/7597191", "text": "Израелските власти издирват убиеца на 19-годишен войник. Той бил намерен с прободни рани, а разследващите органи смятат случката за неуспешен опит за отвличане, пише Би Би Си. Ефрейтор Двир Сорек (Dvir Sorek) не бил на дежурство, когато е бил убит. Тялото му е намерено в покрайнините на еврейското селище Мигдал Оз на Западния бряг. Властите смятат, че младият войник е бил отвлечен от друго място, преди да бъде наръган и захвърлен край пътя. Израелският премиер Бенямин Натаняху осъди убийството и нарече убиеца „отвратителен терорист”. Все още никой не е поел отговорност за трагичния случай, въпреки че говорител на палестинската паравоенна организация „Хамас”, оправда случая като препрати към скорошното разрушаване на палестински къщи от страна на Израел, информира  Именно тези действия предизвикаха ескалация на напрежението между двете страни. Също така преди две седмици палестинският президент Махмуд Абас обяви, че прекратява всички споразумения, които страната му има подписани с Израел.", "date": "2019.08.08", "title": "19-годишен войник беше намерен мъртъв в Израел"}
{"url": "https://www.24chasa.bg/novini/article/7597223", "text": "Окръжният съд в Монтана одобри сключено споразумение между прокурор от Окръжна прокуратура Монтана и подсъдимата Р.И.С. от гр. В., обл. Монтана. Тя се призна за виновна в това, че на 17.06.2018 г. в гр. В., обл. Монтана от АТМ устройство на банков клон в града, макар и непълнолетна, но след като е могла да разбила свойството и значението на извършеното и да ръководи постъпките си, чрез въвеждане на съответния ПИН-код, използвала платежен инструмент / дебитна карта/ на името на Ю.Д.Д. от гр. В., без съгласието на титуляра и изтеглила сума от 200 лв. Наложено на подсъдимата е наказание от четири месеца лишаване от свобода, чието изтърпяване е отложено за срок от три години. Споразумението е влязло в сила от 6-ту август т.г.", "date": "2019.08.08", "title": "Осъдиха непълнолетно момиче, изтеглило 200 лева от чужда банкова карта"}
{"url": "https://www.24chasa.bg/novini/article/7597216", "text": "Катастрофа между автобус на градския транспорт по линия 94 и две леки коли е станала на ул. \"Никола Габровски\" преди бул. \"Симеоновско шосе\", съобщиха от СДВР за  . Няма пострадали хора. Няма закъснение на автобусите на градския транспорт вследствие на ПТП-то, информират от Центъра за градска мобилност.                                                                                                                                                                                                                                                                                                                                ", "date": "2019.08.08", "title": "Автобус и две коли се сблъскаха в София"}
{"url": "https://www.24chasa.bg/novini/article/7597229", "text": "Климатичните промени и прекомерният риболов повишават нивата на токсичния живак в треската и рибата тон. Това може да доведе до неврологични смущения при деца и бебета, чиито майки са консумирали рибни продукти през бременността, предаде Ройтерс, позовавайки се на публикация в сп. \"Нейчър\". За приблизително три десетилетия концентрацията на метилживак - органично съединение, способно да причини сериозни поражения върху мозъка и нервната система, се е повишила с 27 процента при треската и с 23 процента при рибата тон, обитаващи залива на Мейн в Атлантическия океан, съобщават авторите на изследването от Харвардския университет, информира БТА. \"Метилживакът е особено вреден по време на третото тримесечие от бременността, когато мозъкът се развива най-бързо, както и за малките деца\", казва Елси Съндърланд от изследователския екип. На бременните жени отдавна се препоръчва да избягват консумацията на риба-меч и акула заради повишените нива на живак. Треската обаче е сред рибите, които здравните власти на САЩ препоръчват като източник на хранителни вещества и протеини, подпомагащи развитието на децата. \"Проучването ни не цели да накара всеки, запознал се с него, да спре да консумира морски продукти, които по принцип са здравословна и питателна храна. Искахме да покажем на хората, че климатичните промени могат да оказват пряко въздействие върху храната и съответно върху здравето ни\", отбелязва Съндърланд. Затоплените морета повишават енергийните нужди на дребните риби, в резултат на което те поглъщат повече плячка, съдържаща метилживак. На свой ред те биват поглъщани от рибата тон и по този начин увеличават съдържанието на органичното съединение в нея. Прекомерният риболов на дребни риби като херинга и сардина променя храненето и на атлантическата треска, принуждавайки я да поглъща по-едри екземпляри и омари, чиито нива на метилживак са по-високи. По данни на Организацията по прехрана и земеделие на ООН (ФАО) глобалната консумация на риба почти се е удвоила от 60-те години на миналия век.", "date": "2019.08.08", "title": "Съдържанието на живак в рибите се покачва заради климатичните промени"}
{"url": "https://www.24chasa.bg/novini/article/7597225", "text": "Ето паспортите, които се радват на най-голямата свобода на пътуване и най-ниския брой изисквания за виза по света през 2019 г., според класацията Global Passport Power Rank 2019 на консултантската компания Arton Capital, съобщи e . Обединените арабски емирства (ОАЕ) са на върха на класацията на паспортния индекс. С него може да се пътува до 175 точки в света. България е на едно от челните места - 10-о в света, заедно с Хърватия. Българският паспорт \"отваря\" свободно 160 граници. Индексът на Arton Capital оценява паспортите въз основа както на безвизови, така и на визови възможности за пътуване и изследва паспортния достъп до 199 дестинации: 193 държави членки на ООН и шест официално признати територии. Ето и как изглежда Топ 5 на индекса: 1. Обединени арабски емирства 2. Финландия, Люксембург, Испания 3. Дания, Италия, Германия, Холандия, Австрия, Португалия, Швейцария, Япония, Южна Корея, Ирландия, САЩ 4. Швеция, Сингапур, Франция, Белгия, Малта, Гърция, Норвегия 5. Литва, Исландия, Обединеното кралство, Канада", "date": "2019.08.08", "title": "Българският паспорт в Топ 10 на най-силните в света"}
{"url": "https://www.24chasa.bg/novini/article/7597103", "text": "Части от две укрепителни стени на Сердика разкриха археолозите от Музея за история на София. Става дума за северната крепостна стена, както и още една външна (протеихизма), която е била пред нея. Разкритият участък от укрепителната система на Сердика е с дължина около 30 м и е изключително добре запазен, като на места височината достига до 2,5 м. Това съобщи зам.-кметът по култура и образование на София доц. Тодор Чобанов. Римските останки се намират в частен имот на ул. \"Екзарх Йосиф\" 35. Плановете на собственика на терена са там да построи хотел. Той обаче е длъжен да ги запази изцяло и да ги впише в новата сграда. По подобен начин преди години бяха съхранени други останки от античния град в хотел \"Арена ди Сердика\". \"Изключително рядко и необичайно откритие е външната стена, защото обикновено тя е била разрушавана първа при нашествия. В последните 20-30 г. не сме проучвали подобен обект. Той може би е съпоставим само със Западната порта. Знаете, че Сердика е била здраво укрепена, като укрепителната й система започва да се изгражда още през II век\", каза доц. Чобанов. Проучванията на обекта са започнали още в края на 2017 г. Според археолозите двете укрепителни стени са изградени в този им вид през VI век. Между двете стени е открит античен канал, който вероятно е имал отводнителни функции.  При проучванията на обекта са открити фигурка на Ерос с факла, матрица за монети от времето на император Септимий Север и патера (съд за религиозни обреди) с дръжка във формата на глава на прасе. Те могат да се видят в музея на София.   В момента с финансовата подкрепа на Столичната община продължават проучванията на неолитното селище в \"Слатина\", където бяха открити най-древните погребения по тези земи, както и неолитни жилища с големина от 300 кв. м; на една от най-големите римски вили, която е била защитена с крепостна стена и се намира до с. Мировяне и на късносредновековния некропол при Кремиковския манастир. ", "date": "2019.08.08", "title": "Откриха северната крепостна стена на Сердика, както и още една - външната"}
{"url": "https://www.24chasa.bg/novini/article/7597241", "text": "Британският министър-председател Борис Джонсън призова депутатите да подкрепят Брекзит на 31 октомври и каза, че те са обещали да уважават резултата от референдума през 2016 г. за излизане на Великобритания от Европейския съюз, предаде Ройтерс. \"Мисля, че депутатите би трябвало да се заемат и да осъществят това, което обещават отново и отново на хората в тази страна - че ще изпълнят решението от 2016 г. и ще осъществят излизане от ЕС на 31 октомври\", заяви Джонсън пред репортери. Попитан за перспективата да загуби вот на доверие в парламента и дали тогава би отложил произвеждането на избори за след Брекзит, той каза: \"Ние ще напуснем ЕС на 31 октомври, именно за това гласуваха хората в тази страна.", "date": "2019.08.08", "title": "Борис Джонсън призова депутатите да подкрепят излизане от ЕС на 31 октомври"}
{"url": "https://www.24chasa.bg/novini/article/7597239", "text": "Четирима души от Габрово са в болница, след като газова бутилка избухна в дома им, предава \" \". В Университетска болница „Медика Русе“ са настанени момче и момиче - на 17 и 20 години, както и техните баба и дядо. Всички пострадали са с изгаряния между 30 и 40 процента и инхалация на пушечни газове. „Изгарянията са дълбоки. Локализирани основно по лицето, ръцете и долните крайници“, коментира професор Огнян Хаджийски началник на Отделението по пластично-възстановителна хирургия на болницата. Той уточни, че трима от пациентите са на командно дишане.Състоянието на двамата младежи се оценява като тежко, а на възрастните - критично, предвид това, че те имат и редица придружаващи заболявания. В лечението на пациентите се е включил целият екип на Отделението по пластично-възстановителна хирургия и екипът на Реанимационно отделение, водени от проф. Огнян Хаджийски. Днес е била извършена хирургична обработка на изгарянията и са преценени пораженията, предизвикани от огъня. Утре предстои извършване на свободни кожни пластики на двамата млади пациенти, а в следващите дни на възрастните. От болницата апелират към всички граждани, желаещи да помогнат на пострадалото семейство да дарят кръв. Кръвната група не е от значение. Това може да се направи в кръводарителските центрове в Русе, Велико Търново и Габрово. Освен пострадалото семейство от Габрово, в УМБАЛ „Медика Русе“ се лекуват още двама пациенти със сериозни изгаряния, причинени след инцидент с газова бутилка. Единият от тях е със 70 % изгаряния станало преди 15 дни, а другия е с 40% изгаряния. Преминали са и още няколко пациенти с изгаряния след инцидент с газови бутилки, които са били лекувани амбулаторно. „Обръщаме се към всички граждани, използващи газови уреди, със съвет да бъдат внимателни при работа с тях и да ги проверяват периодично при съответните органи“, каза проф. Хаджийски. Русе болница лекари Габрово газова бутилка тежко пострадали семейство взрив", "date": "2019.08.08", "title": "Газова бутилка се взриви в Габрово, баба, дядо и внуците им са в болница"}
{"url": "https://www.24chasa.bg/novini/article/7597263", "text": "Председателят на полския парламент Марек Кушчински заяви в четвъртък, че си подава оставката, след като бе разкрито, че е използвал държавни самолети за частни пътувания на членове на семейството му, предава Ройтерс, цитирана от  . Скандалът се разразява в навечерието на парламентарните избори в страната на 13 октомври и британската агенция очаква той да се отрази на резултата на управляващата партия „Право и справедливост“ (ПиС). „Възнамерявам да си подам оставката утре“, заяви Кушчински на пресконференция, три дни, след като се извини, че е използвам правителствения самолет „Гълфстрийм“ за 23 полета със своето семейство. Политическите анализатори заявиха, че до четвъртък от ПиС са възприели изчаквателен подход с надеждата скандалът да замре в разгара на летните ваканции. Но след като полските медии разкриха нови подробности за полетите и посочиха разликите в обясненията на Кушчински и правителството, потенциалните загуби са станали прекалено големи, за да бъдат пренебрегнати, коментира Ройтерс. Анкета, публикувана от вестник „Супер Експрес“ в четвъртък показва, че близо две трети от поляците искат Кушчински да подаде оставка. В проучване на общественото мнение, проведено от агенция IBRiS преди избухването на скандала, ПиС водят с 41,7% преди парламентарния вот през октомври. Основният опозиционен блок, центристката „Гражданска Платформа“, има 25%, а групата леви партии са с 10.2%.", "date": "2019.08.08", "title": "Шефът на полския Сейм подаде оставка, ползвал държавен самолет за частни полети"}
{"url": "https://www.24chasa.bg/novini/article/7597487", "text": "Тричленен състав на апелативния спецсъд отмени гаранцията, наложена на собственика на \"ТАД Груп\" Иван Тодоров, и го задържа за постоянно в ареста след напрегнато заседание. Магистратите намериха достатъчно доказателства по делото, че той е подбудил подчинения му служител Кристиян Бойков да копира данни от НАП и да ги разпространи в интернет, за да създаде смут у населението. Едно от тях е това, че експертиза от охранителни камери в офиса на \"ТАД Груп\" установила как Тодоров коментира с неизвестен по телефона хакнатите данни на НАП.  Съдът отчете, че като собственик на тази фирма Тодоров е осъществявал пряк контрол върху служителите си и е знаел какво върши Кристиян Бойков. Магистратите коментираха още, че на свобода Тодоров може да извърши престъпление, тъй като в продължителен период от време на практика той е рекетирал чужди фирми, на които били тествани информационните системи. \"ТАД Груп\" е отправяла заплахи, че ако въпросните компании не сключат договор с тях, данните им ще изтекат в медиите. Според съда няма риск Тодоров да се укрие, но най-правилната мярка за него на този етап от разследването е постоянен арест. Самият Иван Тодоров не каза нищо в съдебната зала. Адвокатите му по-рано настояха той да бъде освободен без мярка за неотклонение, тъй като срещу него липсвали доказателства да е подбуждал някого към кибертеторизъм. Те пожелаха и разпит на самия Кристиян Бойков, който също е обвинен по това дело, но съдът отказа.", "date": "2019.08.08", "title": "Съдът върна в ареста Иван Тодоров, обвинен за подбудител в кибератаката срещу НАП (Снимки)"}
{"url": "https://www.24chasa.bg/novini/article/7597539", "text": "Районна прокуратура – Козлодуй е внесла в съда предложение за освобождаване от наказателна отговорност и налагане на административно наказание на С.Т. (на 48 години), обвинен за извършено от него престъпление, съобщиха от прокуратурата. По резултати от извършен мониторинг на Bittorent мрежата бил засечен потребител от българското интернет пространство, разпространяващ материали, класифицирани като детска порнография. Въз връзка с функционалната си дейност и отговорности по противодействие на онлайн сексуалната експлоатация на деца, ГДБОП –МВР и Сектор БОП-Враца и Монтана предприели необходими мерки чрез използване на специфични софтуерни продукти. Така бил засечен потребител с конкретен IP адрес, за който било установено, че на 12.09.2018г. в 10:40:34 часа разпространил чрез интернет видеофайл, на който е използвано лице ненавършило 18 години. Въпросният потребителски адрес бил предоставен от „Булсатком“ ЕАД и се ползвал от потребител С.Т. от Козлодуй. В хода на разследването е било установено, че обвиняемият Т. притежавал настолен компютър, разположен в дома му в Козлодуй, който се ползвал единствено от него. В периода от 09.07.2017 г. до 25.10.2017 г. същият на шест пъти разпространил чрез информационна технология - компютърна програма µTorrent версия 3.0, видеофайлове с порнографско съдържание. Предстои наказателното производство срещу С.Т. да продължи в съда.", "date": "2019.08.08", "title": "Дадоха съд мъж, разпространявал порнографски материали от компютър в Козлодуй"}
{"url": "https://www.24chasa.bg/novini/article/7597547", "text": "По споразумения на Районните прокуратури в гр. Перник и гр. Монтана са наложени наказания на трима подсъдими, обвинени за извършени от тях престъпления за управление на МПС след употреба на алкохол, информират от прокуратурата. На 29.05.2019 г., в с. Рударци, община Перник, подсъдимият К.Д. шофирал лек автомобил в нетрезво състояние, а именно с концентрация 1,44 на хиляда, установено по надлежния ред. Деянието е било извършено от него след като вече е бил осъждан за същото престъпление. По одобрено от съда споразумение, сключено между Районна прокуратура – Перник и защитата на Д., му е наложено наказание от шест месеца „лишаване от свобода“ при „строг“ режим на изтърпяване. Около 8 ч. на 22.07.2019 г. подсъдимият М.Ц. управлявал лек автомобил „Пежо“ по ул. „Диана“ в гр. Монтана. Водачът бил спрян за проверка, като при тестване с техническо средство било установено наличие на алкохол в кръвта му – 1,23 на хиляда. Подсъдимият Ц. се е признал за виновен и се е споразумял с Районна прокуратура - Монтана, като се е съгласил да му бъде наложено наказание от три месеца „лишаване от свобода“ условно и дванадесет месеца лишаване от право да управлява МПС. Същото наказание е наложено и на Н.Н. за шофиране в нетрезво състояние. През нощта на 19.07.2019 г. подсъдимият Н. управлявал лек автомобил „Фолксваген“ по бул. „Трети март“ в гр. Монтана, след като употребил алкохол. По надлежния ред – чрез извършена химическа експертиза, е било установено наличие на 1,64 промила алкохол в кръвта му. Определенията на съдилищата са окончателни, тъй като имат последиците на влязла в сила присъда.", "date": "2019.08.08", "title": "3 присъди за пияни шофьори издадоха в Перник и Монтана"}
{"url": "https://www.24chasa.bg/novini/article/7597581", "text": "Няма данни за пострадали български граждани при земетресението в района на град Бозкурт в югозападния турски окръг Денизли. Това съобщиха от пресцентъра на Министерството на външните работи. Българското посолство в Анкара и генералното консулство в Истанбул са в постоянен контакт с турските власти и в готовност да окажат съдействие на сънародниците при необходимост. Към момента се съобщава за ранени хора и материални щети вследствие на трусовете. Българските граждани могат да се обръщат за съдействие към посолството ни в Анкара на телефони: +90 312 467 20 71; +90 312 427 51 42, както и към генералното консулство в Истанбул: +90-212-281-01-14, +90-212-281-01-15, 0090-212-281-01- 16.", "date": "2019.08.08", "title": "Външно: Няма данни за ранени българи при земетресението в Турция (Видео)"}
{"url": "https://www.24chasa.bg/novini/article/7597548", "text": "Районна прокуратура – Петрич е внесла за разглеждане в съда обвинителен акт срещу А.Д., Р.Д., И.А. и М.М. за извършено от тях в съучастие престъпление по чл. 280, ал. 2, т. 3 и т. 4, пр. 1, вр. ал. 1 от НК. На 09.04.2019 г. обвиняемият А.Д., като подбудител, умишлено склонил другите трима обвиняеми незаконно да преведат през границата на страната група хора, които не са български граждани, съобщиха от пресцентъра на прокуратурата. На същия ден М.М. превозил четирима граждани на Ирак със собствен лек автомобил от гр. Солун до място на гръцка територия, намиращо се в близост до ГКПП Кулата – Промахон. Там чужденците били предадени на Р.Д., който ги превел пеш през местността, разположена встрани от пропусквателния пункт. По този начин бил заобиколен граничния паспортно-визов контрол, осъществяван съвместно от българо-гръцките гранични власти. В района на „Фрий шоп Промахон“ Р.Д., на свой ред, предал мигрантите на И.Я., който ги транспортирал през граничната бразда до с. Марикостиново. Предстои съдът да насрочи разпоредително заседание по делото.", "date": "2019.08.08", "title": "Съдят 4-има, опитали да преведат нелегални мигранти през границата ни"}
{"url": "https://www.24chasa.bg/novini/article/7597608", "text": "Преобладаваща част от прасетата, отглеждани в стопанства тип \"заден двор\" в Смолянска област, вече са заколени. Това съобщиха от ОДБХ след проведеното днес заседание на Областната епизоотична комисия. Временно са \"помилвани\" две прасета от с. Давидково, на които са били дадени противопаразитни препарати и се изчаква да премине срокът, в който месото им не е годно за консумация. От 12 юли ветеринарните власти продължават проверките на личните стопанства, доколко са спазени предписанията за умъртвяване на прасетата като част от мерките за предотвратяване разпространението на Африканска чума по свинете /АЧС/. Останки от 11 глигана са намерени при огледи в горите в областта за една седмица. Проби от тях са изпратени в лаборатории за изследване за АЧС. Някои от труповете са от дълъг период, има и няколко, които са от сравнително скоро умрели животни, уточняват ветеринарите.", "date": "2019.08.08", "title": "Повечето прасета в лични стопанства в Смолянско са умъртвени"}
{"url": "https://www.24chasa.bg/novini/article/7597613", "text": "Когато Владимир Путин бе назначен за премиер, мнозина си мислеха, че почти неизвестният шеф на разузнавателните служби ще продължи демократичните реформи от 90-те години, като в същото време ще възстанови реда в Русия. Двадесет години по-късно Путин е още в управлението, властта е съсредоточена в неговите ръце и той изглежда решен да продължи да управлява, отбелязва Франс прес, цитирана от БТА. Борис Елцин обяви на 9 август 1999 г., че назначава директора на Федералната служба за сигурност Владимир Путин за министър-председател. Експертите съзряха в Путин представител на службите за сигурност, способен да сложи край на политическата нестабилност и на проблемите в Кавказ, а също така и ефективен държавник, започнал кариерата си под крилото на кмета на Санкт Петербург Анатолий Собчак и избран от Елцин да продължи да води Русия по пътя към пазарната икономика. Елцин впоследствие обяви, че подава оставка по време на новогодишното си обръщение по телевизията на 31 декември 1999 г. и каза, че на Путин ще се падне задачата да сплоти обществото и да гарантира, че реформите ще продължат. \"В началото на управлението му Русия беше, въпреки бедността и престъпността, една либерална и демократична държава\", казва журналистът Николай Сванидзе, който си спомня, че през първите си години в Кремъл Путин е бил приятен и непринуден събеседник с чувство за хумор. \"След 20 години на неограничена власт, през които бе обграден от ласкатели, което е неизбежно при нашия относително авторитарен режим, той безспорно се промени и то не в добра посока\", изразява мнението си Сванидзе пред Франс прес. В началото на управлението си премиерът Путин демонстрира относителна толерантност и склонност за добри отношения със Запада. В същото време обаче изгради и образа си на непоколебим лидер и започна втората война в Чечения, която засили популярността му и му позволи да спечели с 53 процента на президентските избори през 2000 г. Благодарение на успехите в петролната търговия първото десетилетие на Путин във властта бе белязано от подобряване на жизнения стандарт на руснаците и от засилването на държавата, отслабена след разпадането на Съветския съюз. Властта си възстанови контрола върху медиите, които допреди това бяха в ръцете на амбициозни олигарси. \"Сегашният Путин не е Путин от 1999-2000 г.: от либерал той стана консерватор\", твърди политологът Константин Калачов, според когото причината за тази промяна е разочарованието от Запада. Повратен момент бе \"Оранжевата революция\" в Украйна през 2004 г., която доведе до избирането на прозападен президент. Кремъл изтълкува това като навлизане на Запада в неговата сфера на влияние. През 2007 г. Путин произнесе знаменитата си реч в Мюнхен, която съдържаше сериозни критики срещу Съединените щати. Оттогава насетне кризите следват една след друга: войната в Грузия през 2008 г., интервенцията на Запада в Либия през 2011 г., която Москва възприе като предателство, украинската криза от 2014 г. с анексията на Крим и началото на конфликта в Източна Украйна между Киев и проруските сепаратисти. \"Конфликтът със Запада превърна Путин в реакционер\", смята журналистът Георгий Бовт. Вътре в Русия признаците за това са защитата на традиционните консервативни ценности на православната църква, които влизат в противоречие с \"декадентството\" на Запада, и постоянното ограничаване на публичните свободи в името на реда и стабилността. Наближаването на края на мандата на Путин поставя въпроса пред руската политическа класа за неговите намерения. Дали той отново ще стане премиер, както през 2008-2012 г.? Или ще определи свой приемник, както направи Борис Елцин през 1999? Или пък ще се обяви за почетен президент, което ще му позволи да продължи да дърпа конците, както направи президентът на Казахстан? Макар Путин да е вече 20 години във властта, той остава далеч зад рекордите на други управлявали дълго време лидери като Фидел Кастро, Ким Ир-сен и Теодоро Обианг Нгуема, който наскоро отпразнува 40 години начело на Екваториална Гвинея. В тази класация, разбира се, не участват монарсите, които по дефиниция прекарват целия си живот на трона: на първо място сред тях е 93-годишната британска кралица Елизабет Втора, която е на трона от 67 години. Рекордът сред лидерите, управлявали най-дълго, е на Фидел Кастро, който беше начело на Куба 49 години. На второ място е китайският лидер Чан Кайши, който беше на власт 47 години в Китай, а след това в Тайван. Следва го севернокорейският лидер Ким Ир-сен, който беше на власт 46 години. Муамар Кадафи бе начело на Либия близо 42 години преди да бъде убит през октомври 2011 г. след началото на въоръжения конфликт в Либия. Лидерът на Габон Омар Бонго Ондимба бе на власт 41 години преди да почине през 2009 г. В Европа най-дълго управлявалият лидер е починалият през 1985 г. Енвер Ходжа, който управлява Албания в продължение на 40 години, отбелязва Франс прес.", "date": "2019.08.08", "title": "Утре се навършват 20 години от влизането на Владимир Путин във властта"}
{"url": "https://www.24chasa.bg/novini/article/7597617", "text": "Най-малко 23-ма души бяха ранени днес при земетресението с магнитуд 6 по Рихтер, регистрирано в югозападния турски окръг Денизли, предаде турската телевизия НТВ, като се позовава на правителствената Дирекция за управление при бедствия и извънредни ситуации (АФАД). Земетресение с магнитуд 6 по Рихтер бе регистрирано днес в 14.25 ч. в окръг Денизли. Епицентърът на земетресението е бил в района на град Бозкурт, а дълбочината на труса е била 7,09 километра, предава БТА. АФАД съобщи, че 23-ма души са били приети в болници след земетресението и са били разрушени няколко сгради, посочва Ройтерс. Дирекцията за управление при бедствия и извънредни ситуации добави, че земетресението е било усетено и в окръзите Айдън, Маниса, Ъспарта, Бурдур, Измир, Афионкарахисар и Анталия. В няколко от окръзите има курорти, в които почиват турски и чуждестранни туристи.", "date": "2019.08.08", "title": "23-ма ранените при силното земетресение в Денизли (Видео)"}
{"url": "https://www.24chasa.bg/novini/article/7597615", "text": "Издирват се още 20 лица, които предстои също да бъдат привлечени към наказателна отговорност по досъдебното производство при . Задържани 8 дилъри нависоко в йерархията на групата на Радмил Ранов, по-известен като Радо Ланеца, съобщи зам.-главният прокурор Иван Гешев, цитиран от . Разбити са и двете големи нарколаборатории на наркобригадата - в София и в Русе. Престъпната организация е генерирала милиони левове печалба годишно от разпространението на дрогата.", "date": "2019.08.08", "title": "Иван Гешев: Издирват се още 20 души от разбитите нарколаборатории в София и Русе"}
