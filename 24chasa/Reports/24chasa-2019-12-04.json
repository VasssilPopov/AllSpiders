{"url": "https://www.24chasa.bg/novini/article/7942637", "text": "Американският президент даде обяд за т.нар. двупроцентовци, както нарича 9 страни от 29-те членки на НАТО, които харчат минимум 2 процента от своя БВП за отбрана, предаде Ройтерс. “Обядът е от мен”, обяви Доналд Тръмп и седна с президента на България Румен Радев и представители на САЩ, Великобритания, Естония, Гърция, Латвия, Полша, Литва и Румъния. Шефът на НАТО Йенс Столтенберг, който също присъства на обяда, похвали Тръмп за наблягането на този въпрос и заяви, че европейските съюзници и Канада ще добавят $ 130 милиарда към военните си бюджети до края на 2020 г.  След работния обяд Румен Радев заяви пред журналисти, че е предложил на президента Тръмп САЩ да използват стимули и да се ангажират с много по-голяма подкрепа на страните, които изразходват повече от 2 процента за отбрана - за индустриално сътрудничество и трансфер на технологии. Радев изтъкнал и пред форума на НАТО направеното от България - за тази година разходите ни за отбрана са над 2%, и то чувствително - 3,25% от БВП. Ние сме втората страна в НАТО след САЩ с такъв висок разход за отбрана, като над 60% от тези средства отиват за модернизация - за купуването на изтребителите Ф-16 с пълно авансово плащане, напомни президентът. Румен Радев е посочил пред лидерите на страните от НАТО, че не вижда бъдещето на алианса като съюз между производители и клиенти, а като партньори, които заедно развиват своята сигурност, високи технологии и заедно произвеждат военно оборудване.  Предизвиках дебат за една друга разделителна линия, която изобщо не се обсъжда - че страните се делят на производители и на клиенти, купувачи, каза държавният ни глава на заключителния си брифинг след срещата на върха в Лондон. Когато си страна с по-слаба икономика и не произвеждаш тези оръжия, 100 процента от разходите, които даваш за модернизации, отиват в богатите страни. За нас това вече наистина е товар, защото натоварва социалните ни системи, коментира Радев. Той допълни, че е важно тези средства да допринасят и за собственото икономическо развитие, и за укрепване на социалните системи, а не за тяхното изтощаване. За юбилейната среща на НАТО кралица Елизабет даде прием в Бъкингамския дворец за гостите на форума. На общата снимка на лидерите с Нейно Величество Румен Радев седи на първия ред до Доналд Тръмп. ", "date": "2019.12.04", "title": "Президентът на САЩ обядва с Радев, седи до него за снимка (Обзор)"}
{"url": "https://www.24chasa.bg/novini/article/7942046", "text": "Президентът на Сърбия Александър Вучич изрази днес в Сочи, след разговор с президента на Русия Владимир Путин, задоволство от военно-техническото сътрудничество с Москва, предаде Танюг. Имаме отлично военно-техническо сътрудничество. Благодаря за подкрепата за нашата армия, заяви Вучич на съвместната пресконференция с Путин. Вучич каза, че Сърбия е купила \"много силни и добри неща\" от Русия. \"Предишния път Путин ме посъветва какво да купим. Послушах този съвет и това трябва да пристигне при нас в Сърбия\", каза Вучич и добави, че страната му ще продължи да екипира армията си в съответствие с финансовите си възможности. Той помоли гражданите на Сърбия да видят как е изглеждало екипирането на армията преди шест години, а как изглежда сега. Гордея се с нашето сътрудничество, каза сръбският президент.  Президентът на Сърбия Александър Вучич заяви , че е благодарен на Русия за \"подкрепата й за международното право и за Сърбия по въпроса за Косово и запазването на териториалната цялост на Сърбия\", предаде Танюг. Вучич каза, че е предал на руския държавен глава \"неголемите си очаквания за бъдещето по въпроса за преговорите с албанската страна\". \"Преди всичко имайки предвид техните изявления и опити с допълнителен натиск да се изкопчи не само признаване на независимостта на Косово, а и Сърбия да не получи нищо\". Това нито е въможно, нито е реално и няма да стане, заяви Вучич. Путин на свой ред каза, че позицията на Русия по въпроса за Косово е непроменена и основание за решаването трябва да бъде резолюция 1244 на Съвета за сигурност на ООН. Русия е готова да подкрепи евентуално компромисно решение на косовския проблем, ако то бъде постигнато между Белград и Прищина, и Русия ще бъде на страната на Сърбия, заявил Путин, цитиран от Танюг.", "date": "2019.12.04", "title": "Вучич пред Путин: Доволни сме от военното сътрудничество с Русия"}
{"url": "https://www.24chasa.bg/novini/article/7942028", "text": "От Facebook обявиха публично, че ще предприемат и други правни действия срещу Efbet, като междувременно обявиха, че са закрили всичките им незаконни профили на казина, чрез които са достигали неконтролирано до деца под 18-годишната възраст. Споменаването на имена на компании нарушители е все по-честа практика на технологичния гигант, който цели да порицае криминално поведение, което е в нарушение на национални закони и правила на платформата. Публичните действия се случват само седмица след като от Facebook обявиха, че се стремят да си възвърнат доверието на потребителите, от социалната платформа започнаха активни действия за ограничаване на незаконни практики в областта на “регулираните” стоки. На прицел са продажбата на оръжия, наркотици, както и хазарт за деца под 18 г., предава  . В България най-големият нарушител се оказа именно букмейкърската компания Efbet, собственост на Цветомир и Боян Найденови - братята, които преди месец станаха обект на разследване покрай от ДАНС и Прокуратурата. В списъкът на нарушителите във Facebook не фигурират други български компании, но е възможно да попаднат и други. Facebook регулатор Нарушенията на букмейкърската компания Efbet са в директното таргетиране на деца под 18г. чрез заобиколки на политиките на Facebook, както и на българското законодателство. За да избегнат контрол от страна на Facebook, хазартната компания създала над 30 профила на “хора”, като ги наименовала с имената на Казината на Efbet в цяла България. По този начин Efbet рекламирал извън регулираното пространство на официалната си страница. Така казината си добавяли хилади приятели и привличали последователи, включително под 18г. възраст, нещо което Facebook не разрешава на бизнес страниците, а само на профилите на хора. Сред изтритите профили на казина са на Ефбет Хемус, Ефбет Тракия, Ефбет Благоевград, Ефбет Свиленград, Ефбет Димитровград, Ефбет Лозенец, Ефбет Надежда, Ефбет Тракия и др.", "date": "2019.12.04", "title": "Facebook закри 30 профила на българската Efbet, предприемат още действия"}
{"url": "https://www.24chasa.bg/novini/article/7942056", "text": "Всеки има право да търси алтернативни трасета, ние търсим алтернативна диверсификация. Сигурно не им е приятно, че България е толкова силен и лоялен член на Европейския съюз. Това заяви пред bTV премиерът Бойко Борисов, след като по-рано днес  С 1 млрд. по-евтини са километрите, които строим, от \"Южен поток\". Нищо не бавим умишлено, нали преди няколко седмици бяхме на 140-150-ия км със сръбския енергиен министър и представители на Саудитска Арабия, посочи Борисов. Припомням, че открихме връзката с Турция с всичките нови компресорни станции. Забавихме се по простата причина, че изпълнявахме препоръките на ЕС. \"Да сте чули Брюксел? Да сте чули Вашинготн? Всички ни казват \"Браво\", каза премиерът. Отговорът ми към Путин е \"добре дошъл\", да дойде и да види, средно по 5 км на ден строим, заяви Борисов. Нервността на руският президент идва и от това, че ние действаме много безкомпромисно към шпионите, посочи още той. \"Няма по-добри от Иван Гешев за главен прокурор. Има по-мързеливи. Срещал съм се и с други за този пост\", коментира министър-председателят.", "date": "2019.12.04", "title": "Борисов: Путин е добре дошъл, по 5 км на ден строим от газопровода"}
{"url": "https://www.24chasa.bg/novini/article/7942082", "text": "Япония, Филипините и Германия са били най-засегнати от свързаните с климатични промени екстремни метеорологични събития миналата година, се казва в доклад, цитиран от Франс прес и ДПА. Той показва, че и богатите,, и бедните страни не са успели да ги избегнат. Наводнения вследствие на проливни дъждове, две суши и най-силният тайфун в Япония от четвърт век предизвикаха стотици смъртни случаи в страната, а хиляди останаха без подслон, докато причинените щети са за над 35 милиарда долара, показва изследването на \"Джърмануоч\". Тайфунът Мангхут опустоши Филипините през септември м.г., като накара четвърт милион души да се преместят и предизвика образуването на смъртоносни свлачища, предава БТА. В Германия продължителната гореща вълна през лятото и сушата предизвикаха 1250 случая на преждевременна смърт и причиниха щети за 5 милиарда долара. Това показва, че дори най-богатите страни не могат да избегнат свързаните с климатични промени екстремни метеорологични събития. \"Науката потвърди връзката между климатичните промени и честотата на екстремните температури\", отбеляза Лаура Шефер, която работи за \"Джърмануоч\". След Япония, Филипините и Германия, най-засегнати от екстремни горещини и наводнения през 2018 г. са били Индия и Мадагаскар.", "date": "2019.12.04", "title": "Япония, Филипините и Германия - най-засегнати от екстремното време през 2018 г."}
{"url": "https://www.24chasa.bg/novini/article/7942116", "text": "Малка статуетка от палеолита от серията \"Венери от Ренанкур\", беше открита в много добро състояние през месец юли в праисторически археологичен обект в Амиен в източната част на Франция, предадоха Франс прес и БТА. Артефактът представлява рядко свидетелство за граветската култура на ловците-събирачи от този период. Фигурката е висока 4 сантиметра и е със силно изразени женски атрибути, като задни части, бедра, гърди и с глава без черти, украсена с пищна прическа на квадратчета. Новооткрита \"Венера от Ренанкур\" прилича на своите световноизвестни посестрими - тази от Брасампуй /Франция/ и от Вилендорф /Австрия/. Тази поредица от палеолитни артефакти следва едни и същи естетични канони. Новата находка попълва серия от 15 статуетки, открити от 2014 година насам. Те са материални свидетелства от граветската култура на ловците събирачи, която се развива в Европа между 28 000 и 22 000 години пр.Хр. Новооткритата Венера е най-добре запазената досега, тъй като тя единствена се е съхранила цяла.", "date": "2019.12.04", "title": "Археолози откриха нова палеолитна\nВенера във Франция"}
{"url": "https://www.24chasa.bg/novini/article/7942118", "text": "Генералният секретар на НАТО Йенс Столтенберг заяви, че приемането на Северна Македония в алианса е добро не само за тази страна, а и за региона, и това ще покаже, че НАТО води политика на отворени врати, предаде агенция МИА. Приемането на Северна Македония е знак, че вратата на алианса е отворена и за други страни в бъдеще, добави Столтенберг. На пресконференция в Лондон той поздрави участието на македонската делегация на срещата на високо равнище на НАТО и каза, че приемането й е положителна стъпка за целия регион, предава БТА. Северна Македония днес за първи път участва като \"де факто\" член на срещата на високо равнище на НАТО. Формално остава протоколът за присъединяване на Северна Македония към алианса да бъде ратифициран в испанския парламент, след което остава ратификацията и в македонското Собрание.", "date": "2019.12.04", "title": "НАТО: Приемането на Северна Македония е знак, че вратата е отворена и за други"}
{"url": "https://www.24chasa.bg/novini/article/7942150", "text": "Американският президент Доналд Тръмп отмени заключителната си пресконференция на срещата на върха на НАТО в Лондон, предадоха Асошиейтед прес и БТА. Тръмп заяви, че ще разговаря с още няколко лидери, взели участие в срещата на алианса, и ще се прибере във Вашингтон по-рано от планираното. Американският лидер изтъкна, че вчера и днес вече детайлно е отговорил на въпроси от журналисти. Ако Тръмп беше дал заключителната си пресконференция, имаше възможност да му бъдат задавани въпроси във връзка с разследването за импийчмънт, което продължава в комисията по правни въпроси на долната камара на Конгреса, отбелязва Асошиейтед прес. Американският президент Доналд Тръмп е заявил в отговор на въпроси на журналисти, че е имал днес чудесна среща с турския си колега Реджеп Тайип Ердоган, съобщава Анадолската агенция. Тръмп е отбелязал това в изявление за журналисти след среща с германския канцлер Ангела Меркел. Тръмп е посочил, че е провел непланирана среща с турския президент. Обсъдихме всичко. Чудесна, много хубава среща беше. Обсъдихме Сирия. Обсъдихме кюрдите, е казал Тръмп. Той е изтъкнал, че \"зоната за сигурност върви много добре\". По този въпрос се отнасям с голямо уважение към Турция, е заявил Тръмп и е добавил, че прекратяването на огъня в Северна Сирия се спазва. На 9 октомври Турция предприе операция \"Извор на мира\" в Североизточна Сирия срещу сирийските кюрдски Сили за защита на народа /СЗН/, разглеждани от Анкара като терористична организация, свързана с нелегалната Кюрдска работническа партия /ПКК/. По-късно Анкара преустанови военната операция, след като сключи две отделни споразумения с Вашингтон и с Москва, предвиждащи изтегляне на СЗН от техните позиции в пограничния район. На въпрос във връзка с членството на Турция в НАТО, Тръмп е заявил, че много хора изпитват уважение към Турция заради това, което тя прави. На границата и в зоната за сигурност също вършат добра работа, е добавил Тръмп, визирайки турско-сирийската граница и планираната от Анкара зона за сигурност в Североизточна Сирия, в която тя иска да прехвърли част от сирийските бежанци, намиращи се на нейна територия. Тръмп и Ердоган са провели днес двустранна среща покрай срещата на върха на НАТО в Лондон. Срещата между двамата лидери е продължила половин час, уточнява Анадолската агенция.", "date": "2019.12.04", "title": "Тръмп: Прибирам се във Вашингтон по-рано от планираното"}
{"url": "https://www.24chasa.bg/novini/article/7942154", "text": "За да се справи със задаващите се предизвикателства - геополитически, технологични и индустриални, ЕС трябва да започне да мисли с мащаб. Това заяви днес пред външната комисия на Европейския парламент новият върховен представител по външната политика и сигурността Жозеп Борел, предаде БТА. Външната политика днес не е това, което беше. ЕС трябва да продължи собственото си развитие и да мисли за себе си като геополитическа сила, иначе бъдещето ни ще бъде решавано от други, предупреди той. Трябва ни повече обща стратегическа култура, за да се съгласяваме по-добре. Трябва да реагираме по-бързо, заяви Борел. Завръща се политиката на силата, която включва и заплахи от \"недържавни играчи\", завръща се военната надпревара и по-силно, отколкото очаквахме. Заплахите се увеличават, затова ни трябват повече и по-гъвкави средства за реакция, необходими са повече усилия в отбраната, посочи той. По неговите думи днешните заплахи - в интернет, от тероризма, промените в околната среда и дезинформацията - не могат да намерят решение с прилагането на чл. 5 от Вашингтонския договор. НАТО остава основното средство за защита на земите на много европейски страни, но трябва да осъзнаем, че има нови заплахи, които изискват по-особен отговор, добави върховният представител. САЩ преследват по-националистически, едностранен подход, нарастват заплахите от Изток и особено от Китай; Африка поставя предизвикателства. Демографското неравновесие и неравенството в богатството по северните и по южните брегове на Средиземно море ще нараснат много, посочи Борел. Той нарече Либия \"провалена държава\" и пряка заплаха за ЕС. Трябва да помогнем за възстановяването на Либия. Не можем да откажем европейска перспектива на страните от Западните Балкани, трябва да запазим подкрепата за Украйна, Грузия и Молдова, заяви върховният представител.", "date": "2019.12.04", "title": "Европейският парламент: ЕС трябва да започне да мисли мащабно"}
{"url": "https://www.24chasa.bg/novini/article/7942203", "text": "Парламентът прие на второ четене рамката на държавния бюджет на Република България за 2020 г. Предвидените приходи, помощи и дарения са в размер на 28 054 682 700 лева, разчетените разходи са 14 356 374 300 лева, а бюджетните взаимоотношение /трансфери/ са 12 238 541 500 лева. За догодина се предвижда вноска в общия бюджет на Европейския съюз в размер на 1 397,4 млн. лв., което е със 115,3 млн. лв. повече от 2019 г. Основните бюджетни взаимоотношения между общините и централния бюджет са в общ размер от 4 202 545 500 лева или с 456,8 млн. лева повече от миналата година. Предвидените трансфери за държавното обществено осигуряване са 4 312 531 400 лева, а за Националната здравноосигурителна каса - 1 616 999 500 лева. Приоритетите на Бюджет 2020 са образованието, здравеопазването, отбраната, пенсионната политика и политиката по доходите. Не беше прието предложението на БСП чл. 1, който дава рамката на бюджета, да се гласува последен, за да са допустими корекции. Отхвърлени бяха предложенията на БСП по рамката на бюджета, включително и това за създаване на фонд за развитие на Северозапада с 300 млн. лева. Предложението на Весела Лечева и Иван Ченчев от левицата за допълнителни 3,2 млн. лева за физическо възпитание и спорт първоначално беше прието с няколко гласа \"за\" в повече от \"против\" и \"въздържал се\", а после отхвърлено при прегласуването. ДПС настоя за повече капиталови разходи за общините за рехабилитация на пътната мрежа, но искането беше отхвърлено. Не беше подкрепено и предложението на \"Обединени патриоти\" за увеличение на средствата за читалищата и регионалните библиотеки с 2 млн. лева.", "date": "2019.12.04", "title": "Парламентът прие на второ четене рамката на държавния бюджет за 2020 г."}
{"url": "https://www.24chasa.bg/novini/article/7942222", "text": "Независим прокурор ще разследва главния. Тази промяна в правосъдната система ще предложи правителството до дни. Това стана ясно от интервюто на премиера Бойко Борисов пред bTV. Мярката e включена в препоръки на Венецианската комисия, които трябва да бъдат обявени в четвъртък или в петък, но с чернова от които Борисов разполагал. \"Излязат ли препоръките, моментално събирам правителството и го приемаме. Ако трябва в събота и неделя още\", каза премиерът. Втората препоръка на комисията била шефовете на върховните съдилища да не бъдат контролирани от парламента, а само главният прокурор. ", "date": "2019.12.04", "title": "Премиерът: Независим прокурор ще разследва главния"}
{"url": "https://www.24chasa.bg/novini/article/7942234", "text": "Лидерите на Германия, Франция и Великобритания се съгласиха да проведат повече разговори с Турция след като признаха за огромния натиск, под който се намира страната, заяви британският премиер Борис Джонсън, съобщи ДПА. Ние признаваме огромния натиск, на който е подложена Турция, заяви Джонсън, посочвайки бежанците, тероризма и заплахата от забранената Кюрдска работническа партия /ПКК/. Така че ние се договорихме да продължим този форум, каза британският премиер. Джонсън, германският канцлер Ангела Меркел и френският президент Еманюел Макрон се срещнаха с турския президент Ердоган във вторник в кулорите на срещата на върха на НАТО в Лондон.", "date": "2019.12.04", "title": "Меркел, Макрон и Джонсън ще говорят повече с Турция"}
{"url": "https://www.24chasa.bg/novini/article/7942236", "text": "ПГ \"Обединени патриоти\" внесоха в Народното събрание предложение за отлагане на Закона за социалните услуги с шест месеца, съобщиха от пресцентъра на ВМРО. Внесеният в деловодството на парламента законопроект за изменение и допълнение на Закона за социалните услуги е подписан от всички членове на парламентарната група \"Обединени патриоти\", посочват от ВМРО. В мотивите към предложението се посочва, че Законопроектът цели отлагането на действието на Закона за социалните услуги, тъй като в обществото противоречивите мнения са нараснали и има необходимост от прецизиране на текстовете. Законът в настоящия вариант дава възможност за тълкуване на определени норми в светлина, която противоречи на традиционните ценности и представите за функционирането и смисъла на семейството като основна единица на обществото, се посочва още в мотивите към предложението. \"Законът за социалните услуги и промените, които той налага в Закона за закрила на детето и Семейния кодекс, поставят основателни въпроси именно свързани с устоите на семейството и неговата роля при отглеждането на децата. Ето защо този допълнителен период е нужен, за да може на всички въпроси, които са възникнали, да се даде решение и отговор\", аргументират се вносителите. Отлагането се мотивира още с острите реакции на родителите по отношение на правомощията на неправителствените организации, разписани в закона, недоволството им във връзка с философията на термина \"социална услуга\", разписаните в закона правомощия на частните предприемачи, предлагащи социални услуги, ролята на семейството, механизмите и контролът при извеждането на \"деца в риск\". От \"Обединени патриоти\" са категорични, че отлагането е необходимо да се направи, за да се постигне достатъчно отворена дискусия, която да достигне до нужните промени в текстовете, които внасят смут в обществото. Такова е и едно от очакванията, които съпредседателят на ОП и заместник-председател на ВМРО Искрен Веселинов е посочил като водещо относно работата на новия социален министър Деница Сачева, информират от пресцентъра на партията. \"За нас това е правилният механизъм за разглеждане на проблемните текстове - чрез предизвикване на обществен диалог и постигане на високо експертно ниво, което да направи изводите какви промени са необходими, за да се постигне нужният баланс между обществен интерес и запазване в цялост на традициите и семейните ценности, характерни за нашето общество\", е заявил Искрен Веселинов, цитиран от партийния пресцентър.", "date": "2019.12.04", "title": "\"Обединени патриоти\" искат отлагане на Закона за социалните услуги"}
{"url": "https://www.24chasa.bg/novini/article/7942263", "text": "Президентът на Русия Владимир Путин заяви, че днешните му разговори в Сочи с президента на Сърбия Александър Вучич са били полезни и съдържателни и че допринасят за приятелството и стратегическото сътрудничество между двете страни, предаде Танюг. \"Русия и Сърбия отдават голямо значение на стабилността на региона, стремим се към установяване на добросъседство и намаляване на потенциала за конфликти\", каза Путин. На съвместната пресконференция с Вучич Путин каза, че двамата са разгледали подробно всички аспекти на руско-сръбското сътрудничество и са разменили мнения за ситуацията на Западните Балкани, преди всичко за Косово, но и по други актуални регионални проблеми, предава БТА. Отношенията между Сърбия и Русия имат богата история и се основават на многовековно приятелство и взаимна помощ, каза Путин и напомни, че двата народа са се борили рамо до рамо през Втората световна война и против нацизма. В този контекст той посочи, че догодина ще бъде отбелязана важна дата за Русия, 75 години от края на Отечествената война, и че Вучич е приел поканата да дойде в Москва на 9 май догодина. Путин каза и че е увеличен търговският обмен между двете страни, който надхвърля два милиарда долара, че руските инвестиции са около четири милиарда доларпа и че до 2025 г. Русия ще инвестира още 1,4 милиарда долара. Русия е водещ доставчик на газ в Сърбия, каза той и добави, че миналата година Русия е доставила над 2,5 милиарда кубични метра газ за сръбските потребители. Той добави и че е договорено разширяване на газохранилището Банатски двор до 2,5 милиарда кубични метра газ. Президентънт посочи, че ще бъде повишена енергийната сигурност не само на Сърбия, а и на региона като цяло. Путин посочи и инфрастуктурните работи, извършвани от руски компании в Сърбия, като развитието на железниците, модернизирането на железопътната мрежа, ефикасността и скоростта на този вид транспорт. Путин каза и че Русия предлага подобряване на авиопарка на компанията Ер Сърбия, предлага да достави самолети и техническо обслужване. Той напомни за руски компании, работещи в Сърбия, като Сбербанк и Росгаз, които извършват голям брой услуги. Руският президент каза и че сръбски компании са активно представени в Русия и се занимават със строителство, фармацевтика, храна, туризъм. Русия и Сърбия развиват и сътрудничество във военно-техническата област, каза Путин, допълвайки, че Русия подкрепя военния неутралитет на Сърбия, но оказва помощ за модерното въоръжаване за отбранителните нужди на Сърбия. Той посочи и че представители на Сърбия участват във военни учения. Като важен сегмент на сътрудничеството Путин посочи сферата на културата и обяви, че скоро на Сърбия ще бъде върната страница от Мирославлевото евангелие. Президентите на Русия и на Сърбия Владимир Путин и Александър Вучич си размениха подаръци сред днешната си среща в Сочи, предаде Танюг. Путин подари на Вучич пушка на крал Милан Обренович от 19 век, купена от руснаци на един търг. Путин решил да подари пушката на Вучич и така да я върне като собственост на сръбския народ. Вучич подари на руския президент икона \"Преображение Господне\", също от 19 век.", "date": "2019.12.04", "title": "Путин: Разговорите с Вучич бяха полезни и съдържателни"}
{"url": "https://www.24chasa.bg/novini/article/7942274", "text": "Парламентът прие окончателно бюджета на съдебната власт за догодина. Депутатите гласуваха на второ четене републиканския бюджет 2020. Отхвърлено беше искането на БСП за допълнителни 5,8 млн. лева отгоре за назначаване на още съдебни помощници - 100 щатни бройки. Достъпът до правораздаване ще се отвори, защото ще е по-бързо и качествено, обясни Филип Попов. Други 420 хил. лв, според левицата, са необходими за увеличение на предвидения бюджет на Инспектората към ВСС, което са 10 щатни бройки. Министърът на правосъдието Данаил Кирилов смята, че предложението отразява грижа за развитието на съдебната система и решаване на проблемите в нея, но призова към умереност. Според него ВСС в преговорите с Министерството на финансите е постигнал максимален бюджет - увеличение с повече от 80 млн.лв, което ще се отрази положително върху работата на съдебната система и ще доведе до по-високи възнаграждения средно с 10 на сто. Предлаганите от социалистите 5,8 млн.лв за съдебни помощници Кирилов смята, че ще доведат до многовисоко възнаграждение, което не съответства на статута им. Така окончателно за догодина заложените приходи и помощи в съдебната власт са 116 000 000 лв. Разходите - 771 317 000 лв. От тях за текущи разходи се предвиждат 746 347 000 лв, а за капиталови - 24 370 000 лв. През 2020 г. за ВСС са заложени разходи от 49 575 300 лв., ВКС - 21 815 200 лв, ВАС - 19 471 400 лв., Прокуратура на Република България - 289 095 700 лв. За съдилищата са предвидени 378 277 800 лв., за Националния институт на правосъдието 3 971 200 лв., за Инспектората към ВСС - 8 510 400 лв. Депутатите приеха бюджета на Администрацията на президента, на Народното събрание и на Министерския съвет в законопроекта за държавния бюджет на Република България за 2020 г. Народното събрание одобри бюджет от 8 126 500 лева разходи за осъществяване на конституционните правомощия на президента на Република България. Парламентът си гласува разходи от 80 752 200 лева, от които за придобиване на дълготрайни активи и основен ремонт са отделени 11 312 100 лева. Предвидените трансфери от централния бюджет са в размер на 79 252 200 лева, а собствените приходи и дарения - 1 500 000 лева. Заложен е резерв за непредвидени и/или неотложни разходи от 500 000 лева. Депутатите одобриха разходи по бюджета на Министерския съвет за 2020 г. от 118 730 200 лева, разчетените приходи са 12 980 100, а трансферите от централния бюджет - 107 322 100. За администрацията са отделени 11 273 700 лева, за убежища и бежанци - 9 441 300 лева. Субсидията за вероизповеданията е 33 340 000 лева. За Българската православна църква - Българска патриаршия са предвидени 26 млн. лева, за Главното мюфтийство - 5 770 000 лева. За Католическата църква в България, за Религиозната общност на евреите в България и за Арменската Апостолическа православна света църква са отделени по 70 000 лева. За протестантските вероизповедания в България са предвидени 160 000 лева. В Бюджет 2020 за задграничните епархии или митрополии в диоцеза и юрисдикцията на БПЦ са предвидени 650 000 лева, а за българските православни църковни общини в чужбина - 550 000 лева. Отхвърлено беше предложението на Васил Антонов /\"БСП за България\"/ и група народни представители да се отпуснат 900 000 лева за Зографския манастир. Парламентът гласува и бюджета на Сметната палата, на Омбудсмана и на Конституционния съд за 2020 г. В момента депутатите обсъждат бюджетите на отделните министерства.", "date": "2019.12.04", "title": "Депутатите приеха бюджета на Темида за 2020-а"}
{"url": "https://www.24chasa.bg/novini/article/7942266", "text": "Не ми отива да влизам в медиен диалог с Путин. Някой умишлено бави \"Турски поток\", имаше дълга процедура по избор на изпълнител, в момента се строи с много сериозни темпове. 12 000 тръби са доставени, стотици вече километри изкопи, имаме изградени участъци, работи се с най-сериозно темпо. Не смея да правя телевизионен анализ по темата. Най-важното е че се работи, ще опитаме да сме готови колкото може по-скоро. Това каза вицепремиерът Томислав Дончев пред   за  . \"Корупцията е феномен, с който всички трябва да се борим. Винаги съм твърдял, че ако това в същото време не е обществен приоритет, няма как да се получат нещата\", каза още той.  Дончев каза, че не си спомня по време на посещението си във Вашингтон да е присъствал на разговор по темите за корупцията, свободата на словото, независимост на медиите. Вицепремиерът каза, че се надява България да получи полезни съвети от Съединените щати, защото \"имат доста по-дълъг опит от нас като по-стара демокрация\". Всеки полезен модел, всяка полезна препоръка би следвало да бъде приложена, категоричен бе той. \"Демографската картина не зависи от публични плащания. Зависи от състояние на здравеопазването, детски градини и тн. Не знам за дама, решила да има дете в следствие на публичните стимули, които получава. Бюджетът не е само социални плащания\", каза той.", "date": "2019.12.04", "title": "Дончев: Ще опитаме да сме готови с \"Турски поток\" колкото може по-скоро"}
{"url": "https://www.24chasa.bg/novini/article/7941574", "text": "Kaufland допълва цялостната си политика за устойчиво развитие с отговорното производство на собствените си текстилни марки. За да гарантира високото качество на текстила си, за изработката му компанията използва влакна от био памук. Собствените линии дрехи на Kaufland са сертифицирани от   (GOTS), който следи за екологосъобразните процеси и условия по цялата производствена линия от полето до гардероба, а именно от отглеждането на памука до крайния продукт. „Полагаме огромни грижи за отговорното и прозрачно производство на собствените ни продукти. Нашето разбиране е, че да отговаряш на строгите изисквания на международния стандарт GOTS не е отговорност единствено на доставчиците, затова държим ние също да бъдем сертифицирани“, коментира  , директор направление „Нехранителни стоки“ в Kaufland България. GOTS е водещият в световен мащаб стандарт, който гарантира устойчивото производство на текстил – от добива на биологично произведени естествени суровини, през екологично и социално отговорно производство, до прозрачно обозначаване. Един продукт може да носи „GOTS органичен етикет“ само ако е произведен от поне 95% естествено отгледани органични влакна, а за да притежава печата на GOTS „Произведено от…“, се изискват поне 70%. Памукът за собствените текстилни марки на Kaufland се култивира органично, което означава, че се поддържа по-ниска консумация на вода в сравнение с конвенционалните методи, преработва се без използването на вредни за околната среда химикали – без изкуствени торове, химически дефолианти и хлор. За да се гарантира пълното съответствие с критериите, стандартът се основава на двойна система за контрол – чрез проверки на място при производствения процес, както и регулярни анализи. Сертификатът GOTS е част от серия мерки в стратегията за устойчив текстил на Kaufland. Като компания с отговорно и последователно отношение към обществото и околната среда Kaufland се включи в глобалната кампания Greenpeace-Detox на международната организация Greenpeace, с която подкрепя избягването на опасни химикали и спазването на важните екологични и социални стандарти на производствените условия. В допълнение Kaufland сертифицира собствения си текстил и по стандарти като Okotex** и преобразува опаковките на собствените си текстилни продукти от пластмаса в картон. Повече информация за устойчивото производство на собствения текстил на Kaufland можете да намерите тук:  .", "date": "2019.12.04", "title": "Kaufland гарантира устойчивото производство на собствените си текстилни марки"}
{"url": "https://www.24chasa.bg/novini/article/7941994", "text": "Германия е решила да изгони двамата служители на руското посолство, след като станало ясно, че Русия не съдейства за разследването на убийството в Берлин на грузински гражданин, заяви днес канцлерът Ангела Меркел, цитирана от Ройтерс и БТА. \"Другата седмица ще се срещна с руския президент и ще го информирам\", каза тя в кулоарите на срещата на върха на НАТО в Лондон. \"Взехме това решение, защото не срещнахме подкрепа от руска страна в изясняването на това убийство\", добави Меркел. Германската федерална прокуратура подозира руско или чеченско участие в убийството на Зелимхан Хангошвили, убит през август с два изстрела в главата в парк в центъра на Берлин, докато отивал към джамия.", "date": "2019.12.04", "title": "Меркел: Русия не оказа подкрепа за разследването на убийството в Берлин"}
{"url": "https://www.24chasa.bg/novini/article/7941993", "text": "Омбудсманът Диана Ковачева ще изпрати препоръка до Министерството на регионалното развитие и благоустройството и Агенция „Пътна инфраструктура“ заради изключително лошото състояние на главния път Ардино-Кърджали, който е основен за няколко родопски общини – Ардино, Баните, Неделино и Мадан. Това каза днес националният обществен защитник в Кърджали, където организира приемна за гражданите от града и региона, съобщиха от пресцентъра на омбудсмана. От началото на седмицата, жители на Ардино и околните общини протестират и настояват за спешен ремонт на близо 30-километровата отсечка, като заплашват, че ще блокират пътя, ако не им се обърне внимание. „За проблема бях сезирана вчера и веднага се свързах с министъра на регионалното развитие и благоустройството г-жа Петя Аврамова. Тя ме увери, че вече е изготвен технологичен проект за ремонта на пътя и през следващата година ще бъдат потърсени средства, около 10 млн. лева, за реконструкцията му. А сега дупките ще бъдат запълнени аварийно, заради зимните условия“, информира омбудсманът и допълни, че планира среща с регионалния министър през следващите две седмици, на която този въпрос ще бъде поставен. Доц. Ковачева информира, че освен ремонта на пътя Ардино-Кърджали на срещата ще повдигне и казуси, свързани със Закона за управление на етажната собственост и проблеми с ВиК услугите. По-рано през деня омбудсманът се срещна с кмета на града инж. Хасан Азис и с областния управител на Кърджали Никола Чанев. Тя връчи и на губернатора препоръката за ремонта на пътя, който е от републиканската пътна мрежа. Омбудсманът съобщи пред журналисти, че общо 11 граждани са подали жалби в рамките на изнесената й приемна днес, като голяма част от тях са били свързани с изчисляването на пенсии. Общата бройка на всички жалби от областта през тази година са над 40. Доц. Ковачева обясни, че няколко души са я сезирали, затова, че когато не им достига трудов стаж за една или две години, им е било предлагано, те да си го заплатят, но в различните области дирекции това се тълкувало по различен начин и не навсякъде този стаж се признавал. Затова омбудсманът се ангажира с екипа си да направи конкретни проверки с препоръки. „Един от повтарящите се казуси бе оспорване правото на земеделските производители да имат такова качество, тъй като не пребивават постоянно в България“, посочи омбудсманът и акцентира, че по тези случаи също ще изготви препоръка за унифициране на практиката. На трето място сред жалбите от Кърджали доц. Ковачева открои жалбите срещу частните съдебни изпълнители. Омбудсманът Диана Ковачева взе участие и в заседанието на местните обществени посредници от цялата страна, което, по покана на омбудсмана на Кърджали Расим Муса се провежда в града. Документът, наречен „Кърджалийска декларация“, бе дискутиран и приет с пълно съгласие. В него се настоява за разширяване мрежата на защитниците у нас и промяна на статута им с цел издигане авторитета на институцията „обществен посредник“. „Необходимо е усъвършенстване статута на местните обществени посредници, тъй като към момента те са само 13 в цялата страна, а в по-добри времена са били 24. Един от основните проблеми пред тях е, очевидно нежеланието на местната власт да избира омбудсмани, които ще наблюдават работа им. Конкретна пречка е и високото мнозинство за избор на местен обществен посредник – 2/3 от общинския съвет в дадена община. Другият проблем е, че заплатата на омбудсманите се формира от местната власт, която всъщност те трябва да контролират и наблюдават“, обобщи проблемите доц. Диана Ковачева. Тя подчерта, че се е ангажирала да съдейства на местните обществени посредници във връзка с декларацията за укрепване на тяхната независимост, с провеждането на среща с Националното сдружение на общините в Република България, където те да представят проблема.", "date": "2019.12.04", "title": "Омбудсманът с препоръка до МРРБ и АПИ заради пътя Ардино - Кърджали"}
{"url": "https://www.24chasa.bg/novini/article/7942019", "text": "Сръбският член на председателството на Босна и Херцеговина Милорад Додик заяви днес в Любляна, че в Босна и Херцеговина няма консенсус във връзка с членството в НАТО и Република Сръбска ще продължи да се придържа към становището си за военен неутралитет, съобщи Танюг, цитирана от БТА. Ние в Република Сръбска не можем да дадем съгласието си за членство в този военен съюз, преди всичко заради бомбардирането с обеднен уран, чиито страшни последици ще усещат не само днешните поколения, но и много след нас, заяви Додик в разговор на членовете на председателството на Босна със словенски депутати. Додик посочи, че мигрантската криза е много тежък вътрешнополитически въпрос в Босна и Херцеговина, съобщи РТРС. Ние в Република Сръбска няма да отворим центрове за мигранти. Този въпрос трябва да се решава в Гърция и България, които са в ЕС и през които при нас пристигат мигранти. Ние нямаме условия, нито желаем те да се задържат в Босна и Херцеговина, заяви Додик. Членовете на председателството на Босна и Херцеговина днес и утре са на официално посещение в Словения. ", "date": "2019.12.04", "title": "Република Сръбска без съгласие за членство на Босна и Херцеговина в НАТО"}
{"url": "https://www.24chasa.bg/novini/article/7941905", "text": "Ръцете му са широко отворени и се усмихва. Световноизвестният готвач Гари Роудс стои върху пясъчна дюна в Дубай. Това е последната му снимка - направена е само 3 часа, преди да си отиде. Екипът му се приготвял за вечерта, а той се върнал в хотелския си апартамент. Бил в добро настроение. Гари споделил пред приятели, че това е „перфектният“ край на снимките за деня, когато тръгнал да се прибира. Той не показвал никакви признаци, че не е добре. През последните седмици снимал кадри за нов сериал в ефира на британската телевизионна програма ITV - „Вкусен Дубай“, който ще бъде представен на Нова година, посочва \"Дайли мейл\". Приятелите на готвача разказват, че Гари бил изпълнен с ентусиазъм покрай снимките. Британецът е прекарал деня в заснемане на пясъчните дюни в Ал Маха. \"Гари не беше сред най-популярните готвачи в Дубай, а сред най-популярните хора въобще\", казва пиар шефът на хотела Grosvenor House, в който бил отседнал британецът. Редица хора от всички слоеве на обществото в Дубай ще присъстват на прием в чест на кулинарния специалист през следващите няколко дни. Готвачите и служителите в ресторантите му и хора, с които е разговарял еднократно, искат да почетат паметта му. Близки до Гари казват, че той е бил винаги приятелкси натроен към всички и гений в същността си. Според лекарите субдурален хематом е причинил смъртта на готвача. Най-честата причина за него е черепномозъчна травма. Гари получил такава, докато работел и живеел в Амстердам. Преди години той бил ударен от микробус, но се възстановил, за да се наслади на дълга кариера, превръщайки се в звезден готвач и известна телевизионна личност. Дни преди смъртта си, докато снима в ресторанта в Дубай на друг британски готвач - Винеет Бхатия, Гари казва: „Животът не би могъл да бъде по-добър\".", "date": "2019.12.04", "title": "3 часа преди смъртта си готвачът Гари Роудс прави филм за вкусотиите на Дубай"}
{"url": "https://www.24chasa.bg/novini/article/7942335", "text": "Николай Банев остава за постоянно в ареста, защото все още има опасност да се укрие и да извърши престъпление, ако е на свобода, а най-тежката мярка за неотклонение не пречи той да получава адекватно лечение в болница. Това реши окончателно състав на Апелативния специализиран наказателен съд (АСНС) с председател Красимира Костова и докладчик Магдалена Лазарова. Преди две седмици спецсъдът за пореден път отказа да пусне Банев дори и под домашен арест, за да може да лекува туморно образувание. Защитата на бизнесмена обжалва определението, като акцентира на продължаващото над една година задържане и здравословното му състояние, а прокуратурата не е възразила, съобщи  . Апелативните съдии обаче споделят извода на съдия Красимир Комсалов, който се позова и на заключение на медицинска експертиза, според което въпросното образувание е доброкачествено и подлежи на отстраняване, което обаче не налага промяна на мярката за неотклонение. За да не пуснат Банев от ареста, съдиите припомнят, че е бил издирван и задържан във Франция, че в ареста е водил разговори с чужденци и търсил съдействие за убежище в Русия, като подчертават и финансовите му възможности, които позволяват да се укрие. Съдът отбелязва още, че Банев е подсъдим за тежки престъпления, а друго разследване срещу него още не е приключило. „Последното обстоятелство налага заключението, че на този етап, макар и със значително занижен интензитет, опасността от извършване на престъпление не може да бъде напълно изключена, въпреки липсата на предходно осъждане“, се казва в определението на съда. Според АСНС задържането под стража е единствената адекватна мярка за Банев, предвид и очакваната продължителност и тежест на делото, което било съдържало 242 явни и 9 класифицирани тома и предстояли разпити на много свидетели, както и изслушване на експертизи. „Предписаното оперативно лечение и предоперативна подготовка могат да бъдат осъществени чрез привеждането на подсъдимия в съответното лечебно заведение, като впоследствие след установяване на вида на туморната формация и евентуално назначеното лечение не съществува пречка да бъде извършена нова преценка относно подходящата мярка за процесуална принуда“, пишат в заключение апелативните съдии. Разследването срещу Николай Банев и съпругата му Евгения започна през есента на миналата година, когато от прокуратурата обявиха, че приватизацията на завод „Полимери“ в Девня е била престъпна и дружеството е било източено от Банев без никакъв контрол от държавата. Предприятието беше приватизирано през 1998 г., когато Банев първо закупи част от капитала, а през 2011 г. стана и мажоритарен собственик. По-късно „Полимери“ беше източено и обявено в несъстоятелност, а още преди две години премиерът Бойко Борисов влезе в словесна престрелка с Банев, след като каза, че предприятието е разграбено и унищожено, като определи приватизацията за „разбойническа“. В хода на разследването Баневи бяха обвинени, че са изпрали над 1 млрд. лева и присвоили общо 84 682 896 лева от „Полимери“, „Елма“ АД, „Химически завод Панайот Волов“ АД и „Топлофикация Казанлък“ АД. Те са подсъдими и за укрити данъци за над 4,3 млн. лева, като става дума за задължения към НАП на „Полимери“, „Елма“ и „Партнърс комерс“. Според прокуратурата престъпленията са вършени от престъпна група, в която е участвала и майката на Банев – Мария.", "date": "2019.12.04", "title": "Апелативният спецсъд не пусна Банев от ареста: Още е опасен и може да се укрие"}
{"url": "https://www.24chasa.bg/novini/article/7942375", "text": "Предизвиках дебат за една друга разделителна линия, която изобщо не се обсъжда - че страните се делят на производители и на клиенти, купувачи, каза държавният глава на заключителния си брифинг след срещата на върха на алианса в Лондон. Тук вече позициите са съвсем различни. Ако си силна, високотехнологична икономика, която произвежда военно оборудване за своите собствени нужди и за експорт, когато инвестираш в модернизации, всичките пари отиват в твоята икономика, в твоите хора, и не подлагат на натиск социалната система. Но когато си страна с по-слаба икономика и не произвеждаш тези оръжия, 100 процента от разходите, които даваш за модернизации отиват в богатите страни. За нас това вече наистина е товар, защото натоварва социалните ни системи, коментира президентът Радев, който е споделил откровено, че това задълбочава технологичната и икономическата пропаст между страните членки в някои отношения. Радев е предложил на генералния секретар Йенс Столтенберг в дискусии да се мисли за форми, така че да има много по-силно индустриално сътрудничество и трансфер на технологии към тези държави, които купуват - като България. Това беше и предложението ми към президента Тръмп, посочи Румен Радев, който говори пред медиите след участието си в работен обяд, на който американският президент покани държавите с разходи за отбрана, надвишаващи 2 процента от техните БВП. Предложението ми беше много конкретно и ясно - САЩ да използват стимули и да се ангажират с много по-голяма подкрепа на страните, които изразходват повече от 2 процента за отбрана - за индустриално сътрудничество и трансфер на технологии, посочи българският държавен глава. Президентът коментира, че се поставя разделителна линия между държавите, които са с под 2 процента от БВП за отбрана, и тези, които надвишават този процент. Той е изтъкнал на форума направеното от България - за тази година разходите ни за отбрана са над 2 процента, и то чувствително - 3,25 процента от БВП. Ние сме втората страна в НАТО след САЩ с такъв висок разход за отбрана, като над 60 процента от тези средства отиват за модернизация - за купуването на изтребителите Ф-16, с пълно авансово плащане, напомни президентът. Той коментира дискусията на срещата като много спокойна, без предишни емоции и голямото напрежение, което се е очаквало. Явно всички лидери осъзнават своята отговорност, посочи държавният глава. По думите му, лидерите осъзнават, че предизвикателствата растат непрекъснато, а това изисква преди всичко единство, както и инвестиции в отбраната. Редица въпроси остават нерешени, каза Радев, като добави, че с това се е ангажирал генералният секретар на НАТО - да търси възможности за продължаване на стратегическата дискусия и да се търсят решенията на високо политическо ниво навреме, за да не се стига до кризи между съюзниците. Министърът на отбраната Красимир Каракачанов, който е във водената от президента делегация, съобщи пред журналисти, че България и Гърция ще направят усилие да поемат мисията по охрана на въздушното пространство на Република Северна Македония, когато това бъде договорено и приключено като процедура. Разговаряхме с моя гръцки колега по предложението, което България беше отправила, и началникът на отбраната - към техния началник на Генералния щаб, за поемане на мисията по \"еър полисинг\" по отношение на Република Северна Македония. Важното беше да чуем гръцкото мнение по въпроса, то беше положително, добави военният министър. На въпрос има ли България участие в инициативата за готовност на НАТО \"4х30\", началникът на отбраната генерал Андрей Боцев посочи, че страната ни се включва с механизиран батальон от Сухопътните войски, с подразделение от Военната полиция, с медицински екипи, с минен ловец в Средиземно море, както и с два вертолета за медицинска евакуация.", "date": "2019.12.04", "title": "Радев: Бъдещето на НАТО не е съюз между производители и клиенти"}
{"url": "https://www.24chasa.bg/novini/article/7942379", "text": "Според руския президент Владимир Путин САЩ стремително развиват военен потенциал за операции в космоса и открито гледат на космоса като на потенциален театър за военни действия, предадоха Ройтерс и БТА. Путин подчерта, че Москва категорично се противопоставя на милитаризирането на космоса, но американските стъпки означават, че Русия трябва да развие още повече космическия си сектор. В публикуваната днес заключителна декларация от срещата на върха на НАТО участниците в нея подчертаха, че алиансът \"е обявил космоса за своя сфера на дейност\", за да повиши сигурността си \"при спазване на нормите на международното право\", отбелязва ТАСС.", "date": "2019.12.04", "title": "Путин: САЩ гледат на космоса като на театър за военни действия"}
{"url": "https://www.24chasa.bg/novini/article/7942425", "text": "Бизнесменът Йорген Фенек е поръчал убийството на журналистката Дафне Каруана Галиция, заяви днес свидетел по делото, предадоха ДПА и БТА. Става дума за Мелвин Теума, който призна, че Фенек го е ползвал за посредник при организирането на убийството на разследващата журналистка. Фенек бе арестуван на 20 ноември и през уикенда му бе повдигнато обвинение във връзка с убийството на Каруана Галиция. Мелвин Теума заяви, че Фенек е поискал от него да намери хора, които да убият Каруана Галиция, и че му е дал 150 000 евро, с които да им плати. Според Теума Фенек е поръчал убийството на журналистката, после имал колебания и в крайна сметка решил да реализира плана си през юни 2017 г., когато малтийската управляваща партия отново спечелила парламентарните избори. Дафне Каруана Галиция бе взривена в автомобила си през октомври 2017 г., припомня ДПА. Евродепутати на мисия в Малта във връзка с разследването на убийството на Каруана Галиция заявиха днес, че са разтревожени за прозрачността на процеса, предаде Франс прес. \"Доста сме обезпокоени от факта, че Джоузеф Мускат е още на власт, обезпокоени сме за прозрачността на разследването за убийството\" на Дафне Каруана Галиция, заяви евродепутатката София Инт Велд. Мисия от седем евродепутати прекара два дни във Валета, за да наблюдава разследването за убийството на журналистката. Случаят, в който бяха замесени имената на високопоставени малтийски служители, накара Мускат да обяви, че ще подаде оставка на 12 януари.", "date": "2019.12.04", "title": "Свидетел: Бизнесменът Фенек поръча убийството на журналистката Дафне"}
{"url": "https://www.24chasa.bg/novini/article/7942450", "text": "Френският президент Еманюел Макрон заяви днес, че няма \"възможен консенсус\" с Турция за определението за тероризъм, предадоха АФП и БТА. Макрон посочи това на пресконференция след срещата на върха на НАТО в Уотфорд, близо до Лондон. Не виждам възможен кносенсус, каза Макрон. Турция предприе на 9 октомври военна операция в Североизточна Сирия срещу кюрдкската милиция Силия за защита на народа /СЗН/, която Анкара разглежда като терористична организация, свързана с Кюрдската работническа партия /ПКК/. Силите за защита на народа подкрепяха международната коалиция в борбата й срещу групировката \"Ислямска държава\" и други джихадистки организации.", "date": "2019.12.04", "title": "Макрон не вижда \"консенсус\" с Турция за определението за тероризъм"}
{"url": "https://www.24chasa.bg/novini/article/7942473", "text": "Спасители са евакуирали всички 14 членове на екипажа на пострадал товарен кораб в Егейско море, съобщиха гръцките власти, цитирани от Асошиейтед прес и БТА. В съобщение на бреговата охрана се казва, че на двама от моряците на кораба ще бъде необходимо болнично лечение за наранявания, които не са животозастрашаващи. Плаващият под знамето на Либерия кораб сигнализира по радиото за помощ, докато плавал днес между островите Скирос и Лесбос в централната част на Егейско море. Моторът на кораба се повредил и той се наклонил след като вълни обърнали товара от стомана. Три военни хеликоптера, два военни кораба, спасителна лодка на бреговата охрана и пет търговски кораба помогнаха в спасителната операция. Корабът New Leo плувал от гръцкото пристанище Елефсина към Турция.", "date": "2019.12.04", "title": "Товарен кораб пострада в Егейско море, 14 моряци са спасени"}
{"url": "https://www.24chasa.bg/novini/article/7942552", "text": "Негово светейшество българският патриарх Неофит стана почетен член на Славянската литературна и артистична академия. Тържественото награждаване стана при представянето на благословената от предстоятеля на БПЦ-БП международна антология \"Хлеб наш насущний\", в която са включени стихове на известни наши и чужди писатели и поети за словото, Бога и нравствеността. Това съобщиха от Българската патриаршия. Елка Няголова - председател на Славянската литературна и артистична академия, е поздравила патриарх Неофит и му е пожелала дълги години да води Българската православна църква и да бъде духовен стожер за родината ни. Тя е изтъкнала и факта, че с голям ентусиазъм в изготвянето на книгата са участвали Съюзът на българските писатели и Съюзът на българските журналисти. Негово светейшество е поздравил всички писатели и творци на словото, като ги е насърчил още по-активно да работят на интелектуалната нива. На представянето на книгата патриарх Неофит е бил придружен от архимандрит Василий - протосингел на Софийската митрополия, присъствали са също посланици, писатели, поети, интелектуалци и общественици.", "date": "2019.12.04", "title": "Патриарх Неофит - почетен член на Славянската литературна и артистична академия"}
{"url": "https://www.24chasa.bg/novini/article/7942539", "text": "44 млн. евро и 15 млн. долара с кибератаки от България източила банда, чийто лидер е ливанецът Рамез Шараф, който живее у нас от 20 г., научи “24 часа”. Той и брат му Газуан Шараф са представители на едрия бизнес в България и през годините се замесиха в няколко скандални сделки с държавата (виж по-долу). Жертвите на киберсхемата за източване на пари са американски и европейски фирми. Банковите им сметки са източвани, а парите били превеждани в Китай и Хонконг. Бандата е арестувана при операция на отдел “Киберпрестъпност” на ГДБОП. Задържани са общо 8 души - лидерът Рамез Шараф, сънародникът му Наузат Мури, гъркът Геоли Смарула и 5-има българи. Те регистрирали фирми на името на роми, за да няма следи към босовете на бандата. Схемата е следната - от името на фирмите се изпращали имейли с вируси до западни компании. Лъжели ги, че е съобщение от банка. Вирусът прониква в компютърната система, когато се отвори прикаченият файл. След това киберизмамниците имали достъп до пощите на фирмата и дори възможност за подмяна на съобщенията. Така следели комуникацията и чакали една от компаниите да прати фактура на другата. В този момент, освен да четат, измамниците подменяли банковата сметка с такава на някоя от контролираните от тях фирми бушони. Минути след пристигането на парите те се нареждали по сметки в азиатските държави. Подставените лица печелили по 5% от преводите. Схемата действала от 2016 г. Имат над 40 успешни удара, но нито един не е срещу българска фирма. Разследването е съвместно с партньорски служби от държави, чиито граждани и фирми са пострадали. 50-годишният Рамез Шараф има десетки фирми у нас. Занимава се основно с инвестиции в строителството и туризма, но и с износ на дървен материал, както и със сладкарство. Собственик е на популярна верига за арабски сладки. Наследява много от фирмите на брат си д-р Газуан Шараф, който пристига в България още по времето на комунизма, за да учи медицина. Дипломирал се като неврохирург и започнал работа в санаториума в село Искрец до Своге. В средата на 90-те Газуан Шараф се връща в Ливан и се появява отново в България през 1997 г., вече като бизнесмен. Става шеф на гръцко-ливански консорциум и купува ЦУМ, който по-късно е продаден на фирма на Георги Гергов на много по-висока цена. През 2005 г. фирми на Газуан Шараф и на брат му сключват скандална сделка - купуват 1500 дка гора в село Искрец на цени 5 пъти под пазарните. Преди това кметът на Своге Емил Иванов е предложил на Общинския съвет да актуват имотите от публична държавна в частна собственост, за да може да ги продаде на Шараф. Сделката се разследваше от прокуратурата. След това Иванов стана депутат и областен управител, а после отново се върна в Своге като кмет. И до днес е на поста си. Горите около Своге бяха заменени за терени на Черноморпието, където братята Шараф изграждат хотелски комплекси. От 3 г. насам много от тях се продават от съдебни изпълнители заради дългове. Освен това през 2005 г. подписаха договор и за апетитен военен имот на кръстовището на столичните улици “Ситняково” и “Оборище”. Цената е 40 милиона евро. На терена се изгради голям мол, а печалбата на Шараф се оказа двойна след продажбата на терена. Газуан и Рамез Шараф купиха и земята под Царските конюшни през 2003 г. от областната управа, ръководена тогава от Росен Владимиров, който после избяга от страната и заживя в Швейцария. Цената за терена беше 10 млн. евро. По време на тройната коалиция братята Шараф купиха и апетитни военни имоти по морето.", "date": "2019.12.04", "title": "Ливанец с български паспорт източил 44 млн. евро от западни фирми с кибератака"}
{"url": "https://www.24chasa.bg/novini/article/7942471", "text": "От 1 януари текстовете трябва да влязат в сила. Те осигуряват домашен помощник и на възрастните, които не могат да се самообслужват. На родителите на деца с увреждания и членове на семейства, които полагат грижи за инвалиди и възрастни, пък законът дава до 30 дни “отпуск” в рамките на една година - ще имат право да оставят своя безпомощен близък в социална услуга или да получат заместваща грижа в домашна среда. Ако детето или възрастният човек е с 90% и повече увреждане, първите 14 дни от услугата са безплатни. Консултации и обучения за родители, превенция на изоставянето на деца, ранна интервенция на уврежданията, подслон на жертви на домашно насилие и трафик, приюти за бездомни и др. услуги са предвидени още без заплащане. Нова агенция за социалните услуги ще следи за качеството им. Въпреки че законът бе приет от парламента, сега патриотите настояват първо да се направи дискусия, която да доведе до промени в текстовете, внесли смут в обществото. Визират се именно страховете как щели да се отнемат деца. Протестите на родителите обаче се прехвърлят от документ на документ. Те започнаха срещу Стратегията за детето. После някои съзряха опит за отнемане на деца и в Закона за детето. Преди седмици пък организатори обясниха, че в Закона за социалните услуги се дават повече правомощия на НПО, като се засилвала и ролята на държавата по отношение на възпитанието и отглеждането на децата. Срещу новия закон се обявиха и от “Атака”. Във вторник, когато Деница Сачева бе гласувана за нов социален министър, те поискаха отлагането му. Няма да отстъпя от постигнатото по отношение на услугите и ангажиментите към хората с увреждания, заяви обаче от трибуната Сачева. ", "date": "2019.12.04", "title": "Заради страх от “норвежци” патриотите \nспират пари на инвалидите (Обзор)"}
{"url": "https://www.24chasa.bg/novini/article/7942691", "text": "Депутатите гласуваха с пет милиона лева повече за увеличение на заплатите на социалните работници с 15 процента. Предложението е на народния представител от \"БСП за България\" Дора Янкова за увеличение на разходите за персонал от 120, 188 млн. лв. на 125, 188 млн. лв, предава БТА. Янкова поясни, че предложението касае около 4700 човека. По думите й средната заплата за начинаещ в тази сфера е малко над минималната заплата. Янкова настоя, че е необходимо това да продължи като политика на българския парламент. Светлана Ангелова, заместник-председател на парламентарната социална комисия от ПГ на ГЕРБ, заяви, че ГЕРБ ще подкрепят това предложение. Ангелова посочи, че заплатата на начинаещ социален работник е близка до минималната работна заплата. \"Колегите социални работници и работещите близо 4 700 заслужават по-високо увеличение на заплатите от 1 януари 2020 г. от предвиденото десетпроцентно увеличение в бюджетната сфера\", каза Ангелова и уточни, че става въпрос за пет милиона лева, които ще намерят място във фонд работна заплата от вътрешно преструктуриране на бюджета на МТСП. Ангелова посочи, че това е един реверанс към тази тежка и изключително отговорна професия и изтъкна, че по този начин ще могат да мотивират тези хора да работят както и досега със сърце и душа в тази изключително тежка и отговорна професия. Лидерът на БСП Корнелия Нинова отбеляза, че се случва нещо, което рядко са виждали в тази зала. Аз искам да поздравя управляващите от ГЕРБ и ОП за това, че проявиха разум и подкрепят предложението на БСП за България, обърна се Нинова към мнозинството. Предложението бе гласувано единодушно със 199 гласа \"за\".", "date": "2019.12.04", "title": "Депутатите гласуваха 5 млн. лева повече за заплати на социалните работници"}
{"url": "https://www.24chasa.bg/novini/article/7942700", "text": "Френският президент Еманюел Макрон е предложил днес организиране на международна конференция за оказване на помощ на Албания да се справи с разрушенията след земетресението в края на ноември, което отне живота на над 50 души, предаде АФП. Имаме нужда от конференция за солидарност с Албания, заяви френският президент след срещата на върха на НАТО в Уотфорд, край Лондон, предава БТА. Тази конференция, на която Франция може да е домакин, цели да мобилизира едновременно публични и частни партньорства, за да се организира възстановяването след земетресението, оставило близо 5000 души без покрив, обясни Макрон. Албансикят премиер Еди Рама благодари на 30 ноември на спасителните екипи от чужбина, включително от Франция, пристигнали за оказване на помощ след земетресението от 6,4 по Рихтер, разтърсило Албания. Отношенията между Париж и Тирана пострадаха през последните седмици заради съпротивата на Париж за започване на преговори за присъединяване към ЕС с Албания и Северна Македония. Връщайки се към тази тема, Макрон отново обясни, че \"условията не са били изпълнени\" и че процедурата за преговори за присъединяване е \"твърде бюрократична и неясна, едновременно нечетлива и невъзможно да бъде спряна\". Париж представи през ноември предложенията си за реформиране на тази процедура, най-вече за това тя да бъде направена обратима. Макрон отново заяви, че е против разделяне на Албания и Северна Македония в процеса на присъединяване. Френският президент Еманюел Макрон определи срещата на върха на НАТО като \"позитивна\" и \"конструктивна\", независимо от предишните си думи, че алиансът е в \"мозъчна смърт\", предаде Асошиейтед прес. На пресконференция днес Макрон отново заяви, че стои зад думите си, като изтъкна, че те са предизвикали дебат в НАТО по важни стратегически проблеми, а \"когато има лед, са нужни ледоразбивачи\", но добави, че е прекалено рано за се твърди, че всички съюзници са съгласни по бъдещите приоритети на съюза. По думите му все още има разногласия, които трябва да бъдат решени през следващите месеци. Френският президент потвърди и призива си за връщане към диалог с Русия с цел засилване на доверието и сигурността на континента.", "date": "2019.12.04", "title": "Макрон предлага конференция за оказване\nна помощ на Албания след труса"}
{"url": "https://www.24chasa.bg/novini/article/7941184", "text": "От 1 януари догодина минималната работна заплата ще бъде 610 лв. Това предвижда бюджетът на Държавното обществено осигуряване, който бе приет окончателно в парламента днес. НС разпореди в едномесечен срок от обнародването на закона в \"Държавен вестник\" Министерският съвет съвместно с НОИ и НЗОК да направи анализ и разработи мерки за ограничаване на злоупотребите при получаване на краткосрочни парични обезщетения по Кодекса за социално осигуряване. При превишение над предвидените разходи по бюджета на ДОО МС може да одобри допълнителен трансфер по реда на Закона за публичните финанси. Увеличава се възрастта за пенсиониране на служителите от ДАНС от 60 на 63 години, а на НСО от 53 на 55 години.", "date": "2019.12.04", "title": "От 1 януари догодина минималната работна заплата ще бъде 610 лв."}
{"url": "https://www.24chasa.bg/novini/article/7941208", "text": "Над 500 артикула с надписи и лога на популярни модни брандове, предлагани за продажба в търговската мрежа без съгласието на притежателя на изключителното право, са иззели вчера служители на сектор „Противодействие на икономическата престъпност“ в ОДМВР-Видин. По време на спецакцията са претърсени пет търговски обекта в града. Общият брой на иззетите от магазините дрехи (тениски, блузи, спортни комплекти, якета), обувки и чанти възлиза на 507. Работата на разследващите продължава, по случаите са образувани четири досъдебни производства.", "date": "2019.12.04", "title": "МВР иззе 507 фалшификата на модни марки във Видин"}
{"url": "https://www.24chasa.bg/novini/article/7941260", "text": "Котка уби деветмесечно бебе, докато спеше в детската си количка, а майката вършела къщна работа. Майката на момичето Снежана отишла да провери дъщеря си Александра, която оставила в задния двор на дома им в Липовецки, Украйна, докато вършила някои домакински работи. 22-годишната майка се приближила до бебето и видяла, че една от домашните котки на семейството седи на лицето ѝ, предава \"Канал 3\". Котката скочила от детската количка и избягала. Бебето било задушено и не дишало. Снежана се обадила на спешните служби, които изпратили фелдшери и линейка, но въпреки всичките им усилия, бебето не могло да бъде спасено.", "date": "2019.12.04", "title": "Котка уби бебе, което спеше в детската си количка"}
{"url": "https://www.24chasa.bg/novini/article/7941279", "text": "Първото заседание на Европейската комисия под председателството на Урсула фон дер Лайен днес е било изцяло без хартия. Това съобщи Фон дер Лайен и отбеляза, че така се прави нова стъпка в работата на комисията. Имаме още много важни задачи, но това е важна първа крачка, добави тя. Фон дер Лайен съобщи, че кабинетът й ще се състои от служители от 16 националности. Тя е призовала подобна пъстрота да постигнат и еврокомисарите, предаде БТА. Председателят на ЕК добави, че комисията е изпълнила целта половината от ръководната администрация да бъде съставена от жени. Това е революция, каза Фон дер Лайен. Занапред комисията ще изслушва всяка седмица доклад за външнополитическата обстановка. Предвижда се еврокомисарите да съгласуват всяко свое действие с външнополитическо измерение с върховния представител на ЕС по външната политика и сигурността.", "date": "2019.12.04", "title": "ЕК с първо заседание днес, не ползва хартия"}
{"url": "https://www.24chasa.bg/novini/article/7941273", "text": "Жител на руския град Перм устрои истински кървав екшън в сряда сутринта. Мъжът първо открил огън по минувачите от прозореца на апартамента си, но след като не уцелил никого, излязъл на улицата. С ловно оръжие в ръка той започнал да стреля на посоки, при което ранил смъртоносно една жена. С огнестрелни рани в болница са настанени случаен минувач и един от дошлите на място служители на реда. Повредени са и паркираните в района автомобили. По-късно стана ясно, че нападателят е 50-годишният гражданин на Перм Дмитрий Коростильов, който има зад гърба си съдебни присъди. Според следствието, в момента на стрелбата той се намирал в състояние на силно наркотическо или алкохолно опиянение. Оръжието, от което открил стрелба, било незаконно притежавано, предава \"Канал 3\". Стрелецът е задържан, срещу него са повдигнати няколко обвинения, сред които убийство от хулигански подбуди и посегателство на живота на сътрудник на органите на реда. По непотвърдена информация, убитата жена е съпруга на Коростильов. Според очевидци, те се скарали в дома си и тя излязла на улицата, където мъжът й я застрелял.", "date": "2019.12.04", "title": "Мъж стреля по хора в Перм и уби жена, други двама са ранени"}
{"url": "https://www.24chasa.bg/novini/article/7941312", "text": "Агенция \"Пътна инфраструктура\" обяви правилата за компаниите, които искат да партнират в предоставянето на услуга по събиране на пътни такси на база изминато разстояние - тол, съобщиха от Агенцията. На 29 ноември Управителният съвет на АПИ прие актуализирани Общи условия към договорите за предоставяне на услуга за електронно събиране на пътни такси между АПИ и националните доставчици на услуга за събиране на пътни такси (НДУ). Новите общи условия изменят сега действащите, приети през декември 2018 г., и отразяват последните нормативни промени, въведени в Закона за пътищата и Наредбата за условията, реда и правилата за изграждане и функциониране на смесена система за таксуване на различните категории пътни превозни средства на база време и на база изминато разстояние. Компаниите, които са вписани в регистъра на АПИ като национални доставчици на услуга за събиране на пътни такси, вече са уведомени за измененията. Те имат десет работни дни да се запознаят с тях и, в случай че са съгласни, им предстои да сключат нови договори с АПИ - за събиране на толтакси и/или за събиране на винетни такси. Сключването на нови договори няма да се отрази на процеса на събиране на винетни такси. Към момента в регистъра, поддържан от АПИ, са вписани четири дружества. Две от тях - \"Интелигентни трафик системи\" ЕАД и \"Конкорд Смарт Инфраструктура\" АД, имат влезли в сила договори, въз основа на което предлагат електронни винетки. С третото дружество - \"Телетол\" АД, Агенцията има сключен договор, но тъй като компанията не е постигнала техническа съвместимост за продажба на винетки, понастоящем не предоставя подобни услуги. Дружеството \"Иком\" ООД е вписано в регистъра като НДУ. Във връзка с предстоящото влизане в търговската експлоатация на толсистемата, всеки от националните доставчици на услуга за електронно събиране на пътни такси ще трябва да премине процедура по оперативна съвместимост. Целта на процедурата е да се оцени възможността на системите на отделните НДУ ефикасно да се свържат и взаимодействат с електронната система на АПИ. Всеки друг търговец, който иска да предоставя услуга за електронно събиране на пътни такси, също ще трябва да премине през процедура по оперативна съвместимост. Такива търговци обаче ще трябва да започнат процеса от самото начало - първо да бъдат вписани в регистъра на АПИ като НДУ, след което да сключат договор с Агенцията и едва след това да се интегрират със системата. Провеждането на процедурите за оперативна съвместимост ще бъде придружено от тестове с изминаване на реален маршрут от пътни превозни средства с монтирани бордови устройства. Това не само ще спомогне да се установи дали НДУ имат техническа готовност да предоставят услуги, свързани с толтакси, но ще осигури и всички условия за преминаване на Електронната система на Агенцията от фаза техническа експлоатация във фаза на търговско опериране. За целта е разработен регистрационен формуляр, с който желаещите транспортни фирми могат да заявят участие в пробни пътувания. След започване на процедура по оперативна съвместимост, транспортните фирми ще бъдат информирани и ще имат възможност от сайта на Националното толуправление на адрес www.bgtoll.bg да изтеглят специалния формуляр. Резултатите от тестовете ще бъдат публикувани на сайта, за да могат всички заинтересовани лица да се запознаят с тях. Общите условия са достъпни на страницата на АПИ.", "date": "2019.12.04", "title": "АПИ обяви правилата за партньорите й в събиране на толтакси"}
{"url": "https://www.24chasa.bg/novini/article/7941316", "text": "Председателят на Европейската комисия Урсула фон дер Лайен коментира днес, че засега не се предвиждат достатъчно средства за отбрана в проектобюджета на ЕС до 2027 година. По нейните думи е необходимо ЕС да разполага с повече самостоятелност в полето на отбраната, предаде БТА.  Същността на НАТО винаги ще бъде в чл. 5 от Вашингтонския договор за взаимната защита. Убедена съм, че на места НАТО отсъства и е важно ЕС да може да реагира, особено при кризи. ЕС има своите възможности в дипломацията, чрез инвестициите за развитие, но трябва да продължим да укрепваме европейския отбранителнен съюз, добави тя. Фон дер Лайен посочи, че желае в отношенията с Вашингтон да се намери взаимоизгоден подход. ЕС и САЩ са здраво свързани от дълги години. Наистина по някои въпроси мненията ни се разминават и трябва да обсъдим това, каза тя. По нейните думи, независимо от някои различия, ЕС и САЩ са съюзници. Готова съм да обсъдя решенията по въпроса с въвеждането на допълнителни мита. Между нас стоят въпроси, чието решение е трудно, призна председателят на ЕК. Тя добави, че сериозни въпроси има с Анкара. Фон дер Лайен изрази надеждата за \"много искрен разговор\" за съседските отношения и за спазването на международното право. Фон дер Лайен призова за независимо и задълбочено разследване в Малта на покушението срещу журналистката Дафне Галиция. Загрижена съм от последните събития, строго осъждаме убийството на Дафне. То е посегателството срещу честните медии, които са в основата на нашите демократични общества. Журналистите трябва да могат да работят спокойно, добави председателят на ЕК. Тя съобщи, че ЕС организира донорска конференция за възстановяването на Албания от неотдавнашните земетресения. По нейните думи Западните Балкани трябва да знаят, че са важни за ЕС. Фон дер Лайен призова Скопие и Тирана възможно най-скоро да започнат преговори за присъединяване. Председателят на ЕК съобщи, че следващата седмица комисията ще представи щрихите на т. нар. \"Зелен договор\" - действията за опазване на околната среда и за енергиен преход в следващите пет години. По нейните думи се предвижда обособяването на фонд за подпомагане на по-уязвимите хора в този преход с европейски средства. Според Фон дер Лайен енергийният преход създава възможности за икономически растеж. По нейните думи около 100 милиарда евро ще залегнат в следващия седемгодишен бюджет на ЕС в областта на енергийния преход. Очаква се следващата седмица ЕС да съобщи цената на прехода, както и какви биха били щетите, ако не се предприемат нужните действия.", "date": "2019.12.04", "title": "Фон дер Лайен иска ЕС да има повече самостоятелност в полето на отбраната"}
{"url": "https://www.24chasa.bg/novini/article/7941341", "text": "Русия смята да предприеме ответни действия след експулсирането на служители на руското посолство в Германия, се казва в изявление на руското външно министерство, цитирано от ТАСС и БТА. \"Смятаме изявлението на германската страна за експулсиране на двама служители на руското посолство в Берлин за неоснователно и неприятелско. Политизираният подход към следствени въпроси е недопустим. Принудени сме да осъществим комплекс от ответни мерки\", заяви руското дипломатическо ведомство. Тази сутрин посланикът на Русия в Германия Сергей Нечаев е бил извикан в германското външно министерство, където му е била предадена вербална протестна нота във връзка с нови сведения по делото за убийството на грузински гражданин в Берлин. Според електронното издание на сп. \"Шпигел\" в нотата е поискано Русия да сътрудничи на германската федерална прокуратура, която е поела разследването. Говорителят на Кремъл Дмитрий Песков определи като абсолютно безпочвени подозренията, че Русия може да е замесена в убийството на грузинеца в Берлин. Разследването се пое от германската федерална прокуратура, тъй като има достатъчно улики, сочещи, че убийството е извършено \"било по заповед на руските държавни власти, или от властите на Чечения като част от Руската федерация\", отбелязва германското външно министерство. На 23 август в парка Тиргартен в Берлин беше застрелян с три куршума, от които два в главата, 40-годишният грузински гражданин Зелимхан Хангошвили, който е воювал на страната на антируски сепаратисти в Чечения, предаде Франс прес. Убийството било извършено с пистолет със заглушител. Очевидци го определили като екзекуция. Близо до местопрестъплението бил задържан руснак, който имал документи за самоличност на името на Вадим Соколов, 49-годишен. Те обаче не съществуват в руските бази данни. Смята се, че задържаният в действителност е 54-годишният Вадим Красиков, срещу когото Москва е издала международна заповед за задържане за убийството на руски бизнесмен през 2013 г. Видеокадри показват как той се приближава до жертвата с колело и стреля в гърба и главата й.", "date": "2019.12.04", "title": "Песков: Русия не е замесена в убийството на грузинеца в Берлин"}
{"url": "https://www.24chasa.bg/novini/article/7939986", "text": "Учениците от гимназиите в континенталната част на Китай са първи в света по четене, математика и науки, следвани от Сингапур, който бе първенец през 2015 г. Това сочат резултатите от международно сравнително проучване на Организацията за икономическо сътрудничество и развитие (ОИСР). Програмата за международно оценяване на учениците се провежда на всеки три години и има за цел да оцени колко добре използват знанията си 15-годишните деца по света при решаването на проблеми. В проучването участваха близо 600 000 ученици от 79 държави и региона. При следващото, което ще се проведе през 2021 г., ще бъде включено и творческото мислене, отбелязва  Китай участва за първи път в проучването през 2009 г., когато за представители на страната бяха избрани ученици от Шанхай. Тогава те бяха шампиони и в трите категории. В общото класиране Китай слезе на 10-то място през 2015 г., когато бе представен от Пекин, Шанхай, Дзянсу и Гуандун. Тогава китайските ученици бяха на 27-мо място по четене, на 6-то по математика и на 10-то по науки. В последното проучване на ОИСР учениците от Пекин, Шанхай, Дзянсу и Джъдзян успяха да са първи в трите категории, докато тези от Макао се класираха на трето място, а от Хонконг на четвърто по четене и математика.", "date": "2019.12.04", "title": "15-годишните ученици в Китай водят в света по четене, математика и науки"}
{"url": "https://www.24chasa.bg/novini/article/7941438", "text": "Най-голям дял от семейния бюджет на домакинствата в България спрямо останалата част на Европейския съюз отива за свързани с телекомуникациите разходи. Това показват данни на европейската статистическа служба Евростат. През 2018 г. домакинствата в блока са похарчили над 200 млрд. евро – 1,3% от европейския брутен вътрешен продукт, за комуникации – пощенски услуги, оборудване и услуги за телефон и факс. Това представлява 2,3% от общите потребителски разходи на домакинствата. Най-голям дял през 2018 г. е трябвало да отделят домакинствата на Балканите и по-конкретно в България – 4,8%, следвана от Гърция – 4,4% (данни за 2017 г.), Румъния (4,1%) и Хърватия (4%). На обратния полюс са Люксембург с най-малък дял от 1,3%, Великобритания – 1,6%, Дания и Австрия с по 1,9%. От всички основни бюджетни пера комуникациите отбелязват най-значителен спад на дела отделяни средства през последното десетилетие на територията на ЕС. Той намалява от 2,8% от всички разходи на домакинствата през 2008 г. до 2,3% през 2018 г. (понижение с 0,5 пр. п.). В периода между 2008 г. и 2018 г. този процент намалява в повечето държави членки на блока, показват данните на Евростат. Най-голям този спад е в Естония – от 3,8% през 2008 г. до 2,5% десет години по-късно (спад от 1,3 пр. п.). След Естония по този показател се нареждат Холандия (-1,1 пр. п.), Полша (-1 пр. п.), Франция (-0,8 пр. п.), Ирландия (-0,7 пр. п.) и Чехия, Португалия и България с по -0,6 пр. п. В четири държави членки разходите за телекомуникации нарастват през последните десет години, като първото място е за държава от Балканите – Румъния (с 2 пр. п.). Тя е следвана от Литва (0,5 пр. п.), Швеция (0,4 пр. п.) и Хърватия (0,2 пр. п.).", "date": "2019.12.04", "title": "Българите харчат най-много за телекомуникации в ЕС"}
{"url": "https://www.24chasa.bg/novini/article/7941441", "text": "Разследващият журналист Марин Николов, който през септември тази година, напусна работа в Нова телевизия, започва работа в bTV. Това съобщи той в профила си във фейсбук. \"От днес започвам работа в bTV. Малко рестарт. Ще правя новини, разследвания и репортажи за нещата от живота по телевизия, която и сега пази поведението на четвърта власт. Дано продължи дълго така. Чест и почитания към новите колеги и към всички, които бяха с мен през последните месеци. Пътят не е равен и едва ли ще бъде, но това вече не е изненада. Живи и здрави, продължаваме заедно!\", споделя Николов. Николов напусна Нова телевизия няколко месеца, след като ръководството й прекрати договорите на Генка Шикерова и Миролюба Бенатова. По думите на Николов той напуска тогава, защото преди това е бил в платен годишен отпуск, който е прекарал в САЩ. \"Поисках детайли по предлагания от Нова договор с мен, от там се съгласиха на някои корекции по него, но аз не приех офертата. Човек трябва да вярва в средата около себе си и нещата, които върши там\", пише още той в профила си в социалните мрежи.", "date": "2019.12.04", "title": "Журналистът Марин Николов, който напусна Нова през септември, отива в bTV"}
{"url": "https://www.24chasa.bg/novini/article/7941481", "text": "", "date": "2019.12.04", "title": "Тръмп и Ердоган обсъдиха съюзническите ангажименти на Турция (Снимки)"}
{"url": "https://www.24chasa.bg/novini/article/7941391", "text": "13-годишна ученичка е трябвало да напише есе за гърдите си. Домашната задача е дал учителят й по биология в Швейцария, пише порталът Но истината излязла наяве, родителите й разбрали какво се е случило. Те останали без дъх и описали случая като \"сексуално посегателство\" пред департамента по образованието в швейцарския кантон. И реакцията от служителите там не закъсняла - те преждевременно пенсионирали учителя. Педагогът смята, че безпочвено е критикуван и се аргументира с това, че става въпрос за грешно разбиране на задачата за есето. Той защитава темата като \"напълно нормална\", и казва: \"Съчинението беше част от урока по генетика\".", "date": "2019.12.04", "title": "Ученичка трябвало да пише есе за гърдите си, педагогът й е уволнен"}
{"url": "https://www.24chasa.bg/novini/article/7941557", "text": "Всичко, което беше възможно в рамките на тази бюджетна процедура беше направено за БАБХ и всички, разбира се според техния принос и оценка, ще получат увеличение на възнагражденията през следващата година. Това каза министърът на земеделието, храните и горите Десислава Танева днес в отговор на журналистически въпрос за това доколко е основателен днешният протест на служителите от Българската агенция по безопасност на храните и искането им за отделяне на бюджета им от този на МЗХГ , както и увеличаване му с 40 млн. лева, предава БТА. Танева припомни, че за първи път такова увеличение на заплатите в системата на БАБХ е инициирано по време на първия й мандат. \"Това като политика и като разбиране ще го продължа. Имаме в бюджета над 10 млн. лева предвидени за увеличение на заплатите. Така че всичко, което е възможно, е направено, в това число и с приетата промяна за компенсиране на дефицита, който беше натрупан в системата през годините\", каза министър Танева. На въпроса как ще коментира исканията за увеличение на консумативите и техническо оборудване в агенцията, Танева каза: \"Всеки може да има подобни искания на която и да е позиция, от което и да е работно място - и в държавната администрация, и в частния сектор и във всяко от тях може да се намерят основания, но всеки може да се разпростира според възможностите си\". Като граждани обаче на първо място не трябва да забравяме, когато искаме, да си задаваме и въпроса - \" а какво дадохме\", коментира още министър Танева. Земеделският министър откри днес изложението \"Обичам българската риба\", организирано от Изпълнителната агенция по рибарство и аквакултури и МЗХГ на площад \"Бански\" в столицата. Помолен за коментар по същата тема изпълнителният директор на БАБХ проф. Паскал Желязков посочи, че бюджетът на агенцията не може да бъде изваден от МЗХГ. \"На всеки не му достигат парите, но бюджетът не е бездънен, той е разчетен според възможностите на държавата\", посочи той. По думите на Паскал Желязков заплатите в БАБХ винаги са били осигурени, министерството винаги се е отнасяло положително към исканията им и той недоумява защо имало такава нагласа за недостиг на пари. Апаратура и техника имало достатъчно, макар винаги да може и повече. Тази година само е закупен нов апарат за диагностика на африканската чума по свинете и сме втората лаборатория в ЕС с подобен апарат, посочи шефът на БАБХ. Лабораториите във Велико Търново и Стара Загора също били снабдени с подобна апаратура за диагностика. Относно недостигът на кадри от ветеринарни лекари проф. Желязков не отрече проблема. Повечето завършващи млади лекари заминавали в чужбина, но с този проблем трябва да се справя държавата. Работещи в Българската агенция по безопасност на храните протестираха днес на площад \"Независимост\". Протестният митинг се организира от Национална федерация \"Земеделие и горско стопанство\" към КТ \"Подкрепа\". Барбун, калкан, чернокоп, сафрид, цаца, батус са само час от българските черноморски риби, плюс морски раци, които производители предложиха на изложението \"Обичам българската риба\" на пл. \"Бански\" в столицата днес. В навечерието на Никулден то се организира от Изпълнителната агенция по рибарство и аквакултури и МЗХГ, и бе открито от земеделския министър Десислава Танева, изпълнителния директор на БАБХ проф. Паскал Желязков и изпълнителния директор на ИАРА - д-р Галин Николов. Министър Танева каза, че за следващата година се планира кампанията да бъде много по-широкомащабна, на която да се представи производството на аквакултури в България и тяхното приложение в кухнята и в здравословното хранене. По думите й, през последната година всички показатели са положителни - и за производството на риба, и за предлагането, което е общо над 64 хил. тона /вътрешно производство и внос/, или с над 10 на сто повече в последните три години. По отношение на потреблението, то също се увеличава, макар и с малки темпове, като за 2018 г. е 2,5 кг на човек годишно, посочи министър Танева. \"Като консумация имаме да достигаме другите страни, като в традиционните консуматорки на риба тя е 5-6 пъти по-голяма, но това е въпрос на традиции в храненето и история на националната кухня\", коментира тя. За подкрепа на производителите МЗХГ прилага Програмата за морско дело и рибарство с над 62 на сто изплащане за изминалата година, каза още министърът. Галин Николов подчерта, че износът /около 10 хил. тона годишно/ е по-голям от вноса и през последните години производството на аквакултури у нас значително се е увеличило. Най-много изнасяме сладководна риба от видовете шаран, бял амур, толстолоб. Консумацията на риба в други държави - членки на ЕС, за съжаление, е по-голяма от нашата и затова износът е насочен натам, каза д-р Николов. По думите на проф. Паскал Желязков контролът преди Никулден е съвместно с другите институции, които имат отношение към предлагането и търговията с риба. Той ще започне от доставчиците на риба - вносители или производители, през преработвателите, търговията на едро и на дребно - по цялата верига. По отношение на произхода на рибата, доставчиците трябва да представят цялата документация за него и документите да бъдат доставени в БАБХ за осъществяване на контрол.", "date": "2019.12.04", "title": "Танева: Всичко възможно в тази бюджетна процедура беше направено за БАБХ"}
{"url": "https://www.24chasa.bg/novini/article/7941570", "text": "До края на 2019 г. ще бъдат монтирани общо 180 филтъра на комини на домакинства, които се отопляват на дърва и въглища с цел подобряване на качеството на въздуха. Това заяви днес пред журналисти кметът на София Йорданка Фандъкова. Тя провери монтирането на първия от новите филтри в рамките на новата програма на Столичната община за поставяне на филтри на комините на домакинства, които се отопляват на дърва и въглища в районите \"Красна поляна\" и \"Слатина\". Консумацията на филтъра е 30 вата, колкото на една електрическа крушка, посочи Дамян Дамянович, представител на консорциума от фирми, изпълняващи проекта. Той обясни, че в комина се поставя един електростатичен електрод, който създава електростатика и спира фините прахови частици, допълва БТА. Тягата на горивните газове излиза, така че печката се разгаря нормално. След приключване на горенето, частиците изпадат в горивната инсталация, където претърпяват вторично изгаряне, отбеляза Дамянович. Филтрите спират повече от 80 процента от праховите частици като дори и неприятната миризма изчезва. Разходът на електричество на тези уреди е между 12 и 15 лв. на година. На домакинствата филтрите се предоставят безвъзмездно, финасирането е от бюджета на СО. Цената на един филтър е 3950 лв. Кметът Фандъкова разясни, че поставянето на филтрите е допълваща мярка към двата големи проекта на СО за подмяна на отоплителните инсталации на дърва и въглища с по-екологични. 80 процента е ефективността на използването на филтрите, каза кметът. Тя посочи, че това не е кардинално решение на проблема, но има редица къщи и домакинства, които не са допустими за влизане в двете големи програми на общината. Инициирахме тази промяна, СОС прие създаването на новата програма, която е тригодишна и обхваща общо 2000 домакинства, разясни Фандъкова. От общината посочиха, че правят периодични проверки в общинските жилища в т.нар. Виетнамски общежития. Там се работи по програма за премахването на тези общежития като се очаква през май-юни догодина да бъдат премахнати три блока. Глобите извън пределите на жилищата са от 100 до 500 лв. при установяване на горене на гуми, кабели и т.н.", "date": "2019.12.04", "title": "Фандъкова: Монтираме 180 филтъра на комини на къщи на дърва и въглища"}
{"url": "https://www.24chasa.bg/novini/article/7941464", "text": "Израелският външен министър Израел Кац благодари на държавите, които гласуваха против ежегодните резолюции в подкрепа на Палестина на сесията на Общото събрание на ООН, съобщи пресслужбата на израелското дипломатическо ведомство, цитирана от ТАСС. \"Министърът на външните работи Кац изрази благодарност на Германия, Чехия, Австрия, България, Дания, Естония, Гърция, Литва, Холандия, Румъния, Словакия, Бразилия и Колумбия за взетото от тези страни решение да променят политиката си на гласуване в Общото събрание на ООН\", се казва в изявлението, предава БТА. Петте ежегодни резолюции в подкрепа на Палестина бяха приети от Общото събрание на ООН с гласовете на 87 страни. Против гласуваха 54 страни, като 13 от тях го направиха за пръв път, отбелязва ТАСС. \"Радвам се, че толкова голяма група страни едновременно решиха да се вслушат в гласа на разума и се обявиха против дискриминацията на Израел в ООН. Това е важна стъпка в борбата с предубеденото отношение към Израел в организацията. Особено важно е да се отбележи промяната в позицията на редица страни от ЕС. Надявам се, че скоро и други държави от ЕС ще заемат такава позиция. Изразявам отделна благодарност на нашите верни приятели - САЩ, Канада, Австралия, Гватемала, Хондурас, Унгария, Микронезия, Маршаловите острови, Науру и Кирибати, които тази година отново гласуваха против резолюциите\", заявява Кац, цитиран от пресслужбата на израелското външно министерство.", "date": "2019.12.04", "title": "Израел благодари на България, че е против резолюциите на ООН за Палестина"}
{"url": "https://www.24chasa.bg/novini/article/7940452", "text": "Иран заяви днес, че е готов за дискусия с Вашингтон в рамките на многостранни преговори, ако САЩ вдигнат своите санкции срещу Ислямската република, подновени след излизането им от международната сделка за иранската ядрена програма, предаде Франс прес. \"Ако те са готови да премахнат санкциите, ние сме готови да дискутираме и да преговаряме, дори на равнище държавни ръководители на страните от формата 5 + 1\", заяви президентът Хасан Рохани в слово, произнесено в Техеран и излъчено от държавната телевизия. Групата \"5 + 1\" включва шестте страни, подписали това споразумение с Иран през 2015 г. във Виена - Китай, САЩ, Франция, Великобритания, Русия и Германия. Рохани припомни, че \"изрично\" е предлагал същото и преди, отбелязва БТА. \"Президентът на САЩ (Доналд Тръмп) сваля санкциите и до един час започваме преговори\", предава думите на иранския държавник медийната корпорация ИРИБ, цитирана от ТАСС. Според Рохани обаче Вашингтон настоява \"първо да се преговаря, а после да се свалят санкции\". Иран е обект на \"несправедливи, жестоки, незаконни, неуместни и терористични санкции\" - \"нямаме друг избор освен съпротива и постоянство\", заяви Рохани. Той повтори, че Техеран \"не затваря вратите за преговори\", но строго ограничи рамките на възможния диалог със САЩ до формата на страните участнички във Виенското споразумение. Върховният ръководител на Иран аятолах Али Хаменей редовно повтаря, че е против всякакви преки преговори между САЩ и Иран, напомня АФП.", "date": "2019.12.04", "title": "Иран: Готови сме за дискусия със САЩ"}
{"url": "https://www.24chasa.bg/novini/article/7940492", "text": "Френският президент Еманюел Макрон отказа да се извини за думите си, че НАТО е в състояние на мозъчна смърт заради липсата на водачество на САЩ и нашествието на Турция в Северна Сирия и заяви, че това негово изявление може да помогне за задействане на разисквания на важни въпроси в алианса, предаде Асошиейтед прес, цитирана от БТА.  След пристигането си на срещата на върха на НАТО близо до Лондон Макрон заяви, че интервюто му за сп. \"Икономист\", което разтревожи някои съюзници, е позволило да се повдигнат фундаментални въпроси, главният от които според него е \"как да се изгради траен мир в Европа\". \"Дебатите в НАТО трябва да са за други неща извън бюджети и финанси\", заяви той. Според Макрон е лидерите носят отговорност \"да изтъкнат потенциално вредни неясноти и да започнат истински стратегически дебат\". Освен изграждането на траен мир в Европа други важни въпроси за НАТО са \"Кой е нашият враг?\" и \"Как да действаме съвместно срещу тероризма?\", заяви френският президент, цитиран от ДПА.", "date": "2019.12.04", "title": "Макрон държи на думите си за мозъчната смърт\nна НАТО"}
{"url": "https://www.24chasa.bg/novini/article/7940508", "text": "Посланик Херо Мустафа отдаде почит пред Мемориала на жертвите на комунизма в София. \"Спазването на човешките права в настоящето е начин да се почете паметта на жертвите на комунизма и да се покаже, че уроците на тоталитарния режим не са забравени.\" Това написаха от Американското посолство в София на страницата си във фейсбук.", "date": "2019.12.04", "title": "Посланик Херо Мустафа почете жертвите на комунизма в София (Снимки)"}
{"url": "https://www.24chasa.bg/novini/article/7940507", "text": "Национална стачка се очаква да блокира обществения живот във Франция, включително транспорта, съобщиха от Външно. От МВнР препоръчват на българските граждани, пребиваващи във Франция или планиращи пътуване в страната, да се информират за актуалната обстановка, като имат предвид възможните затруднения и закъснения на градския транспорт при придвижване от и до летищата, както и закъснения в обслужването на самите летища. При подготовка на пътуване съветваме сънародниците ни да предвидят и осигурят алтернативен транспорт за придвижване от и до летищата, особено в Париж, пише в съобщението на Външно. Френските синдикати в редица сфери на транспорта и услугите обявиха национална неограничена във времето стачка в страната, считано от 5 декември 2019 г. Очаква се няколко милиона работници и служители в държавния и частния сектор да се включат в протестните действия, поради което е възможно да възникнат силни смущения в обществения живот, особено в градския транспорт. По информация на българското посолство в Париж стачката ще обхване железниците (SNCF), като ще бъдат осигурени само 10 % от влаковете на територията на страната, регионалните влакове TER (Transport express regional), от които ще пътуват само 3 %; влаковете Intercites ще бъдат почти изцяло анулирани, особено в регионите Бретан и Окситания. В протестните действия ще се включи и общественият транспорт в Париж и Ил дьо Франс (RATP) - метро, влакове, автобуси и таксита. Синдикатите на наземния персонал на авиокомпанията „Ер Франс“ също са призовали към стачка, поради което може да се очакват затруднения при обработката на пътници и багажи. На 5 декември са планирани повече от 150 протестни събития в цялата страна. Префектурата на полицията в Париж е забранила придвижването и паркирането на автомобили и призовава към затваряне на всички магазини, ресторанти и други обществени обекти по маршрута на стачното шествие в Париж, което е предвидено да започне от „Гар дьо нор“ (Gare du Nord) и да продължи до „Плас дьо ла насион“ (Place de la Nation). Стачка са обявили и в сферата на образованието – очаква се 40 % от училищата да бъдат затворени, а също и множество лицеи и университети. Синдикатите в сферата на енергетиката също ще се включат в протестните действия, като не се предвижда спиране на тока за домакинствата, но са отправени призиви за намаляване на производството на електричество, спиране на тока в държавните и обществени сгради (с изключение на болниците). Има призиви за стачка в седемте френски рафинерии, което не изключва спирането на производството, но според експертни оценки към момента е малко вероятно да се появи липса на гориво по бензиностанциите.", "date": "2019.12.04", "title": "Външно: Национална стачка блокира Париж на 5 декември"}
{"url": "https://www.24chasa.bg/novini/article/7940576", "text": "Правоприлагащите органи на 31 държави, подкрепени от Европол, Евроюст и Европейската банкова федерация (ЕБФ), засилиха усилията си за борба със схемите за незаконен трансфер и пране на пари, съобщава Европол. Петата по рода си акция срещу пране на пари се проведе между септември и ноември 2019 г., в резултат на което бяха идентифицирани 3 833 финансови „мулета“ заедно с 386 вербуващи мулетата, от които 228 бяха арестувани. Бяха открити 1 025 криминални разследвания, много от които все още продължават. Повече от 650 банки, 17 банкови асоциации и други финансови институции са помогнали със съобщения за 7 520 измамни сделки с мулета на пари, предотвратявайки обща загуба от 12,9 милиона евро. Органите на реда, съдебни и финансови власти от Австрия, Белгия, България, Чехия, Дания, Естония, Финландия, Гърция, Германия, Унгария, Ирландия, Италия, Латвия, Литва, Люксембург, Малта, Холандия, Полша, Португалия, Румъния, Словения, Словакия, Испания, Швеция, Австралия, Молдова, Норвегия, Швейцария, Великобритания, САЩ и Украйна са участвали в тази международна операция, предава  . Европол и Евроюст организираха различни оперативни и координационни срещи в Хага, за да обсъдят уникалния подход на всяка държава-членка за справяне с паричните измами в съответната държава. По време на тримесечната акция Европол подкрепи операциите, като подпомогна националните органи при кръстосани проверки на бази данни и събиране на разузнавателни данни за по-нататъшен анализ. Евроюст пък допринесе за бързото придвижване и улесняване на изпълнението на европейските заповеди за разследване. Паричните мулета, за разлика от колегите им за търговия с наркотици, не прекарват незаконни стоки през физическа граница. Вместо това те участват – често несъзнателно – в дейности за пране на пари, като получават и прехвърлят незаконно придобити пари в банкови сметки и/или държави. Вербуващите паричните мулета измислят гениални начини да примамят набелязаните субекти. Тази година случаите, свързани с „романтични измами“, отчитат възход, като престъпниците все повече набират мулета на пари в сайтове за онлайн запознанства, изучавайки жертвите си във времето, за да могат да ги убедят да открият банкови сметки за изпращане или получаване на средства. Престъпниците също все повече се обръщат към социалните медии, за да наемат нови съучастници чрез онлайн реклами за бързо забогатяване. Тази техника е особено популярна сред студенти и млади хора. Дори и мулетата на пари да действат неволно, те извършват престъпление. Правните последици могат да бъдат тежки. В зависимост от правната рамка на страната, мулетата могат да бъдат изправени пред дълъг затвор и да се сдобият с криминални досиета, които биха могли да им навредят сериозно до края на живота им, като никога не бъдат в състояние да се сдобият с ипотека или да открият банкова сметка. За да се повиши осведомеността за този вид измами, днес стартира кампанията за осведомяване #DontbeaMule в цяла Европа. С материали за повишаване на осведомеността, достъпни за изтегляне на 25 езика, кампанията ще информира обществеността за това как действат тези престъпници, как можем да се защитим и какво да направим, ако станем жертва. През следващата седмица международни партньори от органите на реда и съдебните органи, заедно с финансовите институции, ще подкрепят кампанията на национално ниво. „Мислите ли, че можете да бъдете използвани като муле? Действайте сега, преди да е станало твърде късно: спрете да превеждате пари и незабавно уведомете банката и националната си полиция“, се казва в текста на кампанията.", "date": "2019.12.04", "title": "България участник в акция на Европол с над 200 ареста за пране на пари"}
{"url": "https://www.24chasa.bg/novini/article/7939959", "text": "Използването на енергия в строителния сектор на Китай заема около 40% от общото ѝ потребление в страната. Затова е наложително да се насърчи строителството на „зелени\" сгради. През последните години напредъкът на страната в подобряването на стандартите за енергоспестяване в строителството е значителен. Последната им преработена версия влезе в сила през август 2017 г. В момента все повече китайски провинции въвеждат и свои собствени стандарти за екологичните сгради. Те предоставят различни стимули като финансови награди, отстъпки по заеми и възстановяване на някои строителни разходи, предаде  Новите технологии също играят съществена роля в енергоспестяването. Пасивните къщи например са добро решение за отоплението през зимата в Северен Китай. Последните стандарти обръщат внимание и на хуманистичния дизайн. Новото пекинско летище „Дасин\" е един от примерите за света за „зелено\" летище. Според данни на управата на Пекин, източниците на възобновяема енергия заемат около 12% от годишното му енергийно потребление, което е най-високият процент от всички летища в страната.", "date": "2019.12.04", "title": "Китайските сгради стават все „по-зелени\" с въвеждането на новите стандарти"}
{"url": "https://www.24chasa.bg/novini/article/7940578", "text": "Субсидията на партиите да се увеличи от 1 лв. на действителен глас на 8 лв. За това призоваха днес от БСП в кулоарите на парламента. В подкрепа на искането на БСП соцдепутатът Кристиан Вигенин прочете становище на Службата за демократични институции и човешки права в Европа свързано с промените в законодателството, приети през тази година - субсидиите да бъдат намалени от 11 лв. на действителен глас на 1 лв.  \"В качеството си на зам.-шеф на парламента поисках становище от тях и то бе публикувано с дата 3 декември. Основните заключение в резюмето на това становище са - измененията драстично намаляват публичното финансиране, като в същото време отново въвеждат корпоративните дарения и премахват ограничението за частни дарения. Въпреки че отделни изменения могат да бъдат приемливи и не противоречат пряко на международните стандарти, законодателният пакет в неговата цялост заедно със срокове и начина на неговото създаване и приемане предизвикват множество опасения по отношение на принципа на политическия плурализъм. В конкретните детайли подчертавам, че тяхното основно заключение и препоръка е да се отменят изцяло. Те настояват процесите по приемане на това законодателство да са прозрачни, всеобхватни и да включват ефективни консултации със засегнатите групи, органи, организации на гражданското общество, и да включват пълна оценка на въздействието на изпълнение. Вторият елемент е, че трябва да се гарантира, че системата на политическите финанси има за цел да защити принципа на политическия плурализъм и всяка реформа, която се предприема, не трябва да поставя неговите участници в неблагоприятно положение. Трябва да се разгледа възможността за въвеждане на лимити за частни дарения, които са често срещани в повечето държави, участващи в Организацията за сигурност и сътрудничество в Европа. И да се гарантира, че няма да има изкривяване в политическия процес в полза на големи финансови интереси и заедно с това е необходимо да се разгледат и лимити за вноски на корпоративните дарения\", прочете част от становището Вигенин пред журналисти. Предстои днес и утре да се гледа Законът за държавния бюджет. От БСП сме направили предложение за промени свързани с тези препоръки (бел.авт. - социалистите предлагат субсидия от по 8 лв. на действителен глас) , припомни Вигенин. Очакваме народните представители да подкрепят предложението за промени. Те са в унисон с препоръките на ОСС - институцията, която е специализирана за наблюдението на изборите в Европа, подчерта Вигенин. И призова депутатите от ГЕРБ и \"Обединени патриоти\" да прочетат становището и да се съобразят с него.", "date": "2019.12.04", "title": "БСП отново поиска субсидията за партиите да се увеличи"}
{"url": "https://www.24chasa.bg/novini/article/7940509", "text": "Кърджалийската полиция иззе нелегална колекция от над 150 монети от дом на 63-годишен колекционер в Джебел. Служителите на реда са следели нумизмата от месец, а на 2 декември са се получили категорични данни, че мъжът държи у себе си предмети с археологическа стойност, съобщи директорът на ОД на МВР-Кърджали старши комисар Атанас Илков. Той допълни, че акцията е била съгласувана с ГДБОП и с ОД на МВР в Пловдив. При обиска в Джебел освен монетите е открито и техническо устройство, за което се предполага, че е металотърсач. \"По случая е образувано досъдебно производство за държане на археологически обект, който не е регистриран по съответния ред\", заяви окръжният прокурор Желязко Стефанов. Той допълни, че ако бъде доказана вината на джебелчанина той може да получи присъда лишаване от свобода до 6 години, глоба до 15 000 лева и конфискация на половината му имущество. Все още не е ясно от кои периоди са иззетите монети. Това ще бъде установено от вещи лица, които ще изготвят експертизата. Тя ще трябва да определи вида на монетите, тяхната стойност и дали представляват национално богатство.", "date": "2019.12.04", "title": "Полицията иззе колекция от над 150 монети в Джебел"}
{"url": "https://www.24chasa.bg/novini/article/7940533", "text": "1000 \"уникални момичета\" са особено активни в предлагането на секс услуги в интернет. Това показва анализ за 2018 година, посветен на заплахите от организираната престъпност, изработен от Центъра за изследване на демокрацията. Резултатите бяха представени днес от Тихомир Безлов, който е главен експерт в сектор \"Сигурност\" на центъра. Анализът показал, че има бум в предлагането на секс услуги, като оборотът на вътрешния пазар е 220-250 млн. лева, а на външния - 900 млн. Макар че спрямо 2017 г. имало лек спад на вътрешния пазар. \"Големият фактор са т. нар. уикенд туристи, които се възползват от нискотарифните полети и споделените апартаменти\", обясни Безлов. Спад в този пазар имало през 2010-2011 г., когато бяха затворени много от апартаментите за плътски удоволствия. Затова търсенето и предлагането се прехвърлило в интернет - специализираните сайтове, файсбук и приложенията за запознанства. 45% от потребителите на секс услуги се възползвали от интернет. Експертите на центъра успели да преброят 1000 \"уникални момичета\", което обаче било относително, защото много от тях присъствали с няколко телефонни номера. Ръст през 2018 г. имало и при нелегалната търговия с горива, където оборотът бил 600-700 млн. лева. Проблемът е, че имаме много малко доказателства за този незаконен пазар, обясни Безлов. За разлика от цигарите, където се хващали кутии, складове и камиони с незаконната стока, то при горивата залавянето било 0,1%. От центъра заедно с патролната и газова асоциация, МВР, митниците и НАП щели да направят по-подробно изследване, за да се установят реалните резмери на нелегалната търговия с горива. Голямият спад е при нелегалната търговия с тютюневи изделия, която се е свила до 100 млн. лева. Според Безлов такова намаляване като у нас не е наблюдавано никъде другаде и било наш, български феномен. Според него единия фактор за спада бил политическия, а от другия включването на четири мрежи в справянето с проблема - националната полиция, ГДБОП, митниците и НАП.", "date": "2019.12.04", "title": "Анализ: 1000 \"уникални момичета\" предлагат секс услуги в интернет"}
{"url": "https://www.24chasa.bg/novini/article/7940672", "text": "Правителството прие проект на Национална програма „Цифрова България 2025“, както и Пътната карта за нейното изпълнение. Документът определя условията за изграждане на иновативна цифрова инфраструктура, използване на електронни услуги и увеличаване на цифровите умения. Програмата е базирана на новите европейски стратегически и програмни насоки за постигане на интелигентен, устойчив и ориентиран към цялото общество цифров растеж. Целта на „Цифрова България 2025“ е да утвърди пакет от мерки, които да гарантират силна, конкурентоспособна икономика, основана на данни, за да може да се оползотвори потенциалът на иновативните технологии като компютърни услуги в облак, големи данни, изкуствен интелект, блокчейн и др. Насърчаването на сигурна кибер екосистема и справянето с предизвикателствата пред кибер сигурността са сред основните насоки на документа. Министерският съвет одобри Ръководство за извършване на предварителна оценка на въздействието. Оценката на въздействието е в основата на доброто управление и следва да гарантира, че процесът на вземане на решения и приемане на законодателство се базира на доказателства и данни, събрани и анализирани по ясни правила и при спазване на стандарти за прозрачност. Одобряването на отделно ново ръководство ще съдейства в максимална степен за преодоляване на практическите затруднения, срещани в хода на извършване на оценка на въздействието. Ръководството ще подпомага реално процеса по вземане на решения при спазване на устойчивост на политиките, с прилагане на аналитични подходи за изследване на възможните икономически, социални, екологични и други последици. В него са включени методи за изследване на разходите, ползите и рисковете от различни варианти на действие при разрешаване на съществуващи проблеми. Ръководството за извършване на предварителна оценка на въздействието ще бъде публикувано на Портала за обществени консултации. Правителството прие решение за освобождаване на Ирена Соколова от длъжността областен управител на област Перник и за назначаване на Емил Костадинов на поста. Емил Костадинов е завършил ВТУ „Тодор Каблешков“ – София с магистърските специалности „Транспортен мениджмънт“ и „Автоматизирано проектиране в машиностроенето“, има придобита образователно-квалификационна степен „магистър“ и по специалността „Национална сигурност и отбрана“ от Военната академия „Георги Раковски“ – София. Работил е в Областно пътно управление – Перник, а в периода ноември 2015 г. – октомври 2019 г. е бил кмет на кметство „Изток“, община Перник. Министерският съвет прие Постановление от 01.01.2020 г. да бъде закрит Дома за медико-социални грижи за деца /ДМСГД/ - Видин и на негово място да бъде открит Център за комплексно обслужване на деца с увреждания и хронични заболявания. Функционалната необходимост от съществуването на ДМСГД - Видин отпада поради факта, че провежданата активната политика за деинституционализация доведе до прогресивно намаляване на броя на децата, отглеждани в дома. При стартиране на процеса по деинституционализация през 2009 г. в ДМСГД-Видин са отглеждани 71 деца, а към средата на 2019 г. е останало само 1 дете, за което през м. юли е осигурена семейна среда и също е изведено от дома. Към 31.07.2019 г. в ДМСГД - Видин няма настанени деца и няма да бъдат настанявани, защото съгласно приетия през 2019 г. Закон за социалните услуги всички ДМСГД трябва да бъдат закрити най-късно до 31.12.2020 г. Анализът на дейностите, осъществявани в ДМСГД-Видин и резултатите от изпълнените проекти в рамките на процеса на деинституционализация в национален мащаб показва, че за осигуряване на необходимата подкрепа за семействата и грижи за децата, в т.ч. за децата с увреждания, е необходимо да бъдат осигурени допълнителни здравни услуги, съпътстващи социалната система, с които да се подкрепят семействата при отглеждането на децата с увреждания и хронични заболявания. По тази причина ще бъде създаден Център за комплексно обслужване за деца с увреждания и хронични заболявания в област Видин, чрез който да се осигури необходимата подкрепа за 471 деца до 16 годишна възраст, които са с над 50% вид и степен на увреждане. Част от тези деца до момента са получавали ежедневна рехабилитация и физиотерапия, логопедични и психологични услуги в ДМСГД-Видин. С разкриването на Център за комплексно обслужване на деца с увреждания и хронични заболявания в гр. Видин ще създадат условия за предоставяне на комплексни здравни услуги за децата с увреждания и техните семейства. За децата, които се нуждаят от грижа извън семейството, такава ще бъде осигурявана посредством алтернативни социални услуги за деца. Общините Борован, Бобовдол, Костинброд, Ботевград и Рила ще могат да реализират проекти по Програмата за трансгранично сътрудничество ИНТЕРРЕГ - ИПП България - Сърбия 2014-2020 г. Това става възможно след решение на Министерския съвет за одобрение на промяна на Програмата. Изменението е предложено от Управляващия орган в резултат на извършен вътрешен анализ на изпълнението в периода май - юли 2019 г. С оглед постигане на целевите стойности на индикаторите се предлага преразпределяне на ресурс от приблизително 2,03 млн. евро от Приоритетна ос 2 „Младежи“ към Приоритетна ос 3 „Околна среда“. В резултат на изменението ще се финансират допълнително петте проекта, включени като резерви по Втората покана за набиране на проектни предложения. Това ще допринесе за постигане на заложените цели по Програмата за периода 2014-2020 г. Промените са свързани и с промяна в начина на представяне на финансовите показатели към Рамката за изпълнение на Програмата. Правителството одобри Постановление за изменение и допълнение на Тарифа за таксите, които се събират от Български институт по метрология (БИМ). Целта е да се преодолее несъответствието с разпоредби за регистриране и отчитане чрез фискални устройства на продажбите в търговските обекти, изискванията към софтуерите за управлението им и изисквания към лицата, които извършват продажби чрез електронен магазин. Допълнението на Тарифата ще даде на заинтересованите страни възможността да планират и оптимизират разходите си чрез заплащане на предварително определени такси, които са в съответствие с Методиката за определяне на разходоориентиран размер на таксите от Закона за ограничаване на административното регулиране и административния контрол върху стопанската дейност. Министерският съвет прие вътрешнокомпенсирани промени на утвърдените разходи по области на политики/бюджетни програми по бюджета на Министерството на отбраната за 2019 г. Намаляват се утвърдените разходи по „Политика в областта на отбранителните способности“, бюджетна програма „Административно осигуряване, инфраструктура и управление на риска“, показател „Персонал“ с 3 712 000 лв. и се увеличават утвърдените разходи по „Политика в областта на съюзната и международната сигурност“, бюджетна програма „Военна информация“, показател „Персонал“ с 3 712 000 лв. с цел изплащане на възнаграждения, дължимите за тях осигурителни вноски и обезщетения на военнослужещи през 2019 г. Правителството одобри също така вътрешнокомпенсирани промени бюджетите на Министерството на вътрешните работи и на Министерството на икономиката за 2019 г. Целта на промените е да бъдат отразени извършените промени по области на политики, по бюджетни програми и по показатели по бюджета на двете ведомства за настоящата година. Вътрешнокомпенсирани промени на утвърдените разходи по области на политики/бюджетни програми се правят и по бюджета на Министерския съвет за 2019 г. Промените са в рамките на утвърдените разходи по бюджета на МС за настоящата година. Министерският съвет одобри увеличение с 22 250 000 лева на разходите за изграждане на Национална пътна карта за научна инфраструктура. Средствата ще бъдат преведени допълнително по бюджета на Министерство на образованието и науката, за да се осигури доизграждане и модернизиране на научните комплекси от националната карта. През 2018 г. чрез националния бюджет МОН за първи път осигури средства в размер на 10 671 137 лв. за обезпечаване на дейностите за преструктуриране и модернизиране на научната инфраструктура от НПКНИ. Пътната карта ще се изпълнява до 2023 година, като на базата на периодична международна оценка могат да се предлагат нови национални инфраструктури и/или надграждане на съществуващи научни комплекси с регионално и европейско значение. Правителството одобри допълнителни разходи/трансфери за 2019 г. в размер на 44 390 лв. за изплащане на стипендии и еднократно финансово подпомагане по Програмата на мерките за закрила на деца с изявени дарби от държавни, общински и частни училища през 2019 г. От общата сума 36 965 лева са предназначени за изплащане на стипендии и еднократно финансово подпомагане на учениците от училищата по изкуствата и по културата към Министерството на културата. С останалите 7 425 лева ще бъдат изплатени стипендии на учениците от общинските училища, които са придобили право на стипендия през второто шестмесечие на настоящата година. Необходимите средства за изплащане на стипендиите са в рамките на разчетените за тази дейност, в централния бюджет средства за 2019 г. С друго правителствено постановление са одобрени допълнителни разходи/трансфери за 2019 г. в размер на 81 945 лв. за изплащане на стипендии на ученици от държавни спортни, общински и частни училища за постигнати спортни успехи през третото тримесечие на 2019 г. Сумата е в рамките на разчетените за тази дейност в централния бюджет средства за настоящата година. Правителството одобри допълнителни трансфери по бюджета на Министерството на земеделието, храните и горите за 2019 г. Финансовият ресурс е в размер на 3.7 млн. лв. и е предназначен за превантивни мерки и действия по предотвратяване разпространението на заболяването Африканска чума по свинете (АЧС) в страната. Средствата ще бъдат използвани за съфинансиране от страна на България за спешните мерки за борба с АЧС. Министерският съвет прие решение за обявяване на шест имота - публична държавна собственост, за имоти - частна държавна собственост, с предоставени права за управление на Министерство на отбраната. За МО и Българската армия отпада необходимостта от ползването на имотите - публична държавна собственост, а като имоти - частна държавна собственост, с тях могат да се извършват разпоредителни действия, съгласно Закона за държавна собственост и правилника за прилагането му. Имотите се намират в общините Несебър, Шумен, Ихтиман, Исперих, Елин Пелин и Столична община. На община Гоце Делчев се прехвърля собствеността върху имот - частна държавна собственост. Теренът, намиращ се в село Лъжница, местност „Голака“, е с площ 1000 кв. м и е необходим във връзка с инвестиционно намерение на общината, свързано с изграждане на резервоар за питейни нужди за населението на селото. Към момента в населеното място няма изграден подобен резервоар, което създава големи трудности за нормалното подаване на вода. С изграждането на резервоара ще се нормализира водоподаването за цялото населено място. Министерският съвет прие решение, с което дава съгласие за откриване на консулство на Канада в Република България, ръководено от почетно консулско длъжностно лице. По предложение на правителството в Отава, Министерският съвет назначи Нина Лазарова да изпълнява функциите на почетно консулско длъжностно лице на Канада в Република България, със седалище в град София и с консулски окръг, обхващащ територията на Република България, за период от пет години. България предостави 232 709 лева на Доверителния фонд на България към ЮНЕСКО за финансиране на два проекта, реши правителството. 58 330 лева ще бъдат предоставени за включването на антисемитизма в обучението в средните училища в държавите от Западните Балкани и Източното партньорство. 174 379 лева ще бъдат отпуснати за обучение на учители в държави на юг от Сахара (Етиопия, Танзания, Руанда, Уганда и Замбия). Осигуряването на качествено образование за младите хора в Африка е една от важните мерки срещу миграцията. Министерският съвет одобри проекта на Меморандум за разбирателство между правителството на Република България, правителството на Съединените американски щати и Агенцията за разпределение и отчет на криптографски материали към Военния комитет на НАТО. Документът е свързан с предоставяне на ново оборудване и услуги за електронната система „Инфраструктура за управление на криптографски ключове на НАТО“ (NATO KMI). В проекта на Меморандум се определят задълженията на трите страни по използването на оборудването и предоставяне на услуги за електронната системата „Инфраструктура за управление на криптографски ключове на НАТО“ (NATO KMI). Одобреният проект на Меморандум е в съответствие с разпоредбите на българското законодателство. Министерският съвет одобри позицията на България за заседанието на Съвета на ЕС по икономически и финансови въпроси (ЕКОФИН), което ще се проведе на 5 декември в Брюксел. По време на срещата ще бъдат обсъдени изпълнението на плана за действие за справяне с необслужваните кредити в Европа, укрепването на Банковия съюз и дневния ред за устойчиви финанси. Очаква се на заседанието да бъдат одобрени решенията и препоръките на Съвета относно прилагането на Пакта за стабилност и растеж за 2019 година, изявлението на Съвета и Европейската комисия относно „стабилните валути“, работният план за действие в областта на климатичните промени на ЕКОФИН и Заключенията относно рамката на ЕС за енергийно данъчно облагане, засилването на европейската финансова архитектура за развитие, задълбочаването на Съюза на капиталовите пазари и стратегическите приоритети по мерките срещу изпиране на пари и финансиране на тероризма. Правителството одобри също така резултатите от българското участие в заседанието на ЕКОФИН, което се проведе на 8 ноември в Брюксел. В рамките на законодателните обсъждания министрите постигнаха политическо споразумение за измененията на Директивата относно общия режим на облагане с акциз и Регламента за административно сътрудничество по отношение на съдържанието на електронните регистри. Преговорите по директивата на Съвета за структурата на акцизите върху алкохола ще продължат. Съветът постигна общ подход по измененията на Директива 2006/112/ЕО относно общата система на ДДС по отношение на специалния режим за малките предприятия. Общ подход беше постигнат и за набора от нови правила за задължителното предаване и обмен на данни за плащания, свързани с ДДС. Министрите обсъдиха състоянието на данъчното облагане в областта на цифровите услуги и изразиха подкрепа за пътя напред, предложен от Председателството. Въз основа на документ за обсъждане на Председателството, министрите на финансите и на образованието проведоха открит дебат по темата: „Солидна икономическа база за Европа: постигане на ефективност, ефикасност и качество на образованието и обучението“. Финландското председателството и Европейската комисията информираха министрите за резултатите от срещата на Г-20 и годишните срещи на МВФ и Световната банка, проведени в периода 17-19 октомври 2019 г. във Вашингтон. Министрите приеха заключения за статистиката на ЕС и финансирането на борбата с климатичните изменения, които са в рамките на подготовката на Конференцията на ООН по изменението на климата (СОР 25). На 15 и 18 ноември в Брюксел ЕКОФИН проведе заседание и във формат „Бюджет“. Държавите членки дадоха мандат на Финландското председателство на Съвета за преговори с Европейския парламент по проекта за бюджет на Европейския съюз за 2020 г. Преговорите се проведоха в рамките на заседанието на Помирителния комитет, което се състоя в същия ден, като след дълги дебати двете институции не успяха да постигнат съгласие по общия бюджет на ЕС за 2020 г. На 18 ноември Европейската комисия представи четвърто компромисно предложение за общ бюджет на ЕС за следващата година и преговорите продължиха в рамките на същия ден, като споразумение беше постигнато късно вечерта. По време на преговорите България защитаваше позиция за осигуряването на задоволително ниво на плащанията по европейския бюджет, и по-специално на средствата, свързани със Западните Балкани и тези за Инструмента за предприсъединителна помощ за Турция. Поради важността на този въпрос за България, страната ни се присъедини към групата държави членки, които не подкрепиха споразумението по европейския бюджет. Тази група държави членки включва още Швеция, Дания, Нидерландия, Австрия, Обединеното кралство и Унгария. Правителството одобри също така позицията на страната ни за редовното заседание на Съвета на ЕС по заетост, социална политика, здравеопазване и потребителски въпроси. Във формат „Здравеопазване“ на 9 декември ще бъде обсъдена темата за Европейска лекарствена политика — засилено сътрудничество и координация с цел подобряване на достъпа до лекарства. На 10 декември във формат „Заетост и социална политика“ ще бъде обсъдена темата за бъдещите политики за равенството между половете и интегриране на този принцип в ЕС. Министрите ще дискутират и по темата за бъдещето на достиженията на социалното право на ЕС, свързани със заетостта и колективните трудови правоотношения. Предвижда се да бъдат приети няколко заключения на Съвета, които са свързани с подготовката на нова стратегическа рамка на ЕС за здравословни и безопасни условия на труд, както и за повишаване на заетостта на хората в уязвимо положение на пазара на труда. Съвет „Общи въпроси“ ще заседава на 10 декември в Брюксел. Ще бъде обсъдена Многогодишната финансова рамка 2021- 2027 г. Сред останалите теми ще бъде подготовката за заседанието на Европейския съвет на 12-13 декември, работната рамка на ЕК за 2020 г. и многогодишното програмиране. Ще се състои и обмен на мнения по актуалното състояние на процедурата върховенството на закона в Полша и изслушване на Унгария/Мотивирани предложения на ЕС по чл.7(1) от ДЕС. Встъпващото на 1 януари 2020 г. Хърватско председателство ще представи акценти от пътната карта на новия цикъл на Европейския семестър. Министерският съвет взе решение да бъде открита процедура за възлагане на концесия за морски плаж „Варна - централен” в община Варна. Целта е обезопасяване на морския плаж и предоставяне на услуги от обществен интерес за срока на концесията. Процедурата се провежда по реда на Закона устройството на Черноморското крайбрежие. Предлага се срокът на концесията да е 20 години. Размерът на минималното годишно концесионно възнаграждение е 137 322 лв. без ДДС. Той е определен съгласно приетата от Министерския съвет Методика за определяне на минималния размер на концесионното възнаграждение за морските плажове- обект на концесия, по реда на чл. 8, ал. 2 и 3 от Закона за устройството на Черноморското крайбрежие. С настоящото решение се цели да се обезпечи морски плаж „Варна - централен” със задължителните дейности по закон - осигуряване на водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж и предоставяне на услуги от обществен интерес. Правителството прие Решение, с което одобри проекта на Закон за изменение и допълнение на Закона за техническите изисквания към продуктите, който е част от пакета законопроекти, чиято цел е изпълнението на мерки, свързани с административно обслужване. С направените предложения се регламентират сроковете, в които председателят на Държавната агенция за метрологичен и технически надзор (ДАМТН) или упълномощени от него длъжностни лица трябва да се произнасят при искането за предоставяне на административна услуга. По този начин, без да се въвеждат нови регулаторни режими и срокове за предоставяне на административни услуги, законово се поставят времевите рамки на произнасяне на компетентния орган на изпълнителната власт. Като резултат се въвеждат механизми за осигуряване на бързина, откритост и предвидимост при предоставянето на административните услуги, основни принципи, заложени в Административнопроцесуалния кодекс. Правителството прие Постановление за отмяна на Наредбата за реда и начина за определяне в Патентното ведомство на марка като общественоизвестна и марка, ползваща се с известност на територията на Република България. Наредбата е приета на основание Закона за марките и географските означения (ЗМГО) и с нея бяха уредени производствените правила, по които се разглеждат искания за определяне на дадена марка като общоизвестна и като марка, ползваща се с известност на територията на Република България. Предвиденият в наредбата ред противоречи на реда и правилата установени с обнародвани в ЗМГО промени, с които са въведени нови законови правила за определяне статута на марките. Те включват отмяна на отделното производство в Патентното ведомство по разглеждане на искания за определянето на общоизвестност на марка или на марка, ползваща се с известност, както и вписването на такива марки в специален регистър. Отмяната на Наредбата ще доведе до привеждане в съответствие на подзаконовата нормативна уредба със съществуващата регламентация в ЗМГО. Министерският съвет прие промени в Наредбата за условията и реда на управление на средствата от Фонда за безопасност на движението. Необходимостта от тези изменения е обусловена от приетия Правилник за състава, финансирането, функциите, задачите и реда за осъществяване на дейността на Държавно- обществената консултативна комисия по проблемите на безопасността на движението по пътищата, чиито председател е ръководителят на Държавната агенция „Безопасност на движението по пътищата“. Това от своя страна детерминира потребността от създаването на нов механизъм за изпълнение и по-добро оперативно управление на процедурите, свързани с дейността по управление фонда. Целта е усъвършенстване на нормативната уредба за условията и реда за управление на средствата от Фонда за безопасност на движението. Същевременно в документа са заложени и стъпки за целенасочено обучение на децата, чрез които да се формира поведение и култура за безопасно участие в движението по пътищата. Правителството измени своето Постановление № 88 от 23 май 2018 г. за одобряване на допълнителни плащания по бюджета на Министерството на здравеопазването за 2018 г. за предоставяне на безлихвена възмездна финансова помощ на „Многопрофилна болница за активно лечение - Христо Ботев“ - АД, гр. Враца, и на „Многопрофилна болница за активно лечение - Проф. д-р Параскев Стоянов“ - АД, гр. Ловеч. С постановлението се удължава срокът за възстановяване на средствата от лечебните заведения до 10.12.2021 г. Проектът на Постановление съответства и изпълнява политиката на правителството за подобряване функционирането и контрола на здравната система в страната и повишаването на качеството на медицинската помощ. Очакваните резултати от приемането на постановлението са свързани с нормализиране на дейността на болниците и оптимално задоволяване на потребностите на населението от болнична медицинска помощ в областите Враца и Ловеч. Правителството предлага на Народното събрание да ратифицира международния договор (LOA) BU-B-UCB за материали, доставка на оборудване, софтуерни актуализации, услуги и обучение за поддръжка на Комплектомобилна производствена линия за метални конструкции (Ultimate Building Machine System - UBM). Договорът беше подписан на 27 ноември от българска страна въз основа на РМС № 698 от 22 ноември 2019 г. С него се договаря доставката от Правителството на САЩ за българските въоръжени сили на материали, доставка на оборудване, софтуерни актуализации, услуги и обучение за поддръжка на Комплектомобилна производствена линия за метални конструкции (Ultimate Building Machine System - UBM). След влизане в сила на закона за ратификация на договора от Народното събрание, МВнР ще уведоми насрещната страна за изпълнение на националните процедури за това. Правителството прие проект на Закон за изменение и допълнение на Закона за ограничаване изменението на климата. Въвеждат се изменения в процедурата и начина на определяне на безплатните квоти за операторите на инсталации в Схемата за търговия с емисии на ЕС (СТЕ на ЕС). Крайната цел на ЕС по отношение на СТЕ е намаление с 43% до 2030 г. в сравнение с 2005 г. Промените предвиждат продължаване на действието на съществуващата дерогация за електропроизводителите в България, така че те да продължат да получават безплатни квоти. Дадена е възможност на доставчиците на течни горива и енергия за транспорта да изпълнят задълженията си със спестявания на емисии нагоре по веригата, реализирани от проекти с начало 1 януари 2011 г. С новите текстове се намалява и административната тежест и се постигат финансови облекчения за операторите на инсталации, които отделят под 2500 тона еквивалент на въглероден диоксид годишно, като им е предоставена възможност да бъдат изключени от обхвата на СТЕ на ЕС. Потенциалните инсталации, които могат да се възползват от тази дерогация, са в областта на производството на керамични продукти, енергия за производствени нужди, металургия, дърводобив и дървопреработване. С проекта се транспонира Директива (ЕС) 2018/410 на Европейския парламент и на Съвета на ЕС от 14 март 2018 г. за изменение на Директива 2003/87/ЕО с цел засилване на разходоефективните намаления на емисии и на нисковъглеродните инвестиции. Правителството одобри промени по бюджета на Министерството на отбраната за 2019 г., във връзка с увеличаване капитала на Многопрофилна болница за продължително лечение и рехабилитация „Вита“ ЕООД, гр. Велинград. Предвижда се с предоставените средства в размер на 500 000 лева да бъдат използвани за разширяване дейността на лечебното заведение чрез доизграждане на инфраструктурата на калолечебницата в клона в град Поморие, изграждане на газово стопанство и соларни панели, както и за обновяване и модернизация на медицинската апаратура в лечебното заведение с цел подобряване качеството на предлаганите медицински услуги и предоставяне на нови такива. Министерският съвет одобри допълнителни разходи по бюджета на Министерство на икономиката за 2019 г. във връзка с отпускане на Агенцията за публичните предприятия и контрол на сума в размер на 549 229 лева. Средствата са необходими за заплащане на арбитражната такса във връзка с предявяване на осъдителен иск пред Арбитражния съд при Българската търговско - промишлена палата срещу „АДВАНС ПРОПЪРТИС“ ООД (Гарант) и „КЕЙ ДЖИ МАРИТАЙМ ШИПИНГ“ АД (Купувач). Разходите ще се осигурят за сметка на преструктуриране на разходите и/или трансферите по централния бюджет за 2019 г. за показател издръжка по политика „Устойчиво икономическо развитие и конкурентоспособност“, бюджетна програма „Преструктуриране и управление на държавната собственост“ по бюджета на Министерството на икономиката за 2019 г. С протоколно решение правителството одобри позицията на страната ни по дело С-544/19 на Съда на Европейския съюз и даде съгласие за встъпване в производство. Делото е във връзка с обжалване на наказателно постановление, с което са наложени имуществени санкции на „Екотекс България“ ЕООД по установени административни нарушения на разпоредбите на Закона за ограничаване на плащанията в брой. То е образувано по преюдициално запитване на Административен съд - Благоевград, по висящо пред него касационно наказателно административно дело № 103/2019 г., по описа на съда, по жалба срещу решение на Районен съд - Петрич, с което е потвърдено наказателно постановление, издадено от заместник-директора на Териториалната дирекция на НАП София. Предмет на преюдициалното запитване е тълкуване на чл. 63 от Договора за функциониране на Европейския съюз, на чл. 2, параграф 1, чл. 4, чл. 5, чл. 58, параграф 1 и чл. 60, параграф 4 на Директива (ЕС) 2015/849 на Европейския парламент и на Съвета от 20 май 2015 година за предотвратяване използването на финансовата система за целите на изпирането на пари и финансирането на тероризма и чл. 47 и чл. 49, параграф 3 от Хартата на основните права на Съюза. Тълкуването трябва да установи дали нормите на Закона за ограничаване на плащанията в брой не се явяват в противоречие с горепосочените разпоредби на правото на Съюза. Целта на запитването е да не се допусне установяване на съдебна практика, противоречаща на правото на ЕС. Конституирането на България като страна в производството по това дело, ще позволи на нашата държава успешно да се включи в процеса на правораздаване, осъществяван от Съда на Европейския съюз, с оглед на еднаквото и точно прилагане на общностното право. Министерският съвет одобри проект на Закон за изменение и допълнение на Закона за независимия финансов одит и предлага на Народното събрание да го приеме. Проектът е изготвен поради необходимостта от допълване на нормативната уредба, за да се осигури по- голяма яснота на текстове в закона след транспониране изискванията на европейското законодателство в тази област (Директива 2006/43/ЕО на Европейския парламент и на Съвета от 17 май 2006 г., Директива 2014/56/ЕС на Европейския парламент и на Съвета от 16 април 2014 г.). Предвижда се разделяне на функциите по организиране и поддържане на регистрите на дипломираните експерт-счетоводители и на регистрираните одитори между Института на дипломираните експерт-счетоводители и Комисията за публичен надзор над регистрираните одитори. Променени са сроковете за ротация на регистрираните одитори и за създаване на национален регистър на одитните комитети, направено е обвързване на функциите на техните председатели със съответните отговорности. С предложените промени ще се осигури допълнителна сигурност на информацията чрез пряко осъществяване от Комисията на дейностите по вписване и отписване на одиторите в регистъра. Предвидени са допълнителни гаранции, че професията на регистриран одитор се упражнява от лица с необходимите знания и умения. Осигурени са ефективни механизми за наблюдение на пазара на одиторски услуги на предприятията от обществен интерес и оценка на дейността на одитните им комитети, за повишаване ефективността на административнонаказателните производства и за облекчаване на процедурата по налагане на дисциплинарни наказания на регистрираните одитори от професионалната организация. Законопроектът предвижда отмяна на Указ № 1074 за ограничаване заемането на отчетнически, материалноотговорни и други длъжности от осъдени лица, както и изменение на Указ № 2242 от 1987 г. за свободните зони. Правителството одобри допълнителни разходи в размер на 16 000 000 лв. по бюджета на Министерството на отбраната за 2019 г. за осигуряване летателната годност на самолети МиГ-29. С изпълнението на приетия от Министерски съвет акт ще се създадат необходимите условия Военновъздушните сили да поддържат способности за контрол на въздухоплаването и гарантиране на въздушния суверенитет (Air Policing), за прилагане на механизмите на колективната отбрана на НАТО и общата политика за сигурност и отбрана на Европейския съюз. Необходимите средства за изпълнението на проекта са за сметка на предвидените за целта разходи по централния бюджет за 2019 г. Със свое решение Министерският съвет определи административните органи, чиито информационни системи ще бъдат поддържани от „Информационно обслужване“ АД. Дружеството ще изпълнява функциите на системен интегратор. Използването на потенциала и опита на „Информационно обслужване“ АД, доказан и в дългогодишната му дейност по системна интеграция, ще гарантира постигането на целите, заложени в Закона за електронното управление (ЗЕУ). Сред тях са реализирането на ефективно електронно управление при интеграция и съвместимост на всички електронни системи на субектите на ЗЕУ, както на хоризонталните системи за е-връчване и е-идентификация, така и на обмена на документи изцяло по електронен път.", "date": "2019.12.04", "title": "Вижте какво реши Министерският съвет днес"}
{"url": "https://www.24chasa.bg/novini/article/7940676", "text": "В продължение на 70 години сме непоклатими в ангажимента си към НАТО и гигантския щит на солидарност, който защитава сега 29 държави и почти един милиард души. Докато сме заедно, никой не може да се надява да ни победи, и затова никой няма да започне война, заяви британският премиер Борис Джонсън във встъпителното си изказване на заседанието на Северноатлантическия съвет, в рамките на двудневната среща на върха на НАТО в Лондон, на която е домакин. Премиерът напомни за чл. 5 от Вашингтонския договор за колективната защита при нападение срещу някой от съюзниците и за значението на мира, който организацията предоставя. Джонсън обаче подчерта, че историята показва, че мирът не може да бъде приеман за даденост. И дори отбелязвайки тази годишнина, трябва да подсигурим, че делата съответстват на думите ни. Зверството в Лондон миналия петък показва защо трябва да работим заедно срещу тероризма и ключовата важност на мисиите на НАТО в противопоставянето на тази заплаха, заяви Борис Джонсън. За Великобритания той подчерта, че страната харчи повече от 2 процента от своя БВП за отбрана и се гордее с най-големия принос сред европейските съюзници към инициативата за готовност на НАТО. Като приятели и съюзници не бива да отбягваме обсъждането на новите реалности, особено реакциите на НАТО спрямо нововъзникващите опасности, заяви британският премиер. При откриването на работната сесия говори и генералният секретар Йенс Столтенберг, който отново изтъкна, че НАТО е най-успешният алианс в историята, защото се е променял заедно с промените в света.", "date": "2019.12.04", "title": "Джонсън за НАТО: Докато сме заедно, никой не може да ни победи"}
{"url": "https://www.24chasa.bg/novini/article/7940678", "text": "Правителството прие проект на Национална програма „Цифрова България 2025“, както и Пътната карта за нейното изпълнение. Документът определя условията за изграждане на иновативна цифрова инфраструктура, използване на електронни услуги и увеличаване на цифровите умения. Програмата е базирана на новите европейски стратегически и програмни насоки за постигане на интелигентен, устойчив и ориентиран към цялото общество цифров растеж. Целта на „Цифрова България 2025“ е да утвърди пакет от мерки, които да гарантират силна, конкурентоспособна икономика, основана на данни, за да може да се оползотвори потенциалът на иновативните технологии като компютърни услуги в облак, големи данни, изкуствен интелект, блокчейн и др. Насърчаването на сигурна кибер екосистема и справянето с предизвикателствата пред кибер сигурността са сред основните насоки на документа.", "date": "2019.12.04", "title": "Правителството прие Национална програма\n„Цифрова България 2025”"}
{"url": "https://www.24chasa.bg/novini/article/7940746", "text": "Правителството прие решение за освобождаване на Ирена Соколова от длъжността областен управител на област Перник и за назначаване на Емил Костадинов на поста. Емил Костадинов е завършил ВТУ „Тодор Каблешков“ – София с магистърските специалности „Транспортен мениджмънт“ и „Автоматизирано проектиране в машиностроенето“, има придобита образователно-квалификационна степен „магистър“ и по специалността „Национална сигурност и отбрана“ от Военната академия „Георги Раковски“ – София. Работил е в Областно пътно управление – Перник, а в периода ноември 2015 г. – октомври 2019 г. е бил кмет на кметство „Изток“, община Перник.", "date": "2019.12.04", "title": "Ирена Соколова вече не е областен управител на Перник"}
{"url": "https://www.24chasa.bg/novini/article/7940759", "text": "Министерският съвет одобри увеличение с 22 250 000 лева на разходите за изграждане на Национална пътна карта за научна инфраструктура. Средствата ще бъдат преведени допълнително по бюджета на Министерство на образованието и науката, за да се осигури доизграждане и модернизиране на научните комплекси от националната карта. През 2018 г. чрез националния бюджет МОН за първи път осигури средства в размер на 10 671 137 лв. за обезпечаване на дейностите за преструктуриране и модернизиране на научната инфраструктура от НПКНИ. Пътната карта ще се изпълнява до 2023 година, като на базата на периодична международна оценка могат да се предлагат нови национални инфраструктури и/или надграждане на съществуващи научни комплекси с регионално и европейско значение.", "date": "2019.12.04", "title": "22 250 000 лв. отпускат за национална пътна карта за научна инфраструктура"}
{"url": "https://www.24chasa.bg/novini/article/7940745", "text": "На 2 декември към 6 часа сутринта, на тел. 112 постъпил сигнал за отнети около 20 000 лева от оборота на хранителен магазин в Асеновград. Незабавно на местопроизшествието са изпратени служители на районното управление и колегите им от пловдивския отдел “Криминална полиция”, съобщиха от пресцентъра на полицията. При извършения оглед екипите установили, че сумата е открадната от взломена каса, монтирана в офис към търговския обект, а в помещението извършителите са влезли през прозорец с помощта на стълба. Освен парите, били отнети и записващо устройство и 20 стека цигари от различни марки. Веднага стартирали оперативно-издирвателните действия, в рамките на които бил извършен и анализ на предоставени записи от камерите на Агенция пътна инфраструктура и сектора за видеонаблюдение към оперативната дежурна част на дирекцията. Така криминалистите успели да засекат автомобила на извършителите, а по обяд да задържат и самите тях. В полицейския арест са отведени 54-годишен варненец и пловдивчани на 45 и на 35 години. И тримата са с богато криминално минало и осъждани, известни за касоразбивания и взломни кражби. В хода на извършените претърсвания са иззети маски, отвертки, щанги – тип „кози крак“, радиостанция, 15 хиляди лева и други веществени доказателства. С постановление на Районна прокуратура – Асеновград мъжете са привлечени като обвиняеми, а мярката им за задържане е удължена за срок до 72 часа.", "date": "2019.12.04", "title": "Трима са задържани за кражбата на 20 000 лева от магазин в Асеновград (Снимки)"}
{"url": "https://www.24chasa.bg/novini/article/7940776", "text": "Правителството одобри допълнителни трансфери по бюджета на Министерството на земеделието, храните и горите за 2019 г. Финансовият ресурс е в размер на 3.7 млн. лв. и е предназначен за превантивни мерки и действия по предотвратяване разпространението на заболяването Африканска чума по свинете (АЧС) в страната. Средствата ще бъдат използвани за съфинансиране от страна на България за спешните мерки за борба с АЧС.", "date": "2019.12.04", "title": "3.7 млн. лв. в борба срещу Африканска чума по свинете в България"}
{"url": "https://www.24chasa.bg/novini/article/7939745", "text": "Емисиите въглероден диоксид от изкопаеми горива са се увеличили тази година въпреки намаленото използване на въглища, което е компенсирано с използване на петрол и най-вече на природен газ, предаде Франс прес. Става въпрос за ново предупреждение в рамките на 25-ата конференция за климата в Мадрид. Според данни на организацията \"Глоубъл карбън проджект\", тези емисии вероятно са се увеличили с 0,6 процента през 2019 г. , довеждайки до увеличаване на концентрацията на въглероден диоксид в атмосферата, а това допринася за климатични промени, предаде БТА. \"Сегашната политика не е достатъчно ясна, що се отнася до променянето на тенденциите, свързани с глобалните парникови емисии - предупреди на пресконференция климатоложката Корин Льо Кере. - Необходимостта да се вземат спешни мерки не е намаляла.\" Ако сегашните темпове се запазят, температурата може да се повиши с 4-5 градуса Целзий до края на века, докато Парижкото споразумение за климата от 2015 г. предвижда глобалното затопляне да бъде ограничено до под 2 градуса Целзий и дори до 1,5 градуса Целзий. За да не надхвърли 1,5 градуса Целзий, ще трябва парниковите емисии да се намалят със 7,6 процента годишно, считано от следващата година до 2030 г., е установила Програмата на ООН за околната среда. Глобалните емисии въглероден диоксид от изкопаеми горива са с почти две трети по-големи през 2019 г. в сравнение с 1990 г. Увеличаването им се забавя от 2010 г. след икономическата криза през 2008 г., но те отново нараснаха с 1,5 процента през 2017 г. и с 2,1 процента през 2018 г. \"По-малкото им увеличаване през 2019 г. е свързано с различни фактори, сред които забавянето на икономическия растеж, метеорологичните условия и значителното намаляване на използването на въглища в САЩ и Европа\", отбеляза Корин Льо Кере.", "date": "2019.12.04", "title": "Парниковите емисии от изкопаеми горива са се\nувеличили"}
{"url": "https://www.24chasa.bg/novini/article/7939750", "text": "Митнически служители от Главна дирекция „Митническо разузнаване и разследване“ и Митническо бюро София Запад, в структурата на Териториална дирекция Югозападна, задържаха фалшиви маратонки и портмонета, имитиращи продукти с пазарна стойност над 4 млн. лева. При проверка на стока, пристигнала от Китай и представена пред митническото бюро за оформяне на 08.10.2019 г., митническите служители установили, че пратката съдържа 1608 чифта маратонки, носещи защитени елементи на “Adidas” и 2800 портмонета с обозначения „Louis Vuitton“. В същия товар са намерени и 2000 портмонета с обозначения “Gucci”, 6000 броя имитации на шалове от луксозната марка „Hermes“ и 96 чифта маратонки, копиращи модел на марката „Balenciaga“, съобщиха от Агенция \"Митници\". Стоките са задържани на основание Регламент (ЕС) № 608/2013 на Европейския парламент, уведомени са представители на притежателите на марките, които са потвърдили, че стоките не са оригинални. Част от артикулите вече са унищожени, а за други това предстои и засега те остават задържани под митнически контрол по искане на притежателите на марките. Получател на стоката е българска фирма, но няма информация дали пратката е била предназначена само за българския пазар или и за други пазари в ЕС.", "date": "2019.12.04", "title": "Хванаха фалшиви стоки за над 4 млн. лв. в пратка от Китай (Снимки)"}
{"url": "https://www.24chasa.bg/novini/article/7939747", "text": "“Отвоюваното по време на прехода като ценности, свободи и права трябва да бъде пазено и отстоявано ежедневно,” заяви Цветан Цветанов по време на кръгла маса „Тридесет години демокрация – откъде започнахме, какво постигнахме и къде искаме да бъдем?“, организирана от Евро-атлантическия център за сигурност (ЕАЦС) на 3 декември, съобщиха от пресцентъра на организацията. \"Трябва да бъде отстоявано срещу хибридните атаки за подмяна на нашите ценности, в енергийния сектор със защита на националните ни интереси чрез реална диверсификация, с противодействие на опитите за външно влияние в региона на Черно море, с непоколебимата ни принадлежност към евро-атлантическото пространство като надежден член на ЕС и НАТО\", поясни Цветанов. Цветанов сподели, че въпреки различните трактовки на прехода, всички демократично мислещи хора в страната трябва да се обединяват около заключението, че евро-атлантическата принадлежност на страната ни е без алтернатива. Критичен, но конструктивен преглед на годините на прехода направиха политологът Огнян Минчев, разследващият журналист Христо Христов, социалният антрополог Харалан Александров, експертът по международни отношения Румен Кънчев, икономистът Красен Станчев и историкът Евелина Келбечева. Бяха обсъдени декомунизацията, успехите и грешките, икономиката, геополитиката, психо-социалната динамика на прехода и елементите на тоталитарното минало в годините на промяната. Срещата бе модерирана от психолога Росен Йорданов и изпълнителния директор на ЕАЦС София Петкова. “Вярвам, че макар и противоречив, българският преход е еднопосочен и е постигнал основните си цели,” заяви София Петкова. На свой ред Росен Йорданов подчерта, че една от стратегическите цели на ЕАЦС е страната ни да не променя евро-атлантическия си курс на развитие. Доцент Огнян Минчев отбеляза като успехи на прехода демократизацията на политическата система и мирната революция на 1997г., донесла институционални реформи и трансформацията на българската икономика. Разследващият журналист Христо Христов направи обзор на процеса на декомунизация, като отбеляза, че отварянето на досиетата е най-големият успех в това отношение. Социалният антрополог доцент Харалан Александров обърна внимание на паралелните разкази за прехода и различните интерпретации, които често има опасност някой друг да прави вместо нас. Професор Румен Кънчев подчерта ролята на НАТО и ЕС след края на Студената война, като отбеляза, че най-важно за страната ни е да продължава да изпълнява ангажиментите си към двата съюза. Той постави акцент и върху важността на инициативи като “Три морета” за противодействие на външни намеси в Черноморския регион. Икономистът доцент Красен Станчев подчерта, че животът наистина е станал по-добър, макар и по време на прехода да сме преживели изключително трудни икономически моменти. Професор Евелина Келбечева посочи като основен пропуск на прехода непреживения интелектуален и морален катарзис, за постигането на който е трябвало да се започне с културата и да има цялостна държавна политика за изучаване на периода на тоталитаризма. На събитието присъстваха представители на академичните среди, неправителствения сектор, общественици, интелектуалци, съвременници и активни фигури от времето на прехода, политици и граждани. Сред гостите бяха доц. Емилия Занкина, д-р Алек Оскар, Светла Златева, Екатерина Бончева, Евгени Дайнов, ген. Атанас Атанасов, Георги Стефанов, София Коен, Максим Бенвенисти, Иванка Жекова, Георги Пандуров, проф. Павлина Долашка, Захари Карабашлиев, Борислав Скорчев, Николина Щерева, Горан Благоев, Евтим Костадинов, представители на Атлантическия съвет на България, както и представители на 15 посолства от дипломатическия корпус в страната ни.", "date": "2019.12.04", "title": "Цветанов: 30 г. демокрация - какво постигнахме и къде искаме да бъдем"}
{"url": "https://www.24chasa.bg/novini/article/7939796", "text": "16 милиона лева за покупката на нови двигатели за осем бойни самолета отпусна правителството на Министерството на отбраната. България е втора по разходи за отбрана в НАТО с 3,1 процента от БВП, обадете се на Каракачанов да съобщи в Лондон и тези пари, каза премиерът Бойко Борисов след вземането на решението. Тези самолети с нови двигатели ще бъдат ползвани докато дойдат новите Ф-16, каза още той.", "date": "2019.12.04", "title": "Дават 16 милиона за двигатели на изтребители"}
{"url": "https://www.24chasa.bg/novini/article/7939822", "text": "Турската полиция задържа мъж, осигурявал автомобили за бойци от групировката \"Ислямска държава\" (ДАЕШ) в Сирия, съобщи турската телевизия СиЕнЕн-Тюрк. 39-годишният мъж с инициали Х. С. Й. е бил издирван от много време от полицията. Установено е, че той е наемал коли от градовете Адана, Мерсин, Анкара, Истанбул, Измир, Мугла, Хатай, Анталия и Коня. Мъжът е закарвал автомобилите до Сирия, където срещу големи суми ги е предоставял на бойци от ДАЕШ, информира БТА. Лицето е било задържано при операция в южния турски окръг Адана. Задържаният отхвърля обвиненията срещу него.", "date": "2019.12.04", "title": "В Турция задържаха мъж, осигурявал коли за бойци от \"Ислямска държава\""}
{"url": "https://www.24chasa.bg/novini/article/7939823", "text": "Емил Костадинов е новият областен управител на Перник, а досегашната Ирена Соколова е уволнена, реши правителството по искане на премиера Бойко Борисов. Смяната е заради допуснатата водна криза в Перник. Ние, когато допуснем грешка, така си понасяме отговорността, мотивира решението Борисов. Открито е подаване на вода от язовир Студена към Радомир, докладва екоминистърът Нено Димов. След спирането на тази тръба притокът на вода в язовира е по-голям от разхода, обясни той. Започва и спешна рехабилитация на ВиК мрежата, за да се намалят загубите, съобщи пък регионалната министърка Петя Аврамова. Да бъде направена стратегия за справяне с безводието на национално ниво, поиска Борисов от министрите си. Дай боже да вали сняг, ние ще го ринем, но да пълни язовирите. Безводието е страшно, каза Борисов.", "date": "2019.12.04", "title": "Емил Костадинов е новият областен управител на Перник"}
{"url": "https://www.24chasa.bg/novini/article/7939867", "text": "След като S&P вдигна кредитния рейтинг на правителството, днес го вдигна и на София. Така столицата ни става с най-висок кредитен рейтинг сред столиците на Балканите, а и Русия, Турция, Унгария. Това заяви премиерът Бойко Борисов в началото на правителственото заседание. Когато критиците ни постигнат такъв успех, тогава ще се вслушваме още повече в критичните им съвети, допълни Борисов. Оценката на София беше вдигната от ‘BBB- на ‘BBB с положителна перспектива. Според анализаторите от S&P Global Ratings след местните избори в управлението на София има приемственост, която ще осигури по-нататъшната финансова стабилност и поддържаната висока ликвидност.", "date": "2019.12.04", "title": "Борисов: София вече е с най-висок кредитен рейтинг сред балканските столици"}
{"url": "https://www.24chasa.bg/novini/article/7939857", "text": "Минималната пенсия ще стане 250 лв. от 1 юли, а дотогава тя ще е 219,43 лв. Това приеха депутатите на второ четене на текстовете от бюджета на Държавното обществено осигуряване. Останалите пенсии ще бъдат вдигнати с 6,7% от 1 юли. Таванът обаче остава закован на 1200 лв. От ДПС предложиха минималната пенсия да се вдигне още от 1 януари, но предложението им не се прие. БСП пък поиска минималната пенсия да стане 250 лв. от януари, а от юли да стане 300. И тяхното предложение не срещна подкрепа от управляващите.", "date": "2019.12.04", "title": "Минималната пенсия от 1 юли става 250 лв. (Обновена)"}
{"url": "https://www.24chasa.bg/novini/article/7939874", "text": "Всички пътноподдържащи фирми са работили цяла нощ - в проходите и във високопланинските места, така че засега няма проблеми и криза в нито едно населено място. Това каза министърът на регионалното развитие и благоустройството Петя Аврамова по време на редовното правителствено заседание в отговор на премиера Бойко Борисов как върви почистването на пътищата след влошаването на метеорологичните условия, цитирана от БТА.", "date": "2019.12.04", "title": "Аврамова: Няма кризи с почистването в нито едно населено място"}
{"url": "https://www.24chasa.bg/novini/article/7939885", "text": "Президентът Стево Пендаровски смята, че протоколът за членство в НАТО може да се ратифицира и след изборите в Северна Македония през април, пише в. \"Слободен печат\". По повод предложението на лидера на опозиционната партия ВМРО-ДПМНЕ Християн Мицкоски да се гласува ратификация с отложено действие, както направи Черна гора, президентът изтъкна, че все още има дилеми дали това е в съгласие със законовите разпоредби. Досега 28 страни членки на Алианса са ратифицирали протокола за членство на Северна Македония в НАТО, с изключение на Испания, която още не е формирала правителство. \"Ако всички ратификации завършат и ние трябва да ратифицираме протокола след всички 29 членки, а в този момент нямаме парламент, ще го ратифицираме през април след изборите\", каза Пендаровски. Знамето на Северна Македония попадна между знамената на Великобритания и САЩ на улицата, по която лидерите на НАТО преминаха на път за Бъкингамския дворец на прием при кралица Елизабет Втора, пише в. \"Нова Македония\". Позицията на македонското знаме между знамената на великите сили не е случайна, посочва изданието. Знамената били наредени по азбучен ред и най-близо до Бъкингамския дворец се оказал флагът на Албания, следван от знамената на България, Хърватия и т.н. Македонското знаме било последно, тъй като Северна Македония е последната страна, която предстои да се присъедини към алианса, и така то попаднало между тези на САЩ и Великобритания, предава БТА. Премиерът Зоран Заев присъства на прием при кралица Елизабет Втора в Бъкингамския дворец заедно с лидерите на страните членки на НАТО, съобщава в. \"Вечер\". Снимки от приема са публикувани на страницата на кралското семейство в Туитър, където е отбелязано, че в НАТО членуват 29 държави, а Северна Македония е на път да стане 30-та страна членка. Време е за ясна позиция на ЕС за интеграцията на Западните Балкани, каза генералният секретар на Съвета за регионално сътрудничество Майлинда Брегу, цитирана от в. \"Независен весник\". \"От друга страна, ние в региона трябва да запретнем ръкави и да започнем реализацията на програмата за реформи въпреки разочарованието и огорчението\", каза Брегу на международна конференция на високо равнище за бъдещето на Балканите под мотото \"За танц са нужни двама: Западните Балкани между надеждата и реалността\". Според Брегу в момента сме свидетели на \"най-голямата криза в политическите позиции на Европейския съюз и Западните Балкани от 1999 г.\".", "date": "2019.12.04", "title": "Северна Македония: Протоколът за членство в НАТО може да мине през април"}
{"url": "https://www.24chasa.bg/novini/article/7939907", "text": "Да има различия в алианса не е нещо ново, посочи пред журналисти генералният секретар на НАТО Йенс Столтенберг, като добави, че такива винаги е имало, но това, което организацията е доказала и което показва днес, е, че НАТО е способна да преодолява тези различия и да се обединява около основната си цел съюзниците да се защитават и отбраняват взаимно. Столтенберг не приема думите на френския президент Еманюел Макрон за \"мозъчна смърт\" на алианса. Не е така, НАТО е жива, активна, адаптира се и е най-успешният съюз, защото сме могли да се променяме непрекъснато, когато и светът се променя, заяви генералният секретар в изявлението си преди днешното работно заседание в рамките на Срещата на върха на пакта в Лондон. Работната сесия е в хотел \"Гроув\" в голф комплекс край британската столица. Форумът отбелязва 70-ата годишнина от създаването на НАТО, предава БТА. Извършихме най-голямото подсилване на колективната отбрана, със сили с висока степен на готовност, с присъствие в източната част на алианса за първи път, а европейските съюзници сега инвестират повече в отбраната, след години на намаляване на бюджетите. Модернизирахме командната структура на НАТО, а САЩ увеличава военното си присъствие в Европа. На практика САЩ и Европа правят повече заедно, отколкото сме правили много години наред, заяви Столтенберг. Той очаква лидерите да обсъдят широк кръг от теми по-късно днес, сред които борбата срещу тероризма, контрола върху въоръженията, отношенията с Русия. И за първи път в историята на НАТО също така ще обсъдим с лидерите възхода на Китай, който предоставя както възможности, така и предизвикателства, каза Столтенберг, посочвайки инвестициите на азиатската държава в отбранителни способности, като Китай сега е на второ място по такива разходи в света след САЩ, а наскоро са показали нови модерни способности, включително и ядрени оръжия. Имаме планове за защита на всички съюзници в НАТО, включително балтийските страни и Полша, и не само планове, но и сили, подчерта Столтенберг.", "date": "2019.12.04", "title": "НАТО: Различия винаги е имало, но сме доказали, че можем да ги преодолява"}
{"url": "https://www.24chasa.bg/novini/article/7939908", "text": "Големият американски превозвач \"Юнайтед Еърлайнс\" (United Airlines Inc.) публикува прессъобщение, в което разкри, че е поръчал 50 нови самолета \"Еърбъс\" (Airbus) от модела A321XLR, предназначени да заменят досегашната флотилия от самолети \"Боинг\" (Boeing) 757-200. Изпълнителният вицепрезидент на компанията Андрю Ночела, заяви, че \"новият самолет Airbus A321XLR е идеален заместител на по-старите и не толкова ефективни самолети, които в момента оперират между някои от най-жизненоважните градове в нашата междуконтинентална мрежа\", съобщава  Авиокомпанията планира да започне да използва новия самолет на \"Еърбъс\" през 2024 година за международни полети от Ню Йорк и Вашингтон до няколко големи европейски градове.", "date": "2019.12.04", "title": "\"Юнайтед Еърлайнс\" ще замени самолетите си \"Боинг\" 757 с 50 самолета на \"Еърбъс\""}
{"url": "https://www.24chasa.bg/novini/article/7939946", "text": "Най-малко 17 души станаха жертвите на тайфуна Камури във Филипините, предаде ТАСС, позовавайки се на агенция Блумбърг. По-рано Франс прес съобщи за четирима загинали. По информация на агенция Блумбърг щетите, които тайфунът нанесе на селското стопанство, се оценяват на 15,7 млн. долара. Близо половин милион души бяха евакуирани. В момента остават затворени три моста и части от няколко пътища, предаде БТА.  Администрацията на международното летище в Манила като предпазна мярка затвори вчера за 12 часа всички четири терминала на аерогарата. Освен това значителни щети понесе летището Легаспи в провинция Албай. Камури е двайсетият тайфун, който връхлита Филипините през тази година. Скоростта на ветровете му достига 150 км/ч, посочва ТАСС.", "date": "2019.12.04", "title": "Жертвите на тайфуна Камури във Филипините станаха най-малко 17 души"}
{"url": "https://www.24chasa.bg/novini/article/7940017", "text": "САЩ заплашиха да наложат наказателни мита до 100% на внос от Франция за 2,4 милиарда долара, включващ чанти, сирене и други продукти, след като стигнаха до извода, че новият френски данък върху дигиталните услуги ще навреди на американските технологични компании. Френският президент Еманюел Макрон лансира дигиталния данък през лятото, пренебрегвайки недоволството на САЩ срещу налога, който според Вашингтон несправедливо е насочен срещу американските компании. Френският лидер иска да бъде постигнато международно споразумение за облагането на големите технологични компании и призовава администрацията на Тръмп да помогне за реформирането на световните корпоративни данъци. Някои обяснения по дебата за дигиталния данък. Какво е дигиталният данък? Правителствата на все повече страни са раздразнени от факта, че не могат да облагат с данък печалбите на мултинационалните компании, които според тях са натрупани в тяхната юрисдикция. Интернет гиганти като Facebook, Google на Alphabet Inc. и Amazon в момента могат да отчитат печалбата си в страни с ниски данъци като Ирландия и Люксембург, без значение къде са направени приходите. Според Макрон по-голямото облагане на технологичните гиганти е въпрос на социална справедливост. Френският лидер оказва силен натиск за приемането на дигитален данък за целия Европейски съюз, но се натъкна на съпротивата на Ирландия, Дания, Швеция и Финландия. Какво направи Франция? След като преговорите за дигиталния данък в ЕС претърпяха фиаско, правителството на Макрон въведе едностранно данък през юли. Той се прилага със задна дата от 1 януари. Налогът от 3% е върху приходи от дигитални услуги, получени от компании с оборот над 25 милиона евро във Франция и 750 милиона евро (826,65 милиона долара) по света. Париж не е сам сред европейските столици в предложението за данък върху приходите на големите технологични компании. Великобритания, Испания, Италия, Австрия, но също Мексико и Канада обявиха планове за собствени дигитални налози. Какво иска да постигне Макрон? Целта на Макрон е да осигури по-мащабно споразумение за дигиталното облагане под егидата на Организацията за икономическо сътрудничество и развитие (ОИСР). На срещата на Г-20 през юни финансовите министри се договориха да създадат общи правила за затваряне на дупките в данъчното законодателство и обещаха да \"удвоят усилията\" за постигането на решение, основано на консенсус, до 2020 година. През юли министрите на Г-7 се споразумяха, че трябва да има минимално равнище на данъка, което да обезкуражава страните да се надпреварват коя да предлага по-ниски данъци. Вашингтон първоначално подкрепяше идеята за нова международна данъчна система, която да покрива широк диапазон компании, но според представители е дал заден ход през последните месеци след лобиране на традиционните компании, които са си дали сметка, че те също ще бъдат засегнати. Какви са пречките? Тръмп. Американският президент вече разкритикува \"глупостта\" на Макрон да се въведе френският дигитален данък. Дигиталният данък откри нов фронт в търговския спор между Вашингтон и ЕС, след като икономическите отношения помежду им видимо се влошиха. Френският финансов министър Брюно Льо Мер казва, че Париж ще премахне френския дигитален данък, веднага след като бъде постигнато споразумение в ОИСР за реформа на международните данъчни правила, които действат от десетилетия. Ако САЩ направят същото, тогава край на проблема, каза Льо Мер. Юрисдикциите с ниски данъци също имат резерви към данъчния план на Макрон, тъй като той ще затрудни привличането им на преки чуждестранни инвестиции с обещанията за супер ниски корпоративни данъци. (БТА)", "date": "2019.12.04", "title": "Походът на Макрон за международен данък върху дигиталните услуги"}
{"url": "https://www.24chasa.bg/novini/article/7939967", "text": "Федерален съд в Калифорния започна разглеждането на иск за клевета, заведен срещу предприемача Илон Мъск от британски спелеолог, който през лятото м.г. участва в операция по извеждането на деца от пещера в Тайланд, предаде АФП, цитирана от БТА. Спелеологът Върнън Ансуърт заведе дело срещу Мъск през септември 2018 г., като го обвини в клевета и поиска компенсация в размер на най-малко 75 хиляди долара. През юли м.г. предприемачът качи в Туитър поредица оскърбителни за Ансуърт записи, като го нарече педофил. Британецът по-рано бе заявил, че предложението на Мъск да се използва мини подводница за спасяване на децата в пещерата в Тайланд е евтин \"пиар трик\". Адвокат на спелеолога заяви в съда, че заради клеветата на Мъск Ансуърт не е получил нужното обществено признание, което заслужавал след спасяването на децата. Мъск също се яви в съда. Той увери, че не се е опитвал да докаже, че Ансуърт е педофил. Милиардерът бил ядосан и се почувствал оскърбен заради изявлението на спелеолога, който се отнесъл пренебрежително към предложението му да се използва мини подводница. Освен това Мъск първоначално не знаел, че Ансуърт е сред участниците в операцията по спасяването на децата. На 12 юни 2018 г. 12 ученици на възраст между 11 и 16 години и техният треньор по футбол бяха блокирани в пещерата Тхам Луанг в Тайланд. Спасители успяха от 8 до 10 юли м.г. да изведат децата от пещерата.", "date": "2019.12.04", "title": "Съд в САЩ започна разглеждането на иск за клевета срещу Илон Мъск"}
{"url": "https://www.24chasa.bg/novini/article/7939948", "text": "Двама столичани са арестувани за кражба от хотелска стая в Банско, съобщиха от полицията.  Около 00:45 часа в сряда в РУ-Банско е получено съобщение за извършена кражба на сумата от около 1162 лв. от стая в хотел, находящ се в местността \"Грамадето\" на гр. Банско. От незабавно пристигналите на място полицейски служители са задържани двама мъже на 29 и 31 години и двамата от София. За случая е уведомена РП-Разлог. Образувано е досъдебно производство.", "date": "2019.12.04", "title": "Двама столичани откраднаха пари от хотелска стая в Банско"}
{"url": "https://www.24chasa.bg/novini/article/7939960", "text": "Какво е бъдещето на Алианса и какви средства трябва да отделят държавите-членки за отбрана коментира Велизар Шаламанов, бивш служебен министър на отбраната пред  . В момента Алиансът е в позиция да определи следващата вълна на промени, които ще минат през едно широко обсъждане.Тези теми са изключително важни, понеже ще определят следващите 10 години. Това са теми, свързани с нови рискови заплахи, технологии, засилена роля на Европа. Важни са изводите, които всяка страна ще направи и в частност България, категоричен е Шаламанов. Той коментира и провокативното изказване на френския президент Еманюел Макрон, че НАТО е в мозъчна смърт. \"Определено НАТО не е в мозъчна смърт, това е по-скоро послание, което президентът Макрон отправя към ЕС и френските граждани с цел да засили ролята на Франция в европейската отбрана\", коментира Шаламанов. По въпроса дали Европа е готова да плаща повече за отбрана, Шаламанов коментира, че Германия вече е дала сигнал, че ще повиши вноската си в общия бюджет. Време е след първия скок в разходите за отбрана, България да има дългосрочна програма за следващите 10 години, допълни експертът. \"Ако наистина ще охраняваме небето над Северна Македония, сега е моментът бързо да стартира съвместен проект по закупуване на радари от България, Македония, Албания и Черна гора, тъй като без надеждно предоставяне на въздушна картина от съвременни радари, тази задача е трудно изпълнима\", каза Шаламанов. Относно възможността България да охранява въздушното пространство над Северна Македония, Шаламанов заяви, че в мига, в който западната ни съседка стане част от НАТО, тъй като не разполага с изтребители, ще бъде отправена покана към страни, които желаят на ротационен принцип да гарантират въздушния й суверенитет. \"Тогава България ще може да направи официалното си предложение, но трябва да бъдат решени въпроси с комуникациите и споделена въздушна картина\", каза той. Експертът по отбрана коментира и създаването на военноморски координационен център във Варна, за което стана ясно след разговора на премиера Бойко Борисов с президента на САЩ Доналд Тръмп. \"Това е една много добра инициатива, за която се говори поне от срещата в Уелс от 2014 г. Това е постижимо на стъпки, първо като национално усилие, после като международно усилие. Такива стъпки показват, че България излиза от състоянието от нея да бъде поискано или напомняно нещо\", коментира Шаламанов. Много важно е да продължи и текущият стратегически преглед по отбраната и сигурността, който да доведе до една пътна карта, в която България е водеща на Балканите, категоричен е Шаламанов. \"Този координационен център всъщност следи всички дейности в Черно море с цел да предотврати напрежението и съответно планиране на всички учения и необходими дейности по засилване на това адаптирано предно присъствие\", добави още той.", "date": "2019.12.04", "title": "Велизар Шаламанов: Време е България да има дългосрочна програма за отбрана"}
{"url": "https://www.24chasa.bg/novini/article/7939938", "text": "Пенсионер открадна пари от църквата в петричкото с. Беласица, но бе разкрит, съобщиха от ОД на МВР-Благоевград. Сигнал за изчезнали 200 лв. от храма е бил подаден в неделя. След проведени издирвателни мероприятия криминалистите установили, че извършителят на деянието е 67-годишен мъж от селото. По случая е образувано досъдебно производство.", "date": "2019.12.04", "title": "Пенсионер задигна 200 лв. от църквата в с. Беласица"}
{"url": "https://www.24chasa.bg/novini/article/7940081", "text": "\"Срещата на върха на НАТО не трябва да се превръща във вътрешнополитическа трибуна, а да допринася за укрепване на единството и повишаване на сигурността. Проблемите и съществуващите противоречия обаче трябва да се поставят откровено и да има конструктивен дебат, какъвто очакваме\". Това заяви президентът Румен Радев преди началото на Срещата на държавните и правителствените ръководители на държавите-членки на НАТО в Лондон. Президентът посочи, че преди пет години всички държави-членки са поели ангажимент разходите за отбрана да бъдат увеличени, но това трябва да стане прозрачно и ефективно, стана ясно от прессекретариата на държавния глава. „Тук количественият критерий не трябва да бъде единствен измерител, важно е и по какъв начин тези вложени пари се трансформират в отбранителни способности и не по-малко важно е те да допринасят и за собственото икономическо развитие и за укрепване на социалните системи, а не за тяхното изтощаване“, подчерта още президентът Румен Радев.", "date": "2019.12.04", "title": "Радев в Лондон: Вложенията в отбраната трябва да ни развиват икономически"}
{"url": "https://www.24chasa.bg/novini/article/7940114", "text": "380 лв. ще взимат и догодина майките на деца от 1 до 2 г. Това решиха депутатите, които гласуват на второ четене текстове от бюджета на Държавното обществено осигуряване. От БСП поискаха то да се вдигне и да е 650 лв., колкото е и предложението им за минималната заплата. То обаче не бе подкрепено. Сега около 12 хил. майки получават такова обезщетение. За трета поредна година то е замразено, каза от трибуната социалистката Надя Клисурски. Тя бе категорична, че майчинството може да бъде замразено, когато държавата осигури бавачка или място в детската градина за всяко дете. Припомни, ще БСП предлагат и данъчни облекчения за младите семейства. Майките трябва да имат перспектива, за да се върнат по-скоро на работа и да не зависят от социалните плащания, обясни от трибуната новият социален министър Деница Сачева. И обясни, че правителството има политики за подкрепата на майките. Една от тях е решението да се отделят по 70 млн. лв. за строителство на нови детски градини, а програмата ще продължи 3 г. Друга политика е държавата да поеме таксите за градина на децата на 4, 5 и 6 години от \"ниските социални слоеве и маргинални групи\", които задължително да трябва да ходят на градина. По груби сметки от държавния бюджет за покриване на таксите ще бъдат заделени 10 млн. лева, допълнително ще се разчита на 22 млн. лева от еврофондовете. Освен това се дава възможност и за бавачка, която да гледа децата 18 месеца по програмата \"Родители в заетост\". Правителството има цялостна политика за подкрепяна майките, която не се изчерпва само с числата в бюджета, заяви Сачева.", "date": "2019.12.04", "title": "Майчинство през втората година ще е 380 лв. (Обновена)"}
{"url": "https://www.24chasa.bg/novini/article/7938381", "text": "Бизнесът в България отделя по-малко време, за да си плати данъците през 2018 г., отколкото година по-рано, показва докладът на Световната банка и PwC Paying Taxes. Подобрението е с 12 часа и вече са необходими 441 часа годишно за попълване и подаване на справки, декларации, внасяне и възстановяване на суми, проверки и ревизии. Това е първото намаляване на часовете за България от 2014 г., а 4 години подред те са били 453 на година. Сега страната ни успява да се класира на 97-о място по този показател от 190 държави. Спрямо Европа все още изоставаме, където средният показател е 238. От тези 441 часа в България бизнесът отделя 250 за отчитането на данъците от персонала. 161 се падат за данъци върху потреблението и едва 30 за корпоративен. В същото време обаче спрямо миналата година се отчита най-голямо потребление именно при времето за трудов данък, което е намаляло с 6 часа. Трябва да се отбележи и че процедурата след подаването на документацията у нас е по-лека от средното за света. Например фирмите в България отделят 14,5 часа, за да кандидатстват за връщане на ДДС, докато средната стойност е 18,7. Освен данък върху труда и данък печалба нашите компании са натоварени с още 12 други различни такси. Данъчната тежест спрямо печалбата на фирмите остава ниска - 28,4%, въпреки че леко се покачва спрямо 2017 г., когато е била 27,7 на сто. Според изданието това се дължи на по-високите заплати, откъдето се вдигат и разходите за персонал. Все пак тя все още е една от най-ниските в ЕС след Румъния, Люксембург и Хърватия, където е между 20 и 21%. Общата оценка на България е 72,3 точки от 100, което е леко подобрение с 0,3 точки. В изчисленията са взети средно голяма компания с ограничена отговорност, регистрирана от граждани на съответната държава, която има дейност само на нейна територия и не се занимава с внос и износ. Когато се измерва времето, необходимо за плащане на данъците, се включва попълването на декларации, обработката им от администрацията, както и възстановяването на надвнесен данък, обжалване и ревизии.", "date": "2019.12.04", "title": "441 часа отнема на бизнеса, за да си плати данъците"}
{"url": "https://www.24chasa.bg/novini/article/7940077", "text": "Мъж издъхнал докато разхождал кучето си в парка „Хижата” над Враца тази сутрин. За смъртта на 52-годишният врачанин до полицията алармирал братът на починалия, след като видял кучето само. Пристигналият екип медици пък установили единствено смъртта на мъжа и според първоначалното им заключение най-вероятно се касае за инфаркт. Според близките му напоследък мъжът не се чувствал добре и се канел да отиде на лечение в болницата. Полицията вече започна разследване по трагичния случай и очаква заключението на патоанатомите след аутопсията на внезапно починалия.", "date": "2019.12.04", "title": "Инфаркт покоси врачанин докато разхождал кучето си"}
{"url": "https://www.24chasa.bg/novini/article/7940160", "text": "Британският премиер Борис Джонсън призова за единство в НАТО, при пристигането си за срещата на върха на алианса, която се провежда в хотел \"Гроув\" в голф комплекс край британската столица, предадоха световните агенции. Джонсън припомни, че алиансът укрепва сигурността на един милиард души. \"Много важно е алиансът да запази единството си. Онова, което ни обединява, е много повече от онова, за което нашите мнения се разминават\", допълни той. Премиерът припомни, че в основата на ангажимента на НАТО е взаимната защита на страните в случай на необходимост. \"Един за всички, всички за един\", заяви Джонсън при пристигането си за работната сесия на лидерите на алианса, цитиран от БТА. Разногласията обаче излязоха на яве още вчера в първия ден на двустранната среща. Доналд Тръмп и Еманюел Макрон влязоха в сблъсък относно критиките на Макрон за алианса и за турската военна операция в Северна Сирия. Британският премиер обаче се опитва да съчетава домакинството на форума на върха на НАТО с предизборната кампания за изборите на 12 декември, отбелязва Асошиейтед прес. Визитата на Тръмп във Великобритания, където той е доста непопулярен, може да усложни предизборната кампания. Джонсън иска да избегне твърденията, че е близък с американския лидер и не се снима с него вчера, когато двамата се срещнаха на Даунинг стрийт 10. Днес премиерът отхвърли твърденията, че се опитва да избягва Тръмп. Вчера пък Тръмп похвали Джонсън, като го нарече много способен, но избегна коментари за британските избори. Той само отрече твърденията, че САЩ имали намерение да включат финансираната от държавата британска здравна система в преговорите за бъдеща търговска сделка с Великобритания. Съдбата на здравната система е ключов въпрос в предизборната кампания на лейбъристката опозиция. След домакинството на срещата на НАТО по-късно днес Джонсън подновява предизборната си кампания.", "date": "2019.12.04", "title": "Борис Джонсън призова лидерите на НАТО към единство"}
{"url": "https://www.24chasa.bg/novini/article/7940210", "text": "ООН отправи днес призив за събиране на близо 29 милиарда долара за подпомагане на рекордния брой хора, засегнати от климатичните промени и дълготрайните конфликти по света, предаде Франс прес, цитирана от БТА.  В доклад, озаглавен \"Глобален преглед на хуманитарната ситуация\", се казва, че около 168 милиона души по света ще имат нужда от спешна помощ догодина. Това е рекорд за съвременната епоха от Втората световна война досега, заяви пред журналисти заместник генералният секретар на ООН по хуманитарните въпроси Марк Лоукок. Той обясни, че нуждите от повече средства се увеличават отчасти заради това, че конфликтите стават по-продължителни и интензивни. Лоукок допълни, че климатичните промени, съпътствани от наводнения и суши, допринасят също за хуманитарното бреме.\"Бруталната истина е, че 2020 г. ще бъде трудна за милиони хора\", каза той. Йемен и Сирия си остават страните, които се нуждаят от най-голяма помощ и за тях ще бъдат отпуснати 3 милиарда долара. Във Венецуела нуждата от хуманитарна помощ е нараснала най-много. Според ООН към края на настоящата година близо 740 милиона долара ще са нужни за подпомагане на тази страна. За догодина се прогнозират 1,35 милиарда долара за хуманитарна помощ за Венецуела заради задълбочилата се икономическа и социална криза.", "date": "2019.12.04", "title": "ООН иска да се съберат 29 млрд. долара \nза 168 милиона души по света"}
{"url": "https://www.24chasa.bg/novini/article/7940215", "text": "Веселин Марешки няма да сяда на зам.-председателското си място в парламента, докато Валери Симеонов е на същия пост. Това обяви той по време на брифинг в парламента след работна среща на ПГ \"Воля - българските родолюбци\" с представители на майките на деца с увреждания. \"Изразихме пълна съпричастност към техните справедливи искания по отношение избирането на Валери Симеонов за заместник-председател на българския парламент\", обяви Марешки. Той коментира, че избирането му на този пост е станало на същата дата, в която майките преди една година, след продължителни протести, постигнаха отстраняването му от вицепремиерското място в Министерски съвет, предаде БТА. \"Българският парламент не е трудово-възпитателно училище за провалени вицепремиери. Ако толкова много си го харесват, да си го вземат обратно в Министерски съвет\", посочи той. Марешки заяви, че докато Валери Симеонов е заместник-председател на българския парламент, той също, в качеството си на заместник-председател на НС, няма да се доближава до това място, което счита за осквернено с присъствието на Симеонов. \"Няма да излизам на трибуната, няма да сядам там където стоят заместник-председателите и председателят, докато Валери Симеонов е заместник-председател на парламента. Ние считаме, че това е обида и гавра с това място\", коментира Марешки. Той информира, че подкрепят и искането на майките на деца с увреждания за връщане на Бисер Петков на поста министър на труда и социалната политика.", "date": "2019.12.04", "title": "Марешки няма да доближава трибуната на парламента, Симеонов я осквернява"}
{"url": "https://www.24chasa.bg/novini/article/7940178", "text": "Преди половин година собственик на консултантска фирма въведе четиридневна работна седмица, като запази заплатите и бонусите на служителите си, предаде  . Шест месеца по-късно експериментът е оценен не просто като положителен, а и като единственият възможен начин на работа в тази фирма. Когато през юли Петър Петев решава служителите му в офисите в Русе и Бургас да почиват с един ден повече през седмицата, не е много сигурен за резултата. Днес вече няма никакво колебание - ползите от 4-дневната работна седмица са безспорни. „Спокойно можем да отчетем експеримента като успешен, тъй като работата не изостава, а атмосферата в офиса е невероятна”, споделя Петев. Той не намира недостатъци в този модел, защото колегите му сами си правят графика за почивките. „Имаме постоянно присъствие в офиса, но пък хората се редуват. Понякога сливат петък с понеделника от едната и от другата седмица и им стават дори четири почивни дни”, обяснява бизнесменът. Въпреки по-малкото работни дни, заплатите и отпуските на служителите във фирмата не са намалени, а бонусите дори са се увеличили. „Имаме система, по която възнаграждаваме експертите по повод на конкретна работа, определено мероприятие с по-голям интензитет на натоварването, така че нищо не се е променило”, обяснява директорът на фирмата. Служителите в офиса вече дори и не могат да си помислят, че ще се върнат към стандартната работна седмица. „Даже не стои на дневен ред въпросът за отмяна на този начин на определяне на работното време”, категоричен е шефът. Служителите са доволни не само, че успяват да се справят с планираните си задачи за по-кратък период, но и защото им остава време за развлечения и хобита.", "date": "2019.12.04", "title": "Русенска фирма с 4-дневна работна седмица. Шефът: Ползите са безспорни"}
{"url": "https://www.24chasa.bg/novini/article/7940265", "text": "Той има планирани и две двустранни срещи - със словашкия президент Зузана Чапутова и премиера на Испания Педро Санчес. Лидерите на страните членки на НАТО пристигнаха в луксозния хотел “The Grove“ край лондонското предградие “Уотфорд“, където ще се проведат официалните разговори. Генералният секретар на НАТО Йенс Столтенберг, който приветства гостите още от рано сутринта, даде изявление преди официалното заседание: \"Това, което виждаме е, че Северна Америка и Европа работят много повече заедно, отколкото преди в продължение на много, много години. Трябва да помните, че НАТО е единственото място, където Северна Америка и Европа се срещат всеки ден, за да обсъждат и предприемат общи действия по въпроси на сигурността\". Остра реплики си размениха американският президент Доналд Тръмп и френският му колега Еманюел Макрон. Прецизно аранжираната среща, целяща да покаже единство, не успя да скрие дълбоките различия между членовете на НАТО. Макар бъдещето на блока да не се поставя под въпрос, има големи различия около последните военни действия на Турция в Северна Сирия, размера на заделяните средства за отбрана от отделните страни и коментарите на Макрон, че \"НАТО е в мозъчна смърт\". След като Тръмп се изказа по редица въпроси, включително и за това, че няма да се меси в британските избори, той се накара на Макрон за обидните коментари, че „НАТО е в мозъчна смърт“. Макрон обаче не се отрече от думите си и дори каза, че европейските държави трябва да играят по-голяма роля в НАТО, за да бъдат по-малко зависими от Съединените щати. На най-очакваната среща по време на форума – между Еманюел Макрон, Ангела Меркел и Борис Джонсън и турския президент Реджеп Тайип Ердоган - посветена основно на Сирия, бе взето решение да се спрат нападенията срещу цивилни в тази страна. Преди това Макрон не спести критичните думи към Ердоган за поведението на Турция като страна членка на НАТО. Накрая Тръмп заплаши със санкции страните от НАТО, които не дават достатъчно пари за организацията. Може би не е изненада, че Тръмп планира да даде днес работен обяд на лидерите на 9 страни членки, сред които България. Те са единствените в НАТО, които заделят исканите 2 процента от брутния вътрешен продукт за отбрана. По-късно лидерите на НАТО в рамките на три часа ще обсъдят широк кръг от въпроси, сред които кибернападенията и стратегическата заплаха, която представлява Китай. Британският премиер Борис Джонсън припомни на лидерите на НАТО, че ангажиментът им да са защитават едни други е в сърцевината на политиката на блока и че става дума за защитата на близо милиард души на принципа \"един за всички, всички за един\".", "date": "2019.12.04", "title": "Румен Радев поканен на работен обяд с Тръмп, заедно с още осмина (Видео)"}
{"url": "https://www.24chasa.bg/novini/article/7939953", "text": "Наскоро от Аграрния университет на Нанкин заявиха, че са разработили първото китайско клетъчно култивирано месо в лаборатория. Ръководеният от професор Джоу Гуанхун екип използва шесто поколение стволови клетки от свински мускули, които култивира в хранителен разтвор в продължение на 20 дни, след което произведе петграмово парче месо. Около 30 компании по света инвестират в проучванията и разработката на клетъчно култивирано месо. Четири от тях се готвят да влязат на китайския пазар, предава . Според непълни статистики, Китай, САЩ, Израел, Холандия, Сингапур, Япония и други държави и региони работят предимно върху разработката на телешко и свинско клетъчно култивирано месо, както и морски дарове.", "date": "2019.12.04", "title": "Китай представи първото си разработено в лаборатория месо"}
{"url": "https://www.24chasa.bg/novini/article/7940289", "text": "36-годишен варненец е задържан в дома си при специализирана полицейска операция срещу разпространението на наркотици. В дома на А. Д., намиращ се на територията на Трето РУ на МВР, след претърсване, е установено значително количество суха тревиста маса (марихуана) – 96,99 гр., метаамфетамин с тегло 79,91 гр. и екстази – 6,97 гр. Иззета е и електронна везна, по която е имало следи от същите вещества. А.Д. е задържан за срок до 24 часа. Повдигнато му е обвинение. Заедно с него са задържани мъж (23 г.) и жена (58 г.), живущи на същия адрес. По случая е образувано досъдебно производство. Работата по документиране и доказване на извършените престъпления продължава под надзора на прокурор от Окръжна прокуратура - Варна.", "date": "2019.12.04", "title": "Арестуваха варненски дилър в дома му"}
{"url": "https://www.24chasa.bg/novini/article/7940317", "text": "Шестима души са задържани в Румъния в рамките на разследване на родители по обвинение, че са насилвали сексуално собствените си деца, за да забавляват американски граждани, съобщава информационният сайт Зиаре, цитиран от БТА.  Прокурори от Дирекцията за разследване на престъпленията на организираната престъпност и тероризма обискираха вчера жилищата на 15 души в Букурещ и в окръзите Илфов, Галац, Яломица, Олт, Прахова и Яш по подозрение в разпространяване на детска порнография, изнасилване, сексуално развращаване на малолетни и сексуална агресия. Според прокурорите в периода 2014-2018 г. заподозрените лица са осъществявали орални сексуални контакти със собствените си деца, които към периода на извършване на деянията са били на възраст между 4 и 9 години, с цел да предоставят порноспектакли на американски граждани посредством електронно приложение. Обвинените са се възползвали от неспособността на жертвите да се защитят и да изразят собствената си воля, посочва прокуратурата.", "date": "2019.12.04", "title": "Шестима в Румъния насилвали сексуално\nсобствените си деца"}
{"url": "https://www.24chasa.bg/novini/article/7940340", "text": "На тържествена церемония в Гранитна зала на МС премиерът Бойко Борисов връчи на режисьора и театрален педагог проф. Димитрина Георгиева Гюрова-Савова Държавната награда \"Св. Паисий Хилендарски\" за 2019 г., която се присъжда за изключителния й принос за развитието на националната културна идентичност и духовни ценности. Проф. Димитрина Георгиева Гюрова-Савова благодари за високото отличие за скромната по думите й творческа и педагогическа работа. Тя благодари на сътрудниците и студентите си за предаността им към общото дело и за таланта им, който по думите й е основата на успехите, за които получава днешната награда. Министърът на културата Боил Банов каза по време на церемонията, че проф. Димитрина Георгиева Гюрова-Савова е изключителен представител на българския театър, режисьор и педагог, който е подготвил стотици български артисти, сред които Иван Иванов и Леонид Йовчев. Той напомни, че проф. Димитрина Георгиева Гюрова-Савова е била режисьор в Народния театър \"Иван Вазов\", в Театър \"Сълза и смях\", работила е театрите в Бургас и Сливен. Той изтъкна, че нейното дело оставя ярка диря в българския театър и култура. Годишната държавна награда \"Св. Паисий Хилендарски\" е учредена с Постановление на Министерския съвет от 2000 г. Тя се присъжда за стимулиране на български творци и изпълнители на произведения, свързани с българската история и традиции. Миналата година отличието беше връчено на актьора Васил Михайлов. Тазгодишният й носител е определен от жури с председател акад. Юлиан Ревалски - председател на БАН, и членове: проф. Станислав Семерджиев - ректор на НАТФИЗ, проф. Николай Драчев - ректор на НХА, доц. Красимира Александрова - директор на НБКМ, проф. д-р инж. Иван Марков - ректор на УАСГ, проф. Маргарита Ваклинова от БАН - археолог, както и проф. Пламен Джуров - композитор и диригент. Проф. Димитрина Гюрова е родена на 9 октомври 1934 г. в Бургас. През 1952 г. е приета в класа по режисура на проф. Боян Дановски, който завършва през 1956 г. Нейни постановки са представяни на сцените на театрите в цялата страна. Участвала е и при създаването на повече от 40 телевизионни постановки. От 1975 г. Димитрина Гюрова преподава актьорство за драматичен театър във ВИТИЗ /по-късно НАТФИЗ/, а от 1987 г. е професор в същата академия. Тя е двукратен носител на Наградата на София и на Наградата за \"Режисура\" на Съюза на артистите в България. \"Професор Димитрина Георгиева Гюрова-Савова получи Държавната награда „Св. Паисий Хилендарски” за 2019 г. Режисьорът и театрален педагог беше наградена с отличието за изключителния й принос за развитието на националната културна идентичност и духовни ценности\", написа премиерът Борисов в профила си във фейсбук.      ", "date": "2019.12.04", "title": "Димитрина Георгиева Гюрова-Савова получи награда „Св. Паисий Хилендарски”"}
{"url": "https://www.24chasa.bg/novini/article/7940286", "text": "Работещи в Българската агенция по безопасност на храните искат необходимите средства за разходи по бюджета на БАБХ за 2020 г. да бъдат в размер на 105 млн. лева, като настояват тези средства да са целево заделени изключително за гарантиране безопасността на храната на българите. Това посочват в декларация, разпространена от пресцентъра на КТ \"Подкрепа\". Те са се събрали на протест на площад \"Независимост\". Протестният митинг се организира от Национална федерация \"Земеделие и горско стопанство\" към \"Подкрепа\". \"Ние - работещите в Българска агенция по безопасност на храните, за пореден път настояваме най-после да бъде решен въпросът с цикличното недофинансиране на бюджета на БАБХ, което съществува от нейното създаване до момента. Напомняме, че прословутата реформа в сектора се състоеше в прехвърляне на безброй отговорности на Агенцията, без те да бъдат придружени със съответно финансиране, което да може да гарантира реалното изпълнение на задълженията! \", се заявява в декларацията на протестиращите до народните представители и до министър-председателя.", "date": "2019.12.04", "title": "Работещи в Агенцията по храните настояват за 105 млн. лв бюджет"}
{"url": "https://www.24chasa.bg/novini/article/7940412", "text": "Научни постижения с потенциал за практическо приложение, които са осъществени през първата година от изпълнението на Националната научна програма \"Нисковъглеродна енергия за транспорта и бита\", бяха представени в Българската академия на науките, предаде БТА. Учени от БАН и партньорските организации са представили постигнатото по трите компонента на програмата - съхранение и преобразуване на възобновяема енергия; електрически превозни средства и водородна мобилност, и нови ефективни материали и процеси за улавяне и оползотворяване на въглероден диоксид. Форумът е бил открит от заместник-председателя на БАН и ръководител на програмата чл.-кор. Константин Хаджииванов. Постигнат е добър синхрон между научните резултати и демонстрационната част на програмата, е казал в приветствието си съветникът на министъра на образованието и науката проф. Иван Димов. Проф. Велизара Пенчева от Русенския университет \"Ангел Кънчев\" е изнесла лекцията \"Съвременни предизвикателства пред градските транспортни системи и устойчива мобилност\". Само за миналата година времето за пътуване в рамките на София се е увеличило средно с 35 процента, е съобщила проф. Пенчева и е добавила, че по този показател се нареждаме на 52-о място от 403 държави в света. Учените търсят решение за облекчаване на трафика и възможности за генериране на електроенергия в горивна клетка. В рамките на първата година на програмата е разработен проект на демонстрационен тролейбус с хибриден удължител на пробега - батерия-горивна клетка. Тролейбусът ще може да се придвижва не само чрез захранване от контактната мрежа, но ще извършва и 100-километров пробег на водород. Иновацията се разработва за първи път от български учени, е съобщила проф. Дария Владикова от Института по електрохимия и енергийни системи на БАН. По програмата се разработва и речен плавателен съд, задвижван с водород и слънчева енергия. Учените тестват технологична схема за елиминиране на основните замърсители от отпадъчни потоци води за полупромишленото производство на микроводорасли. Сред научните постижения са също положителен електрод за литиево-йонна батерия с нова структура; порести адсорбенти за улавяне на въглероден диоксид; фотосинтезиращи биогоривни елементи с използване на висши водни растения. Националната научна програма \"Нисковъглеродна енергия за транспорта и бита\" се финансирана от Министерството на образованието и науката.", "date": "2019.12.04", "title": "Родни учени с иновативно решение за удължаване на пробега на тролейбус"}
{"url": "https://www.24chasa.bg/novini/article/7940418", "text": "Товарен кораб под либерийски флаг е останал без управление поради механична повреда между гръцките острови Лесбос и Скирос в Егейско море, съобщи телевизия \"Скай\". Според гръцката брегова охрана на борда на кораба има 14 души - членове на екипажа. Корабът се е наклонил поради разместване на товара, а екипажът е поискал да го напусне. На мястото се намират два кораба, които са се намирали наблизо, и два хеликоптера. Към кораба са се насочили още един кораб на бреговата охрана, един на гръцките военноморски сили и още три, които са минавали в близост до бедстващия съд, предаде БТА. Екипажът на товарния кораб под либерийски флаг, който претърпя повреда и загуби управлението си в Егейско море между гръцките острови Лесбос и Скирос, е бил спасен с хеликоптери, съобщава \"Катимерини\". Малко след 11 часа 14-те членове на екипажа са били спасени с помощта на хеликоптери на гръцките военновъздушни сили и откарани на Скирос. Телевизията съобщава, че екипажът му е съставен от украински моряци. Вятърът в района достига до 8-а степен по скалата на Бофорт.", "date": "2019.12.04", "title": "Спасиха екипажа на бедстващ кораб в Егейско море"}
{"url": "https://www.24chasa.bg/novini/article/7940766", "text": "Правителството на Самоа въведе извънредни мерки заради избухнала в страната епидемия от морбили, съобщава местното издание „Samoa Global News”. Спешно е започнала кампания от врата до врата за масово ваксиниране на населението, която ще се проведе на 5 и 6 декември. Призовават се гражданите да поставят червени ленти на вратите на домовете си или на пътя. След първите смъртни случаи, причинени от заболяването, Министерството на здравеопазването на Самоа обяви на 16 октомври епидемия, информира БГНЕС. От началото на епидемията има 4 052 случая на заразени с морбили. Броят на загиналите е достигнал 60 човека, а 20 деца в критично състояние са настанени в болница за интензивно лечение.", "date": "2019.12.04", "title": "Епидемия от морбили обхвана остров Самоа"}
{"url": "https://www.24chasa.bg/novini/article/7940820", "text": "Министерският съвет прие решение, с което дава съгласие за откриване на консулство на Канада в Република България, ръководено от почетно консулско длъжностно лице. По предложение на правителството в Отава, Министерският съвет назначи Нина Лазарова да изпълнява функциите на почетно консулско длъжностно лице на Канада в Република България, със седалище в град София и с консулски окръг, обхващащ територията на Република България, за период от пет години.", "date": "2019.12.04", "title": "Канада назначава почетен консул в Република България"}
{"url": "https://www.24chasa.bg/novini/article/7940834", "text": "България предостави 232 709 лева на Доверителния фонд на България към ЮНЕСКО за финансиране на два проекта, реши правителството. 58 330 лева ще бъдат предоставени за включването на антисемитизма в обучението в средните училища в държавите от Западните Балкани и Източното партньорство. 174 379 лева ще бъдат отпуснати за обучение на учители в държави на юг от Сахара (Етиопия, Танзания, Руанда, Уганда и Замбия). Осигуряването на качествено образование за младите хора в Африка е една от важните мерки срещу миграцията.", "date": "2019.12.04", "title": "България отпуска 232 709 лева за Доверителния фонд към ЮНЕСКО"}
{"url": "https://www.24chasa.bg/novini/article/7940825", "text": "Склад и производствена база на фирма за млечни храни са запечатани след съвместна проверка на МВР, НАП, БАБХ и МОСВ, съобщиха от полицията. Проверениса складове на големи дистрибутори на стоката на фирмата в градовете София, Варна, Пазарджик, Русе, В. Търново, Стара Загора, Бургас, Хасково, Пловдив, Шумен, Разград и Силистра, както и производствената й база на територията на област Силистра. Именно в базата е установен и запечатан нерегламентиран склад, в който е открита стока без документи, удостоверяващи произхода й. Липсвали са и счетоводни документи. На територията на Бургаска област също е установен и запечатан склад за съхранение на продукти без документи, удостоверяващи произхода им. Подобни пропуски са констатирани и в други обекти на територията на останалите области. При инспекцията е засечена практика за разплащане на стока в пари в брой, а не по установения законов ред – по банков път. Работата по изясняване на случая продължава. Иззети са проби от предлаганата продукция и от производствената база.", "date": "2019.12.04", "title": "Запечатаха склад до Бургас и база на фирма за млечни храни край Силистра"}
{"url": "https://www.24chasa.bg/novini/article/7940833", "text": "Достатъчно тежки ли са деянията, в които е обвиняван Доналд Тръмп, за да оправдаят негово отстраняване от длъжност? След два месеца разследване Конгресът днес започва този юридически дебат, опирайки се на \"уличаващите доказателства\", които демократите казват, че са събрали срещу президента. Републиканският милиардер заявява, че това е политическа машинация и уверява, че не е извършил нищо нередно, като е поискал от Украйна да разследва Джо Байдън, един от потенциалните му опоненти на президентските избори през 2020 г. Демократичната опозиция обаче е убедена, че той е злоупотребил с правомощията си, за да улесни кампанията по преизбирането си, по-специално като е замразил военна помощ за близо 400 милиона долара за тази страна, която е в конфликт с Русия. Опирайки се на мнозинството си в Камарата на представителите, опозицията започна в края на септември процедура за отстраняване от длъжност на Доналд Тръмп и възложи разследването на комисията за разузнаването на Камарата на представителите. След като изслуша петнадесетина свидетели тя заключи в публикуван вчера доклад, че той \"е поставил своите лични и политически интереси над националните интереси, стремил се е да подкопае честността на американския изборен процес и е поставил в опасност националната сигурност\". Според този доклад съществуват \"уличаващи доказателства\" за неуместно поведение в две области: \"президентът е поставил като условие за получаване на покана в Белия дом и даване на военна помощ на Украйна обявяването на разследвания, които благоприятстват неговата кампания\" и е възпрепятствал парламентарните разследвания. \"За една страна е много опасно да има неетичен президент, който си мисли, че е над законите\", коментира конгресменът демократ Адам Шиф, който е председател на комисията за разузнаването. \"Въпросът е какво ще направи Конгресът\" въз основа на този доклад, добави той. ======================= Този документ, който Белият дом определя като \"бълнуване\", беше официално предаден снощи на юридическата комисия на Камарата на представителите, която е натоварена с изготвянето на евентуалните основания за повдигане на обвинения (импийчмънт) на президента. Тази комисия се председателства от демократа Джери Надлър, който е отдавнашен враг на магната на недвижими имоти. Днес тя ще започне работа с изслушването на четирима експерти по конституционно право. Трима от тези юристи са избрани от демократите, а един - от републиканците. Те ще обсъждат цитираните в конституцията мотиви за отстраняване от длъжност на президента: \"измяна, корупция или други тежки престъпления и закононарушения\". Адвокатите на Белия дом бяха поканени от Джери Надлър да участват в изслушванията, но отказаха да отидат, като осъдиха несправедливата според тях процедура. Те обаче си запазват възможността да се включат на по-късен етап. До момента Доналд Тръмп отказва да съдейства на разследване, което по думите му е фарс и лов на вещици. Той забрани на съветниците си да се явяват в Конгреса или да предоставят исканите от конгресмените документи. ======== Юридическата комисия може да обсъжда поне четири пункта на обвинение: злоупотреба със служебно положение, корупция, възпрепятстване на работата на Конгреса и възпрепятстване на правосъдието. Републиканците изглеждат готови да ги отхвърлят всичките. \"Президентът не е направил нищо лошо\", заяви в неделя конгресменът Дъг Колинс, който ще води контраатаката им на тези дебати. След като бъдат изготвени, основанията за импийчмънт ще бъдат внесени за пленарно гласуване в долната камара на Конгреса, може би преди Коледа. Като се има предвид, че демократите разполагат с мнозинство в Камарата на представителите, Доналд Тръмп би трябвало да влезе в учебниците по история като третият американски президент с повдигнати обвинения за отстраняване от длъжност след Андрю Джонсън през 1868 г. и Бил Клинтън през 1998 г., като и двамата впоследствие са обявени за невинни. След това Сенатът ще бъде натоварен да води съдебния процес на президента, като за отстраняването му от длъжност е нужно мнозинство от две трети, което изглежда много слабо вероятно. Републиканците имат мнозинство в Сената и засега са твърдо обединени в защита на президента. (От БТА)", "date": "2019.12.04", "title": "Заслужава ли Тръмп да бъде отстранен?"}
{"url": "https://www.24chasa.bg/novini/article/7940877", "text": "Без да се предприемат спешни мерки през следващото десетилетие, Европа няма да може да се справи с климатичните промени. Това се посочва в доклад на Европейската агенция за околна среда, който се публикува на всеки пет години. Изводите са, че ако не се реагира спешно, горещите вълни ще станат нещо обичайно за Стария континент. Тази година в Испания и Франция бяха измерени най-високите температури, откакто се води статистика, предава  . В доклада се посочва още, че 39% от пеперудите и 9% от птиците са изчезнали в Европа от 1990 г. насам, което представлява сериозен удар по биоразнообразието.", "date": "2019.12.04", "title": "Горещи вълни връхлитат Европа, изчезват птици и пеперуди"}
{"url": "https://www.24chasa.bg/novini/article/7940882", "text": "Министерският съвет взе решение да бъде открита процедура за възлагане на концесия за морски плаж „Варна - централен” в община Варна. Целта е обезопасяване на морския плаж и предоставяне на услуги от обществен интерес за срока на концесията. Процедурата се провежда по реда на Закона устройството на Черноморското крайбрежие. Предлага се срокът на концесията да е 20 години. Размерът на минималното годишно концесионно възнаграждение е 137 322 лв. без ДДС. Той е определен съгласно приетата от Министерския съвет Методика за определяне на минималния размер на концесионното възнаграждение за морските плажове- обект на концесия, по реда на чл. 8, ал. 2 и 3 от Закона за устройството на Черноморското крайбрежие. С настоящото решение се цели да се обезпечи морски плаж „Варна - централен” със задължителните дейности по закон - осигуряване на водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж и предоставяне на услуги от обществен интерес.", "date": "2019.12.04", "title": "Възлагат на концесия морски плаж „Варна - централен”"}
{"url": "https://www.24chasa.bg/novini/article/7940884", "text": "„От ПГ на „БСП за България“ правим предложение в Бюджета на ДОО - за преизчисляване на всички пенсии. - заяви Корнелия Нинова, председател на ПГ на \"БСП за България в Народното събрание. - Аз съм сигурна, че няма среща на нито един от нас, независимо от коя политическа партия сме, на която пенсионери да не са ни питали кога ще им бъдат увеличени пенсиите. Този въпрос няма партиен цвят.“ По думите й сериозна тема за разговор е народните представители да отговорят на всички възрастни хора, които очакват решение за подобряване на стандарта им на живот. „Не може да се живее с 200 или 300 лева. И вие го знаете. Значи трябва да дадем решение на въпроса. Ние предлагаме преизчисляване на пенсиите с нов средноосигурителен доход – нещо, което вече е правено от нас през 2008 година“, уточни още Нинова. Тя подчерта, че предложението е обмислено, разумно и е съобразено с дохода за 2016 г., за да не се срине финансовата стабилност, да се гарантира сигурността на бюджета на ДОО и да няма сериозен дефицит. „Ще се позова на думите на министър-председателя, който казва, че имаме сериозен ръст в икономиката – и в БВП. Значи ние, работещите, всяка година произвеждаме повече и БВП се увеличава. Той казва, че безработицата е рекордно ниска – следователно максимален брой българи работим и си внасяме осигуровките. Казва, че имаме рекорден излишък - още един приход за увеличаване на пенсиите. Тогава защо не искате преизчисляване на пенсиите?“ По думите й управляващите се оправдават, че няма средства за увеличението. От левицата обаче предлагат парите да дойдат от увеличаване на максималния осигурителен доход, от излишък и от още едно място. „Уважаеми управляващи, къде са 10-те милиарда от Сребърния фонд? Когато беше създаден, по прогнози, днес в него трябваше да има 10 милиарда лева, и те трябваше да бъдат буфер в пенсионната система. Сега там има между 2 и 3 милиарда. А днес говорим за 1 милиард, нужни за преизчисляване на пенсии. Къде са парите“, попита Нинова. Тя бе категорична, че има пари, но е важно каква цел си поставяш, какъв избор правиш, какъв проблем искаш да решиш. „Вие поставяте избора така – дефицит в НОИ или геноцид на тези близо 2 милиона българи. Между избора дефицит или геноцид, ние предлагаме трети – разумно финансово, аргументирано бюджетно и справедливо решение за тези, които са дали целия си живот за градежа на България и на които днес дължим най-малко това“, заключи Нинова.", "date": "2019.12.04", "title": "Нинова: Управляващите предлагат дефицит или геноцид, ние – справедливост за пенсионерите"}
{"url": "https://www.24chasa.bg/novini/article/7940953", "text": "СДВР напомня основните правила при подготовка и каране в зимни условия във връзка със започналите снеговалежи в София. Полицията е пуснала във фейсбук стряскащо видео, с което се призоваве за да бъдем внимателни, търпеливи и толерантни към всички участници в пътното движение. Желателно е да се подготвим адекватно за шофиране през предстоящата зимна обстановка, като е необходимо да обърнем внимание на няколко неща, свързани с автомобила:  избор на подходящи гуми - От 15 ноември до 1 март е задължително да се използват гуми, предназначени за зимни условия, или гуми с дълбочина на протектора не по-малка или равна на 4 mm,проверка на електрическата инсталация и акумулатора предвид тежките условия през предстоящия зимен период,спирачна уредба, антифриз, осигуряване на нормална видимост (изправни чистачки, стъкломиеща течност), светлини, ключалки и уплътнения,желателно е да се разполага с вериги,трябва да се предвиди, че при зимни условия, спирачния път е по-дълъг.", "date": "2019.12.04", "title": "Видео на СДВР стряска с последствията при опасно каране в снежно време"}
{"url": "https://www.24chasa.bg/novini/article/7940954", "text": "Два автобуса се сблъскаха в Прага, пише  . Ранени са около 30 души, включително деца, но повечето от нараняванията им са леки. „Сблъсъкът на два автобуса е станал в район „Ходов“, в един от тях е имало деца. За щастие шофьорът не е карал бързо, така че повечето от нараняванията са леки. Въпреки това на мястото на инцидента са пристигнали хеликоптер и 6 линейки. Броят на ранените все още се уточнява“, каза представителят на Спешна помощ Яна Пощова. Полицията започна разследване на причините за произшествието, а движението в района е временно ограничено.", "date": "2019.12.04", "title": "Два автобуса се сблъскаха в Прага, има пострадали деца"}
{"url": "https://www.24chasa.bg/novini/article/7940957", "text": "Сърбия почти е завършила строителството на газопровода \"Турски поток\" на своя територия, съобщи сръбският президент Александър Вучич на среща с руския си колега Владимир Путин, предаде Ройтерс. Вучич и Путин се срещнаха днес в Сочи, за да обсъдят въпроси на двустранното сътрудничество и международната политика. Сръбският президент каза, че иска да обсъди с Путин отношенията с Косово, но не е оптимист за възможностите за постигане на компромис с бившата сръбска област, предаде ТАСС. \"Трябва да ви кажа, че не съм оптимист по повод на, да го наречем, окончателното решение, което да бъде компромис между Белград и Прищина. Но ще обсъдим тази тема\", каза Вучич, като се обърна към Путин на руски език в началото на срещата, съобщиха от БТА. Той изрази благодарност за постоянната руска подкрепа за опазване на териториалната цялост, независимостта и суверенитета на Сърбия.", "date": "2019.12.04", "title": "Сърбия: Нашата част от \"Турски поток\" е почти готова"}
{"url": "https://www.24chasa.bg/novini/article/7939971", "text": "Обикновено чужденците трябва да имат сметка в китайска банка, за да могат да извършват мобилни плащания в Китай, което често създава затруднения, особено на онези, които остават за кратко в страната. Но наскоро китайските платформи за мобилни разплащания „Alipay\" и „WeChat Pay\" им предоставиха възможност да използват международните си кредитни или дебитни карти. Според статистиките на Министерството на културата и туризма, през 2018 г. Китай е бил посетен от над 30 милиона чужденци, което е с 4,7% повече в сравнение с година по-рано. Това накара Китай да създаде повече удобства за тях като подобри условията за плащания в страната, съобщава  Мобилното плащане е по-лесно и удобно и придобива все по-голяма популярност. Резултатите от анкета на чуждестранна социална медия сочат, че близо 20% от допитаните чужденци са разочаровани, че не могат да използват този вид на разплащане в Китай. Новата мини програма на „Alipay\", известна като „TourPass\", решава този проблем за чуждестранните туристи. Зареждайки цифрова предплатена карта в „Alipay\" чрез своя кредитна или дебитна карта, чужденците вече могат да плащат в магазини и ресторанта през мобилните си телефони. „WeChat Pay\" си сътрудничи и с „Visa\" и „Mastercard\", с което позволява на чуждестранните гости да закупуват билети за влак или да си повикат такси чрез мобилните приложения. „WeChat\" пусна и ново мини-приложение, което дава възможност на задграничните туристи да възстановят ДДС веднага в техните дигитални портфейли.", "date": "2019.12.04", "title": "Чуждестранните туристи в Китай вече имат достъп до мобилните разплащания"}
{"url": "https://www.24chasa.bg/novini/article/7941080", "text": "Германското външно министерство заяви, че е обявило за персона нон грата двама служители на руското посолство в Берлин заради поръчковото убийство на грузинец в германската столица, предадоха Ройтерс и БТА. Министерството заяви, че е решило да експулсира двамата дипломати, защото руските власти не са съдействали на разследването на убийството. Федералната прокуратура на Германия, която отговаря за делата за шпионаж, обяви, че поема разследването на това извършено през август убийство, предаде Франс прес. За убийството на грузинеца е заподозрян руснак, който е задържан под фалшива самоличност. От самото начало за поръчковото убийство беше заподозряна Русия. Кремъл категорично отрича да е замесен.", "date": "2019.12.04", "title": "Германия обяви за персона нон грата служители на руското посолство в Берлин"}
{"url": "https://www.24chasa.bg/novini/article/7941062", "text": "Мъж зад волана с 2,98 промила алкохол в кръвта е задържант при проверка – съобщават от Областната дирекция на МВР-Добрич. На 3 декември, около 1,:45 ч.а в град Тервел е спрян за проверка лек автомобил „Ауди” с добричка регистрация, управляван от 61-годишен мъж. При извършената проверка за употреба на алкохол с техническо средство, цифровата индикация отчита наличието на 2,98 промила. Мъжът е задържан за 24 часа. По случая е образувано бързо полицейско производство.", "date": "2019.12.04", "title": "Спряха водач в Тервел с 2,98 промила алкохол"}
{"url": "https://www.24chasa.bg/novini/article/7941078", "text": "При сблъсък между два леки автомобила на пътя за ямболското село Безмер на място е загинал 65-годишен мъж - водач на единия автомобил, съобщиха от областната дирекция на МВР. Другият водач е 25-годишна жена - военнослужещ. Тя е с различни наранявания, но без опасност за живота, и е настанена е в ямболската болница. Инцидентът се разследва от военен следовател при Военната окръжна прокуратура в Сливен. Движението в участъка на катастрофата се регулира от служители на пътна полиция.", "date": "2019.12.04", "title": "Две коли се сблъскаха край Ямбол, загинал е мъж"}
{"url": "https://www.24chasa.bg/novini/article/7941102", "text": "След като надигра и маргинализира Запада в Сирия, откривайки пътя на режима на Башар Асад да постигне решаваща победа в кървавата гражданска война в страната, президентът Владимир Путин сега се стреми да направи осезаемо руското присъствие в Либия. Това е нов кръг в шахматната игра в Близкия изток, където Вашингтон, изглежда, отново се оказва в отбранителна позиция. Американски официални лица и доклади разкриват, че руснаците трупат войски, оръжия и наемници. Преди всичко, те изглежда чертаят рамката за стратегически дует с турците като онзи, с който много успешно си поделиха влиянието между двете страни в Сирия. Така президентът Доналд Тръмп бе поставен в ситуация да изглежда глупаво. Каквито и да са изводите за този негов напън, президентът Путин играе картите си правилно. Нападението срещу американската дипломатическа мисия в Бенгази през 2012 г., при което загина посланик Кристофър Стивънс, остави психологическа травма върху американската политика спрямо Сирия, и Вашингтон изглежда не е в състояние да я преодолее. Това, заедно с хаоса, причинен от борбата между многобройните групировки за собствените им цели, създаде идеална обстановка Русия да се намеси. Либия, след Сирия, е поредно доказателство, че политиката на бездействие, която администрацията на Тръмп сякаш води, е най-големият стратегически коз, с който Путин разполага. Той се опитва да направи така, че Москва да запълни вакуума на ръководство, оставен там. След като 4 години подкрепяше силите на генерал Халифа Хафтар на Изток чрез дипломатически и други методи, Русия достави дронове, самолети, артилерия и войски, за да оформи финалния изход от либийската война. Освен че печели право на вето върху каквото и да е бъдещо решение (на конфликта), Русия се опитва да обгради НАТО от юг. Този стратегически ход несъмнено ще предизвика сърцебиене в Европа. Опитвайки да се настани в Либия, Русия се стреми да получи достъп до стратегическите либийски пристанища на Средиземно море и да отвори път към по-нататъшна експанзия на влиянието си в Африка. Потокът от легална (и нелегална) миграция към Европа ще бъде друго съображение. Това е проблем за Европа и Москва би била доволна да получи някакво влияние върху този процес. В далечен план, руснаците биха желали да бъде вдигнато оръжейното ембарго, наложено от ООН на Либия, където руските оръжия са навсякъде. Либия може да възстанови предишния си статут, както при Кадафи, на забогатял от петрола клиент на нейната процъфтяваща военна индустрия. Би било обаче грешка да се мисли, че целта на Русия в Либия е да укрепи позициите на Либийската национална армия (ЛНА) на Хафтар. Путин, всъщност, играе двойна игра от двете страни, внимателно лавира и изчаква да подкрепи онази групировка (ако се очертае такава), която се окаже краен победител. Най-изненадващата промяна в конфликта може да се окаже едно опасно партньорство, очертаващо се между Русия и Турция, което точно да копира комбинираната сирийска стратегия на заиграване с всички страни и подялба на \"плячката\" между двете. Макар че Турция подкрепя признатото от ООН правителство и неговите сили в Триполи срещу офанзивата на Хафтар, опцията да заложи всичко върху проницателната визия на Путин може да й се стори обещаваща. Турският президент Реджеп Ердоган каза по-рано т.г., че Турция ще мобилизира всички налични ресурси, за да \"разочарова онези, които искат да превърнат Либия в нова Сирия\". Но изглежда, че самият Ердоган се надява на точно такъв изход, подобен на новата \"руско-турска\" реалност на терена в Сирия. Турция подкрепя една все още, поне на думи, призната от Запада сирийска опозиция срещу Асад, и застава с мощта си зад едно подкрепяно от Запада либийско правителство срещу друг силен човек, който използва военна сила, за да овладее големите градове (на страната). Но, както става в северна Сирия, западните колебания могат да доведат до това Москва и Анкара да получат голямо влияние. По този начин руско-турският дует може да проведе новата близкоизточна игра на тронове в Либия, макар и никога да не се стигне до формален пакт между двете страни. Вече е налице известно движение към създаване на нови връзки (между тях). Москва се надява да сключи сделка за доставка на Турция на още ракетни системи С-400 през първата половина на идната година. Подобен ход ще обтегне още повече отношенията между Турция и САЩ, след като Вашингтон вече изключи Турция от програмата за американския стелт-бомбардировач Ф-35 като наказание, че е купила руската система С-400 по-рано т.г. С течение на времето доверието на Ердоган в руския му партньор рязко ще расте, което ще остави на натовските партньори малко възможности да примамят турците обратно в западната орбита. Египет и ОАЕ, които от години подкрепят Хафтар в Либия, се оказаха изложени на, може би, най-големия стратегически блъф в региона. Като най-големите съперници на Турция, двете страни винаги са смятали една руска интервенция за възможен стратегически поврат във военната офанзива на Хафтар за контрол над Триполи. Но руският стремеж към влияние може да се окаже съкрушителен за интересите на Египет и Емиратите в Либия. Докато Кайро и Абу Даби се надяват за пробив, който в крайна сметка да доведе до политическо уреждане, целта на Москва и Анкара е да изтикат политическото решение в глуха линия и да \"менажират\" конфликта, вместо да го прекратят. Докато закрепи положението си на нов брокер на (политическа) сделка и на човек, определящ кой ще управлява Либия, Путин се нуждае от време да работи върху установяването на пълен монопол над властта. Източници ми казаха, че египтяните са изразили загрижеността си от военната офанзива срещу Триполи и последствията й още от самото й начало. Техните опасения се оказаха напълно основателни. Продължаващите интензивни сражения не само отразяват предизвестения неуспех на Хафтар да превземе града, но това може да бъде началото на края на дългосрочните интереси на Египет и на ОАЕ в Либия, от което да спечелят руснаците и турците. (БТА)", "date": "2019.12.04", "title": "Путин насочи вниманието си към Либия като част от целта си да отслаби НАТО"}
{"url": "https://www.24chasa.bg/novini/article/7941136", "text": "Родът на турския президент Реджеп Тайип Ердоган произлиза от Централна Азия, пише в новата си книга турският писател Мурат Юмит Хичйълмаз, информира телевизия СиЕнЕн-Тюрк. Книгата на писателя е посветена на град Гюнейсу (окръг Ризе, Северна Турция), където е роден бащата на турския лидер. В книгата си авторът пише за най-влиятелните семейства в Гюнейсу, включително за рода на турския президент, съобщава БТА. Според Хичйълмаз турският президент произлиза от много стар род (има данни за негови предци от преди 450-500 години). Авторът изтъква, че предците на Ердоган са живели в Централна Азия и са стигнали до Ризе, преминавайки през Кавказ.", "date": "2019.12.04", "title": "Турски писател: Родът на Ердоган произлиза от Централна Азия"}
{"url": "https://www.24chasa.bg/novini/article/7941176", "text": "Физическите лица, регистрирани като земеделски стопани, имат право да избират реда за облагането на доходите от дейността им през 2020 година, напомнят от Национална агенция за приходите /НАП/. Правото на избор се упражнява с подаване на декларация по чл. 29а, ал. 4 от ЗДДФЛ в срок до 31 декември на предходната година. Изборът е валиден за 5-те последователни данъчни години и не е необходимо той да се потвърждава ежегодно с подаване на нова декларация. При облагане по реда, предвиден за едноличните търговци, регистрираните като земеделски стопани физически лица не могат да ползват правото за преотстъпване на данъка върху годишната данъчна основа, който е предвиден в чл. 48, ал. 6 от ЗДДФЛ. Новорегистрираните през 2019 г. земеделски производители, могат да изберат за същата година да се облагат с данък върху годишната данъчна основа по реда, предвиден за едноличните търговци /чл. 28 от ЗДДФЛ/, като изборът се декларира в годишната данъчна декларация по чл. 50 от ЗДДФЛ за 2019 г. В случай, че желаят да продължат с този ред на облагане през 2020 г. и следващите четири години, е необходимо да подадат декларация по чл. 29а, ал. 4 от ЗДДФЛ в срок до 31 декември 2019 г. Образецът на декларацията за избор на реда за облагането на доходите на земеделските стопани може да бъде намерен на сайта на приходната агенция www.nra.bgр, рубриката „За гражданите“, в Документи - данъци. Декларацията се подава лично от земеделския стопанин или негов упълномощен представител в офиса на НАП по постоянен адрес на физическото лице. Декларацията може да се подаде по електронен път и по пощата. Повече информация за избор на реда за облагането на доходите, попълване на декларацията и за плащане на дължимите данъци, земеделските стопани могат да получат на телефона на НАП 0700 18 700 /на цена, съобразно тарифата на съответния оператор/.", "date": "2019.12.04", "title": "До края на декември земеделците избират как да се облагат доходите им"}
{"url": "https://www.24chasa.bg/novini/article/7941576", "text": "Общо 84% от българските учители са магистри, каза председателят на Синдиката на българските учители /СБУ/ към КНСБ Янка Такева на конференцията \"Продължаваща квалификация на учителите и качество на преподаването - перспективата на учениците\". Тя съобщи, че новата Европейска комисия подготвя европейски стандарти за придобиването на специалността \"Учител по начална и предучилищна подготовка\" и за \"Учител по...\". Янка Такева коментира, че \"тези стандарти ще задължат страните от ЕС учителите да са магистри, а ние вече сме на този друм и сме много по-напред от останалите европейски държави\", предаде БТА. Новият прочит за квалификацията на учителите, новият прочит на ЕК за надграждащата квалификация на педагозите е свързан с мотивацията на учителя за личностното и професионалното му развитие, каза Такева. Тя отбеляза, че продължаващата квалификация е много важна, защото обогатява знанията, уменията и компетентностите на българските учители. Много е важно учителите да получават добро базисно образование в българските университети и имаме предложения да се подобри преподаването, учебните програми и учебните планове за подготовката на бъдещите учители, заяви председателят на СБУ. По думите на Янка Такева не може да не се отчете също, че българското висше образование подготвя добри учители и учители за предучилищна и начална подготовка. Такева каза, че като председател на СБУ смята, че много е важно да имаме мотивираща и приобщаваща училищна среда - и за учителите, и за учениците. В българската образователна система, след излизането на младите учители от висшите училища, имаме четири \"писти\" за квалификацията на педагозите. Сред тях са националната програма за квалификация на учителите, има и много средства от оперативната програма \"Наука и образование за интелигентен растеж\", поясни Янка Такева. И добави, че средства за квалификация на учителите ще се осигуряват и чрез програмата за иновативните училища и иновативните политики, които са за обмен на педагогически опит и практики между училищата. Всеки учител може, ако има достатъчно желание и средства, и сам да участва в различни квалификационни курсове, каза Такева.", "date": "2019.12.04", "title": "84% от българските учители са магистри"}
{"url": "https://www.24chasa.bg/novini/article/7941298", "text": "Административен съд - Благоевград потвърди избора на Николай Георгиев от БСП за кмет на община Кресна на първия тур. Резултатите бяха оспорени с жалба на кандидата на ГЕРБ Милчо Караджов, заради вписани в избирателните списъци хора със спорно право на гласуване по настоящ адрес. По делото бяха разпитани свидетели, според чиито показания, в изборния ден са гласували в секциите в община Кресна хора, непознати за местните. Проследени бяха и хронологията и извършените действия от Районна прокуратура - Сандански, Областна администрация Благоевград и Общинска администрация Кресна, касаещипроверките на лица с настоящ адрес в Кресна и основанията за заличаване адресната регистрация на общо 360 броя лица с адресна регистрация по настоящ адрес в населено място на територията на община Кресна. Важно по делото за оспорения изборен резултат е, че в случая Николай Георгиев е избран на първи тур с подадени за него 2 288 действителни гласове (60,15% от общия брой действителни гласове- 3804). Доколкото гласуването е тайно, не може да се установи от тези 360 лица, колко от отишлите до урните за кой от петимата кандидати за кмет са гласували, поради което и това обстоятелство не може да даде отражение на изборния резултат. Дори хипотетично обаче да се приеме, че всички 360 лица със спорно право на гласуване по настоящ адрес са отшили до урните, и всички те са подкрепили избрания кандидат Николай Георгиев, то извадени от подадените за него гласове (2 288- 360), са останали подадени за Георгиев действителни 1 928 гласове, което е 50,7 % от общия брой действителни. \"Този брой гласове са абсолютно достатъчни за обвяването му за победител в изборите на първи тур, като спечелил повече от 50 % от действителните гласове подадените в изборите за кмет на община Кресна, т. е. тези 360 лица не са оказали никакво влияние на изборния резултат\", мотивира решението си Административен съд - Благоевград. В мотивите на съдебното решение е записано, че основание за обявяване на недействителност на съответния избор са само съществените нарушения на изборния процес, при недопускане на които изборният резултат би бил различен. В настоящия случай съдът не установи съществени нарушения, които да са основание избора на Кмет на община Кресна да се обяви за недействителен. Решението на Административен съд – Благоевград може да се обжалва в 7-дневен срок пред ВАС.", "date": "2019.12.04", "title": "Съдът потвърди избора на Николай Георгиев за кмет на Кресна"}
{"url": "https://www.24chasa.bg/novini/article/7941619", "text": "Съд в Анкара наложи тежки присъди затвор на двама мъже, признати за виновни за убийство и изнасилване на студентката Шубе Чет, съобщава АФП, като припомня, че убийството на младата жена потресе Турция. Чагатай Аксу, бизнесмен, който бил назначил младата жена за асистентка, а след това я уволнил, е осъден на доживотен затвор за умишлено убийство и изнасилване, предава Анадолската агенция, цитирана от БТА. Другият обвиняем - Берк Аканд, бе осъден на над 18 години затвор за това, че е оказал помощ на Аксу при извършване на престъплението. През май 2018 г. тялото на 23-годишната студентка Шуле Чет бе намерено до сграда в елитен квартал на Анкара след падане от 20-ия етаж, където се е намирал офисът на Аксу. Двамата обвиняеми твърдят, че младата жена се е самоубила. Турският власти първоначално също определиха смъртта на Чет като самоубийство. Но под натиска на близките и на организации за защита на правата на жените бе предприето разследване за убийство. Според турските медии докладът от аутопсията сочи, че студентката е била подложена на сексуално насилие преди смъртта си и следи от ДНК на единия от двамата мъже са открити под ноктите й. Освен това, според медиите, Шуле Чет е изпратила няколко часа преди смъртта си съобщение по телефона на приятелка, в което е написала, че е е била принудително задържана. Вестниците в Турция ежедневно съобщават за убийство на жена, извършено от мъж, най-често от нейния съпруг или бивш съпруг. Общо 390 жени са били убити в Турция от началото на годината, според организацията за защита на правата на жените \"Ние ще спрем убийствата на жени\". Асоцииации обвиняват редовно турските власти, че не вземат достатъчно мерки, за да предотвратят тези убийства. ", "date": "2019.12.04", "title": "Доживотен затвор за турски бизнесмен, изнасилил и убил студентка"}
{"url": "https://www.24chasa.bg/novini/article/7941389", "text": "Една от предполагаемите жертви на педофила Джефри Епстайн Вирджиния Робъртс заяви в интервю пред Би Би Си, че е била принудена да танцува в нощен клуб с \"потния\" принц Андрю, преди да правят секс в Лондон. Въпросният бар е частен и посреща едни от най-разпознаваемите лица в света, а мотото на заведението е: \"каквото се случи тук, си остава само тук\". Факт е, че британският престолонаследник е заснет през 1983 година в същия клуб.  Мъжете, преобладаващи посетители на заведението, са на средна възраст около 50 години. \"Старците цяла вечер заглеждат млади момичета - някои от които предлагаха компанията си за вечерта срещу 500 паунда\", споделя 25-годишно момиче, отишло да провери какво наистина се случва във въпросния клуб. Тя споделя, че е била най-младата от всички присъстващи жени. \"Възрастен мъж се обърна към една от приятелките ми и й каза: \"Можем да сме приятели, ако ми кажеш цената си\". \"Още с влизането усещаш разврата\", коментира 25-годишното момиче. Стените на помещението за пушачи са изпълнени с фрази от известни личности за престоя им в заведението. Един от тях - на вече покойния фотограф Тери О'Нийл, гласи: \"Това беше мястото, където всички водехме момичета, защото те искаха да отидат там\", предава The Sun. Клубът нашумя още повече през изминалата седмица, след като принц Андрю отхвърли твърденията да е свалял Вирджиния Робъртс там.  От своя страна предполагаемата жертва на Епстайн заявява, че синът на кралица Елизабет II е бил ужасно изпотен, докато танцуват в бара, а по-късно се възползва от нея сексуално в дома на Гислейн Максуел през март 2001 г., когато тя още е на 17. \"Убеден съм, че никога не съм бил в този клуб с нея. Има много неверни неща в тази история и едното е, че дори не знам къде се намира заведението\", коментира принц Андрю.", "date": "2019.12.04", "title": "Вирджиния Робъртс: Трябваше да танцувам с потния принц Андрю преди секса"}
{"url": "https://www.24chasa.bg/novini/article/7941667", "text": "Учени идентифицираха нов вид летящи динозаври, след като анализираха фосили, открити във варовикова кариера в Ливан, съобщава в. \"Дейли мейл\", цитиран от БТА. Смята се, че фосилите датират отпреди повече от 95 милиона години и са от птерозавър. Новоидентифицираният вид птерозаври получи научното название Mimodactylus libanensis. Предполага се, че представители на вида са летели над морето Тетис, което се намирало между днешните територии на Европа, Северна Африка и Североизточна Азия. Летящите динозаври M. libanensis се хранели с ракообразни от рифовете и лагуните в морето и вероятно са стигали до днешната територия на Китай. \"Многообразието на тези древни животни е било по-голямо, отколкото се смяташе досега\", заяви палеонтологът Майкъл Колдуел от университета на Алберта, Канада. Новите находки навеждат на мисълта, че е имало толкова видове птерозаври, колкото са днешните видове птици. Откритите фосили хвърлят светлина върху живота на въпросния летящ динозавър, който имал размах на крилете 9 метра и тегло около 250 кг. Фосилите били открити преди повече от 15 години, но на учените било нужно много време, за да ги анализират. Става въпрос за първия открит в Ливан цялостен скелет от птерозавър. Птерозаврите са първите гръбначни, които са развили способността да летят. Фосили от птерозаври са открити в целия свят. Много от тях са с единствени по рода си характерни особености.", "date": "2019.12.04", "title": "Специалисти откриха фосили от непознат вид летящи динозаври в Ливан"}
{"url": "https://www.24chasa.bg/novini/article/7941662", "text": "Светът е изправен пред едно от най-големите предизвикателства към цивилизацията в глобалните опити да се ограничат климатичните промени, заяви папа Франциск в послание, изпратено днес до участниците в Мадридската конференция на ООН за климата, съобщи ДПА. \"Имаме прозорец от възможности, но не трябва да му позволим да се затвори. Трябва да се възползваме от това обстоятелство чрез отговорни действия в икономическата, технологичната, социалната и образователната сфери, като осъзнаем много добре, колко взаимозависими са нашите действия\", добави папата, цитиран от БТА. Визирайки движението \"Петъци за бъдещето\", светият отец отбеляза как \"младите хора днес показват повишена чувствителност към сложните проблеми, възникващи от извънредното положение (с климата)\". \"Не трябва да предаваме на следващите поколения бремето, да се справят с проблемите, оставяни от предишните. Вместо това трябва да им дадем възможност да си спомнят за нас като поколение, което е обновило и е действало - с честно, отговорно и смело съзнание, за фундаменталните нужди от сътрудничество, с оглед да се запази и развие нашият общ дом\", заключи папа Франциск.", "date": "2019.12.04", "title": "Папата: Светът е изправен пред едно от най-големите предизвикателства към цивилизацията"}
{"url": "https://www.24chasa.bg/novini/article/7941699", "text": "Стабилни остават цените на жилищата в София, отчитат компаниите, свързани с имотен бизнес у нас. Средната цена на квадратен метър в столицата е около 1090 евро на кв. м., отчитат от бранша. Цените в \"Лозенец\", \"Стрелбище\", \"Гоце Делчев\" и \"Кръстова вада\" варират между 1300 и 1500 евро, предаде  Цените на имотите се задържат на достигнатите нива, отчитат експертите. Обемът продажби се е увеличил през изминалата година, като Агенцията по вписванията отбелязва ръст от около 6% през 2019 г. в сравнение със сделките, сключени през 2018 г. Това съобщи Полина Стойкова - изпълнителен директор на една от големите фирми за покупко-продажба на недвижими имоти. През третото тримесечие средната цена на квадратен метър в София е същата като година по-рано. Разширява се и периметърът на търсене в различните райони на София. Досегашните предпочитания на купувачите са били на жилища в южните квартали на столицата. През тази година се отчита значителен ръст на продажби в северните и западните райони на София. Двустайните жилища съставляват около 65% от закупените имоти в края на 2019 г., а около 30% от купувачите предпочитат тристайни апартаменти. Ваканционните имоти в страната остават със сравнително ниски цени. Около 400 евро на квадрат е цената в Банско, около 500 евро в \"Слънчев бряг\". Според експертите в бранша, цените ще останат достигнатите нива и през 2020 г., без особени изменения.", "date": "2019.12.04", "title": "1090 евро е средната цена за кв. метър на имотите в София"}
{"url": "https://www.24chasa.bg/novini/article/7941714", "text": "България умишлено бави изграждането на газопровода \"Турски поток\" на своя територия. Това заяви руският президент Владимир Путин. В Сочи, където се среща със сръбския си колега Александър Вучич, Путин каза, че Русия може да намери начини да заобиколи България \"през южна Европа\", ако е необходимо, предава \" \". Часове по-рано Вучич обясни, че Сърбия почти е изградила своя участък от проекта, който се появи като алтернатива на недовършения \"Южен поток\". Путин потвърди, цитиран от ТАСС, че 81% от сръбския участък са изградени и че завършването е въпрос на \"близките седмици\". По-рано тази година директорът на \"Газпром\" Алексей Милер потвърди, че България е първата (след Турция) страна, през която газопроводът ще минава на път за Централна Европа, и ще продължава в Сърбия и Унгария. Гръцкият маршрут се смяташе за алтернатива.", "date": "2019.12.04", "title": "Владимир Путин: България умишлено бави \"Турски поток\""}
{"url": "https://www.24chasa.bg/novini/article/7941710", "text": "Апелативният съд във Велико Търново потвърди 5 години затвор за 17-годишния Владислав, който през август м.г. удави в Дунав братовчед си Антим. Съдът измени частично присъдата само по отношение на режима на изтърпяване на наказанието - от строг в общ, тъй като убиецът е непълнолетен, съобщиха от съдебната палата. Окръжният съд във Велико Търново призна подсъдимия за виновен в това, че на 21 август 2018 г. в река Дунав край Свищов, действайки като непълнолетен, но с възможност да разбира свойството и значението на извършеното и да ръководи постъпките си, умишлено умъртвил 16-годишния си братовчед. Осъди го на 5 години лишаване от свобода и да заплати по 100 000 лева кръвнина на всеки от двамата родители на пострадалия. На основание въззивна жалба от защитника на подсъдимия, в Апелативен съд – Велико Търново бе образувано дело. След извършена въззивна проверка съставът на апелативният съд намира, че присъдата е правилна и обоснована и не са налице основания за намаляване на размера на наказанието. \"Подсъдимият следва да бъде изолиран от обществото, което ще доведе до реализиране както на личната превенция, така и за постигане целите на генералната превенция -наказанието да подейства предупредително и възпиращо към членовете на обществото\", пише в мотивите. Решението подлежи на обжалване или протест пред Върховния касационен съд.", "date": "2019.12.04", "title": "Втори съд: 5 години затвор за момче, удавило братовчед си в Дунав в Свищов"}
{"url": "https://www.24chasa.bg/novini/article/7941766", "text": "Изминалият ноември се вписа сред трите най-горещите регистрирани някога ноемврийски месеци, редом с тези от 2015 и 2016 година. Това съобщава Европейската служба за климатичните промени \"Коперник\", цитирана Франс прес и БТА. Това е шестият пореден месец, който бие или който се доближава до топлинен рекорд. Световните температури са били с 0,64 градуса по-високи от средните за месец ноември спрямо референтния период от 1981 до 2010 година. В повечето от географскитe зони по света са били регистрирани по-високи температури от средните с изключение на източната част на САЩ, на Канада и на един регион, разпростиращ се от Сибир до иранското крайбрежие. От своя страна Световната метеорологична организация алармира, че 2019-а е била сред трите най-горещи години, регистрирани някога, припомня агенцията.", "date": "2019.12.04", "title": "Ноември 2019 е бил сред най-горещите регистрирани ноемврийски месеци"}
{"url": "https://www.24chasa.bg/novini/article/7941767", "text": "Това е национално решение на Турция. Много съюзници изразиха загриженост, аз също изразих своята за последствията от това решение, заяви генералният секретар на НАТО Йенс Столтенберг на заключителната си пресконференция на лидерската среща на алианса в Лондон, в отговор на въпрос за покупката от Турция на руски зенитно-ракетни комплекси С-400. Това, което мога да кажа, е, че руска система за противовъздушна отбрана С-400 никога няма да бъде интегрирана в НАТО. Никога няма да е част от интегрираната система на алианса за противовъздушна и противоракетна отбрана. Така че това ще е самостоятелна система, заяви генералният секретар на пакта. Съюзниците са се договорили днес за осъвременени планове за защита на балтийските страни и Полша. Столтенберг каза, че приветства това, предава БТА. Генералният секретар отново коментира разногласията в съюза, като заяви, че те винаги ще привличат повече внимание от това, върху което съюзниците постигат съгласие. Той отново напомни, че разногласия са съпътствали алианса от началото на съществуването му. Двайсет и девет различни страни сме, от двете страни на Атлантика, с различна история, различна география и политически сили на власт. Естествено, че има различия, нещо друго би било странно, но силата на НАТО е в това, че винаги сме били в състояние да преодоляваме тези различия и да се обединяваме около основната ни мисия - да се защитаваме взаимно, заяви Столтенберг. Вярваме в диалога с Русия, защото тя е най-големият и близкият ни съсед. Трябва да се стремим към по-добри взаимоотношения с нея. Но дори и да не сме в състояние да постигнем такива в краткосрочен план, ние трябва да можем да се справяме и с трудни взаимоотношения, посочи Столтенберг, като напомни за подхода, включващ диалог, но и сдържане и отбрана. Генералният секретар говори и за предизвикателствата, свързани с Китай и новите военни способности на страната.", "date": "2019.12.04", "title": "Столтенберг: С-400 никога няма да бъде интегрирана в НАТО"}
{"url": "https://www.24chasa.bg/novini/article/7941748", "text": "Европейският съюз няма да изпълни своите екологични цели до 2020 г., но би могъл да постигне тези за 2030 и 2050 г., ако се предприемат спешни действия. “Въпреки че повечето от целите за 2020 г. няма да бъдат постигнати, особено тези за биологичното разнообразие, все още има шанс да се постигнат дългосрочните цели и задачи за 2030 г. и 2050 г.”, се казва в доклад на Европейската агенция по околна среда, публикуван по време на срещата на върха COP25, която беше открита в Мадрид в понеделник, предава БГНЕС. В него се казва още, че Европа се нуждае от „спешни действия“ през следващите 10 години, за да се справи с „тревожно ускорената загуба на биологично разнообразие, увеличаването на въздействието на изменението на климата и свръхконсумацията на природни ресурси“. Докладът отбелязва, че въпреки че е регистриран спад от 22% в емисиите на парникови газове между 1990 г. и 2017 г. и нарастващ дял на възобновяемите енергийни източници, е необходим повече напредък. ЕАОС заяви, че от 13-те цели на политиката за биологично разнообразие, определени за 2020 г., ще бъдат изпълнени само две: определяне на морски и сухопътни защитени зони. За сметка на това опазването на видовете и природните местообитания, водните екосистеми и влажните зони и почвените условия остават проблем, както и химическите емисии, замърсяването на въздуха и шума. „Политиките са по-ефективни по отношение на намаляване на натиска върху околната среда, отколкото за опазване на биоразнообразието и екосистемите, както и за човешкото здраве и благополучие“, се казва в доклада. Настоящите тенденции показват “забавяне на напредъка при проблеми като намаляване на емисиите на парникови газове, промишлени емисии, генериране на отпадъци, подобряване на енергийната ефективност и възобновяема енергия. В бъдеще настоящият темп на напредък няма да бъде достатъчен за посрещане на климатичните и енергийните цели за 2030 г. и 2050 г. “ COP15 относно биоразнообразието ще се проведе догодина в Китай, където държавите ще си поставят нови цели, въпреки че целите за 2020 г. все още не са изпълнени.", "date": "2019.12.04", "title": "ЕС няма да изпълни екологичните си цели за 2020 г."}
{"url": "https://www.24chasa.bg/novini/article/7941816", "text": "Нашите очаквания към днешна дата са в държавния бюджет за 2019 г. да постъпят с 53,8 млн. лева по-малко или неизпълнение с 0,2 процента. Това каза министърът на финансите Владислав Горанов по време на дебатите по рамката на държавния бюджет на Република България за 2020 г. Той обаче увери, че текущата статистика за изпълнение на бюджета дава определена гъвкавост по отношение на разходната част на бюджета, предаде БТА. Горанов посочи, че за следващата година бюджетът е планиран по същия консервативен начин и очаква да бъде наваксано неизпълнението от тази година. Преизпълнение на приходите няма, има изпълнение на приходите, коментира министърът по повод аргументите на БСП за по-голяма разходна част за догодина. Всички предложения, които сте направили водят по наши оценки - може да бъркаме, но все пак в Министерство на финансите работят по-добри експерти отколкото в различни партийни централи - до 4,5 млрд. лв. дефицит спрямо консолидираната фискална програма, посочи той. По думите му 4,5 млрд. лв. е разминаването между приходите и разходите, ако всички предложения на левицата бъдат инкорпорирани в член първи на бюджета. Румен Гечев /\"БСП за България\"/ поиска министърът да обясни защо БВП расте с по около милиард и половина повече от прогнозата, а бюджетните приходи са същите или намаляват. Второ - излиза една голяма лъжа, какви са тези фискални резерви, които растат, откъде идват, коментира той. Не позволявайте на министрите да правят оценки за партийни централи, защото в партийни централи има доктори, има професори от БАН, а те разбират повече от вашите експерти, добави Гечев. Министър Горанов го репликира, че не приема МФ да бъде асоциирано с думата \"лъжа\". Той посочи, че е представил държавна финансова статистика, която се извършва не само от МФ, но и от НСИ. Преди това от левицата развиха предложенията си за промени в приходната и разходната част. БСП прави предложения за реформи през бюджета, коментира Димитър Данчев от групата на социалистите. Колегата му Румен Гечев критикува ГЕРБ, че нямат бюджетна политика. Има бюджет, има изразен счетоводен подход, но политика няма, коментира той и отбеляза, че БСП предлага алтернатива. Няма страна, която да е станала развита, без прогресивно данъчно облагане, посочи той. Според Гечев няма никакви политически вътрешни или външни причини, които да задължават България да поддържа еднаква ставка на ДДС за всички стоки и услуги, с изключение на туризма.", "date": "2019.12.04", "title": "Горанов: Очаква се неизпълнение на приходите в бюджета за 2019-а"}
{"url": "https://www.24chasa.bg/novini/article/7941821", "text": "Лидери на 29-те страни от НАТО заявиха, че \"агресивните действия на Русия\" са заплаха за евроатлантическата сигурност, а нарастващото влияние на Китай представя както възможности, така и предизвикателства пред алианса, предаде Ройтерс, цитирайки съвместната декларация, приета след края на срещата на високо равнище на НАТО по случай 70-годишнината на алианса, предаде Ройтерс. Това е първият случай, когато лидерите признават нарастващата сила на Китай като \"предизвикателство\", отбелязва Франс прес. В изявлението си лидерите потвърдиха своята солидарност и единство и наблегнаха на \"трайната трансатлантическа връзка\" между Европа и Северна Америка и споразумението за взаимна отбрана, при която нападение срещу една от страните се смята за нападение срещу всички тях. НАТО е съюз, чиито цели са изцяло отбранителни и \"не представлява заплаха за нито една страна\", подчертаха те. Турция беше заплашила да не подкрепи план за подобряване на отбраната на балтийските страни, намиращи се в съседство с Русия, след като други страни членки на НАТО отправиха критики срещу военната операция на Анкара в Сирия, припомня Асошиейтед прес.", "date": "2019.12.04", "title": "Лидери на страните от НАТО: Агресивните действия на Русия са заплаха"}
{"url": "https://www.24chasa.bg/novini/article/7941857", "text": "Френският вътрешен министър Кристоф Кастанер заяви днес, че ще бъде създадена служба за борба с омразата, която ще бъде част от националната жандармерия, предадоха Франс прес и БТА. Кастанер обяви създаването на службата при посещение на еврейското гробище във Вестофен, в района на Елзас, Североизточна Франция, където бяха осквернени 107 гроба. Службата ще има за задача да координира всички средства, с които жандармерията разполага, за разследването на случая във Вестофен и на всички останали случаи на антисемитски, антимюсюлмански и антихристиянски прояви. Координацията ще се състои в обединяване на усилията на жандармерията, полицията и правосъдието, което да позволи разкриването на виновните и изправянето им пред правосъдието. Оскверняването на гробището във Вестофен е оскверняване на републиката, категоричен бе Кристоф Кастанер след дълга разходка по алеите на еврейското гробище от 16 век. На над сто от надгробните плочи с черна боя са изрисувани пречупени кръстове, стана ясно вчера. В това гробище са погребани роднините на Карл Маркс, отбелязва Франс прес.", "date": "2019.12.04", "title": "Франция създава служба за борба с омразата"}
{"url": "https://www.24chasa.bg/novini/article/7941856", "text": "Американският президент Доналд Тръмп заяви днес, че Джъстин Трюдо е лицемерен, след като бяха разпространени кадри как канадският премиер му се подиграва по време на срещата на върха на НАТО в Лондон, предадоха Франс прес и Ройтерс. \"Той е двуличник\", каза Тръмп в отговор на въпрос за изказването на Трюдо по негов адрес, предава БТА. Кадри, заснети по време на приема, даден вчера в Бъкингамския дворец в чест на лидерите на страните от НАТО и излъчени по канадската телевизия Си Би Ес със субтитри, документират, както изглежда, че Еманюел Макрон, Джъстин Трюдо и Борис Джонсън се шегуват за сметка на Тръмп, предадоха световните агенции. От кадрите се вижда как по време на оживен разговор, в който участват също холандският премиер Марк Рюте и британската принцеса Анна, Джонсън пита Макрон защо е закъснял за приема. Вместо Макрон Трюдо отговаря на въпроса и казва, че Макрон е закъснял, защото е трябвало да участва в продължила неочаквано дълго непланирана пресконференция заедно с Тръмп. Както и на предишната среща на върха и този път Тръмп пренебрегна протокола и използва публичните прояви със съюзнически лидери, за да отговаря на въпроси на представители на международните медии. По повод на продължилата 40 минути непланирана пресконференция на Тръмп, Трюдо с усмивка казва на кадрите, излъчени по канадската телевизия, че хората от екипа на Тръмп направо са зяпнали от изненада. \"Намирам го за много приятен човек, но истината е, че му казах директно, че не плаща два процента (за отбрана) и виждам, че не е много радостен по този повод. Той не плаща два процента, а трябва да плаща два процента. Канада има пари\", каза Тръмп за Трюдо във връзка с темата за разходите за отбрана на страните членки на НАТО, които според американския президент трябва а са поне 2 % от БВП. ", "date": "2019.12.04", "title": "Тръмп се засегна от подигравките на лидери: Трюдо е двуличник (Видео)"}
{"url": "https://www.24chasa.bg/novini/article/7941859", "text": "Повече от 160 души, гости на хотел в Лондон, бяха евакуирани, след като сградата се подпали, съобщава The Sun. Пламъците обхващат хотела малко преди 3 часа тази нощ. Отседналите там се будят от виковете на човек, тичащ по коридорите и приканвайки ги да бягат.  41-годишният Ричард Фишър твърди, че е задействал алармата за пожар, след като се е събудил към 2:45 часа посред нощ от силен гръм, наподобяващ изстрел. След това тръгва по стаите, за да почука на колкото може повече врати. Майк Томас, гост на хотела, заявява: \"Усещахме жегата\". 15 пожарни автомобила са били пратени на място, твърдят от пожарната служба в Лондон. 17 сигнала за инцидента са постъпили на спешния телефон 999. Пожарникарите са били повикани към 2:52 часа, като към тях се присъединяват и колеги от близки управления.  Хотелът се претърсва периодично за останали в него хора. Все още не е ясна причината за пожара.", "date": "2019.12.04", "title": "Хотел пламна в Лондон, над 160 евакуирани (Видео)"}
{"url": "https://www.24chasa.bg/novini/article/7941958", "text": "Окръжният съд в Добрич осъди по дело за грабеж подсъдимия. Наказанието е лишаване от свобода за срок от 5 години, което да бъде изтърпяно при първоначален строг режим. С първоинстанционната присъда 24-годишният подсъдим е признат за виновен в това, че на 13 март 2019 г., при условията на опасен рецидив, чрез употреба на сила, отнел чужди движими вещи на обща стойност 3796 лева, с намерение противозаконно да ги присвои. Според обвинителния акт подсъдимият ограбил мъж, с когото се запознали в интернет. 24-годишният отишъл в дома на потърпевшия, където изненадващо го нападнал, нанесъл му удари, а след това напуснал жилището, като взел два лаптопа, мобилен телефон, златна обица, раница и други вещи. После подсъдимият продал отнетото в района на кооперативния пазар в Добрич на неустановено лице за 200 лева. Делото премина по реда на съкратеното съдебно следствие, при което съдът е длъжен да намали първоначално наложеното на подсъдимия наказание с една трета. Процедурата беше приложена, след като 24-годишният призна вината си и всички факти, изложени в обвинителния акт, а съдебният състав установи, че неговото самопризнание се подкрепя от събраните в досъдебното производство доказателства. Така първоначално определеното на подсъдимия наказание от 7 години и 6 месеца бе намалено на 5 години.", "date": "2019.12.04", "title": "Осъдиха крадец рецидивист на 5 години затвор"}
{"url": "https://www.24chasa.bg/novini/article/7942608", "text": "На 19 декември ще държи традиционната си реч в навечерието на Коледа и Нова година почетният председател на ДПС Ахмед Доган пред елита на партията. Всяка година в последния четвъртък преди коледната ваканция на парламента той го събира в т.нар. Сараи в “Бояна” на празнична вечеря. На речта му се гледа като на знакова не само от членовете на движението, но и от останалите политици. През 2015 г. на същата празнична сбирка словото на Сокола доведе до свалянето на Лютви Местан от лидерския пост в ДПС. Тази година пък ще е в навечерието на националната конференция на партията, на която ще се избира ново ръководство, което създава напрегнато очакване в актива какво послание ще отправи лидерът. При всички случаи словото му ще е визионерско, тъй като на 26 април ДПС чества 30 г. от създаването си. В миналогодишната си реч Доган предложи да се създаде програмен кабинет с програма за ускорено догонващо развитие на страната. Сега партийци предполагат, че ще даде и прочита си на отминалите избори. ДПС обвини управляващите, че в кампанията са впрегнали цялата държавна машина.", "date": "2019.12.04", "title": "Доган ще държи на 19-и в Сараите знаковата си реч"}
{"url": "https://www.24chasa.bg/novini/article/7942378", "text": "Около 3 млрд. лева е оборотът от престъпна дейност през 2018 г., сочи анализ на Центъра за изследване на демокрацията за миналата година. Парите най-често били влагани в луксозен начин на живот, скъпи коли, но и нощни заведения, козметични и фризьорски салони, съобщи Тихомир Безлов, който е главен експерт в сектор “Сигурност” в центъра. В същото време се наблюдавал спад в криминалните пазари за нелегални цигари, организирани ДДС измами, незаконен дърводобив, каналджийство и кражби на коли. Продължавала и тенденцията за намаляване на насилието. През 2018 г. убийствата били 92, взривовете - 8 и само една поръчкова екзекуция. За сравнение през 2003 г. например са извършени 230 убийства, 78 взрива и 26 поръчкови разстрела. Безлов определи като абсолютен “наш феномен” спадът на нелегалния пазар на тютюневи изделия, чийто оборот през 2018 г. се свил до 100-110 млн. лева. Единият от факторите, повлиял за спада, бил политическият. От друга страна, лесно се проследявали източниците, защото цигарите са масова стока, която хората употребяват на улицата, без да се крият. В разкриването пък били включени националната полиция, ГДБОП, митниците, Гранична полиция, което също допринесло. В анализа експертите препоръчват да се запази силният контрол спрямо фабриките за цигари, както и да се въведат иновативни решения по граничните пунктове. Трайна тенденция на спад имало и при кражбите на коли. Оборатът от този “бизнес” през 2018 г. бил 22 млн. лева. Намалявали и организираните ДДС измами, които направили оборот 190-230 млн. лева. Особеното било, че между 75 и 80% от организираните ДДС измами се извършвали в София До момента спецпрокуратурата анализирала 74 схеми за организирани ДДС измами и 457 данъчни профила. От 2012-а до средата на 2019 г. ГДБОП разследвала 56 престъпни групи, а 304 души били задържани. Между 70 и 300 млн. лева се движел оборотът от измами със средства на ЕС. 35,5% от бизнеса у нас обаче смятал, че не е необходимо неофициално плащане, за да се гарантира европейско финансиране. От центъра подробно анализирали и пазара на горива. Легалната търговия с тях е един от най-значимите икономически сектори в страната, като през 2018 г. са реализирани продажби към крайни клиенти на стойност почти 9 млрд. лв., посочи Тихомир Безлов. “Големият проблем е, че има много малко доказателства за незаконния пазар”, смята той. “За разлика от цигарите, където се хващат кутии и камиони, разкриват се складове, при горивата има 0,1% залавяне”, посочи той. Според анализа оборотът от нелегалната търговия с горива възлизал на 600-700 млн. лв. през 2018 г. Абсолютният отличник на криминалния пазар обаче е предлагането на сексуслуги у нас и зад граница и трафикът на хора с цел сексуална експлоатация. Оборотът от външния пазар достигал над 900 млн. лева, а на нашия - около 232 млн. лева. 1000 “уникални момичета” са особено активни в предлагането на сексуслуги в интернет. Бройката била относителна, защото много от тях присъствали с няколко телефонни номера. “Големият фактор са т. нар. уикенд туристи, които се възползват от нискотарифните полети и споделените апартаменти”, обясни Тихомир Безлов. Спад в този пазар имало през 2010-2011 г., когато са затворени много от апартаментите за плътски удоволствия. Затова търсенето и предлагането се прехвърлили в интернет - специализираните сайтове, файсбук и приложенията за запознанства. 45% от потребителите се възползвали от интернет. Все още е висок и обротът от наркотици - 450 млн. лева. В България най-масовата дрога била канабисът, предпочитан от хората между 15 и 30 г. Хероинът пък се използвал от маргинализирани групи. Анализът показал още, че българската айти мрежа продължава да се използва за извършване на глобални кибератаки. 12% от всички атаки към облачните услуги на “Майкрософт” идвали от български айпи адреси. Близо 2% от световния обем на спам през първата половина на 2019 г. пък бил изпратен от сървъри в България.", "date": "2019.12.04", "title": "Над 3 млрд. лева  на  криминалния “бизнес” се въртели в оборот през 2018 г. (Обзор)"}
