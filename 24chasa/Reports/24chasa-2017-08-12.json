{"url": "https://www.24chasa.bg/novini/article/6388542", "text": "Министърът на туризма Николина Ангелкова участва в инспекция на морски плаж \"Равда-Академика\", съобщава пресцентърът на министерството на туризма, цитиран от БТА. При проверката е констатирано, че информационните табели за зоната за безплатно разполагане на лични плажни принадлежности и зоната с платени чадъри и шезлонги са стари и не дават вярна информация. Установени са и проблеми с плажните принадлежности, които туристите плащат. Голяма част от чадърите в платената зона са в изключително лошо състояние, е установила Ангелкова. На концесионера ще бъде разпоредено незабавно да подмени принадлежностите, които са скъсани и в окаяно състояние, е заявила тя, цитирана в информацията. Това, по думите й, е задължително, за да се гарантира безопасното ползване на чадърите, както и да се подсигури качеството на услугата, за която туристите плащат. Министерството планира в договорите с наематели и концесионери да въведе изискване за подмяна на плажните принадлежности, когато видът и състоянието им вече не е на нужното ниво, за да се гарантира безопасното им използване. По време на инспекцията на плаж \"Равда-Академика\" е установено още, че зоните за свободно плажуване и площта с платени чадъри и шезлонги са равностойни. Има изградени и подходни пътеки към морската ивица. По време на проверката е получен сигнал за недостатъчно добра хигиена на ивицата, информират още от туристическото ведомство. Концесионерът ще бъде предупреден да обърне повече внимание на почистването на плажа. Николина Ангелкова, заедно с екип от експерти, е инспектирала и морския плаж \"Равда-ХТИ\", за който преди време е получен сигнал за поставена табела \"частен плаж\" върху част от територията му до входа на ивицата. Тогава концесионерът е обяснил, че чадърите и шезлонгите в зоната са предплатени на \"Равда-ХТИ\" от собственика на хотела, който се намира непосредствено зад ивицата. \"Днес установихме, че табелата е премахната. Има спасител, както и свободна зона за разполагане на собствени плажни принадлежности. На концесионера е предписано да оборудва плажа с медицински пункт, защото към момента ползва медицинския пункт на съседен плаж\", е казала Ангелкова, цитирана в информацията.", "date": "2017.08.12", "title": "Ангелкова констатира нарушения при инспекция на плажа \"Равда-Академика\""}
{"url": "https://www.24chasa.bg/novini/article/6388497", "text": "При поредната съвместна проверка между институциите – част от Междуведомствения координационен център, създаден през миналата година в Бургаския регион, са иззети три музикални озвучителни уредби от две увеселителни заведения в Слънчев бряг. Действията са осъществени от съвместни екипи на служители от МВР, НАП, Агенция „Митници”, РИОКОС, Агенцията по безопасност на храните и Инспекцията по труда. Това съобщиха от пресцентъра на МВР,предаде \"Фокус\". Проверките са системни и целят спазване на законовите изисквания в търговските обекти. Един от екипите извършил проверка в дискотека, нееднократно санкционирана за нарушаване на наредбите за нощната тишина. Оттам била иззета първоначално музикална уредба, а по-късно и втора, донесена в увеселителното заведение. Иззет са мишпулт на дисководещия и му е съставен акт по Наредбата на общината. По-късно и вторият мишпулт – за нарушаване на полицейски разпореждания. Извършени са проверки и по отношение на финансовата дисциплина, на нерегламентирани храни, на изисквания за пожарната безопасност, на трудови договори и здравни книжки на персонала и други. В случай, че се констатират нарушения на законовите изисквания, ще бъдат съставени и актове. Втори съвместен екип е проверил увеселителни заведения, разположени по главната алея в комплекса. В едно от тях отново е констатирано нарушаване на нощната тишина – по надлежния ред е иззета апаратурата за озвучаване. Проверките на Междуведомствения координационен център започнаха в началото на активния летен туристически сезон, като стремежът им е дисциплиниране на търговските обекти към спазване на законовите изисквания. От тази година започна и затваряне на търговските обекти - нарушители от служителите на НАП при констатирано неиздаване на касови бележки. Контролът се осъществява най-вече за нерегламентирано потребление на акцизни стоки: алкохол, цигари или горива – по този начин се увеличават приходите в държавния бюджет.", "date": "2017.08.12", "title": "МВР: Иззети са три музикални уредби от две заведения в Слънчев бряг"}
{"url": "https://www.24chasa.bg/novini/article/6388490", "text": "Френският президент Еманюел Макрон призова днес \"за отговорност от всички и за предотвратяване на всякакво ескалиране на напрежението\" след неколкодневна размяна на заплахи и предупреждения между Вашингтон и Пхенян, предаде Франс прес, цитира БТА. В комюнике Макрон изрази \"загриженост във връзка със засилването на ракетната и ядрената заплаха от страна на Северна Корея\". \"Международната общност трябва да действа съгласувано, твърдо и ефикасно, за да накара Пхенян да се върне безусловно към пътя на диалога\", отбеляза той. Заедно с останалите членове на Съвета за сигурност на ООН Франция настоява пред Северна Корея да започне неотложно да изпълнява международните си задължения и да пристъпи към пълно, прозрачно и необратимо преустановяване на ядрената и ракетната си програма, заяви в комюникето президентът, уверявайки съюзниците и партньорите на Франция в района в пълната си солидарност.", "date": "2017.08.12", "title": "Макрон призова да не се допуска ескалиране на напрежението около Северна Корея"}
{"url": "https://www.24chasa.bg/novini/article/6388507", "text": "Северна Корея влезе и в коментар в Туитър на магната, основател на „Спейс Екс“ и „Тесла“ Илън Мъск, но с поредно предупреждение на визионера за заплахата от изкуствения интелект, информира  „Ако не се тревожите за сигурността във връзка с изкуствения интелект, би трябвало. Рискът е много по-голям отколкото Северна Корея“, написа в Туитър Мъск по повод новината, че на международен турнир по електронни спортове срещу професионелен играч е победил изкуствен интелект, създаден от негова бивша компания.  Магнатът допълни, че всичко, „което представлява опасност за хората като коли, самолети, храни, лекарства и т.н. трябва да подлежи на регулация, в това число и изкуственият интелект“.", "date": "2017.08.12", "title": "Илън Мъск: Рискът със Северна Корея е по-малък от този с изкуствения интелект"}
{"url": "https://www.24chasa.bg/novini/article/6388517", "text": "\"Г-н Борисов, приветстваме желанието Ви да подадете сигнал до прокуратурата за \"Цанков камък\", но да не забравите да включите и себе си в него, защото проектът, който стартира при правителството на Сакскобурготски, приключва при Вашето първо правителство\". Това се казва в позиция на лидера на БСП Корнелия Нинова, разпространена от пресцентъра на червената партия. В нея тя твърди още: \"Нещо повече: Вие прерязахте лентата на \"Цанков камък\" с думите: \"Днес се открива един грандиозен проект с най-модерната язовирна стена и съоръжения в Югоизточна Европа\". Казвате, че първият Ви сигнал до прокуратурата бил покрит. Ако веднага не подадете сигнал срещу прокурорите, които са сторили това, значи просто си приказвате празни приказки. Говорите и за изхарчени милиарди за АЕЦ \"Белене\" и депутат със свален имунитет от БСП, който не е изгонен от парламента. Г-н Борисов, кога ще изгоните от парламента депутата от ГЕРБ Делян Добрев, който е със свален имунитет и повдигнато обвинение, че е изхарчил неправомерно държавни пари за \"Белене\", след като проектът беше спрян? И накрая: г-н Борисов, нали не сте забравили, че в последните осем години, без една, управлявате Вие? Защо всички виновни не са в затвора? За Вас за всичко са виновни предишните. Причините за провалите Ви са все някъде в миналото. Безсилие, г-н Борисов, безсилие да поемете отговорност за настоящето и да дадете перспектива на народа си за бъдещето.\"", "date": "2017.08.12", "title": "Нинова към Борисов: Включете и себе си в сигнала до прокуратурата за \"Цанков камък\""}
{"url": "https://www.24chasa.bg/novini/article/6388533", "text": "Диджей Станчо е DJ-ят, който бе арестуван по време на  . Това разказа самият Станчо във Фейсбук. \"Снощи бях арестуван и унижен публично пред пълен клуб в „Слънчев бряг”, отнети са ми лични вещи – лаптоп и зарядно, без адекватно обяснение от РУ Несебър, Слънчев бряг. Написаха ми два броя наказателни постановления – едното за това, че пускам музика (това ми е професията), второто постановление и ареста са вследствие на това, че отказах да предам лаптопа доброволно. Извинявам се на приятели и феновете си във Варна, днес няма да мога да изпълня професионалните си задължения. Направете изводите за себе си”, написа той. \"Заблуждават ни!!!Цялата акция миналата вечер е била с цел конфискуване (отнемане) на лаптопа на моя приятел DJ Stancho. Точно този ценен лаптоп е пълен с най-добрата Хип-Хоп музика от целия свят от 1973 насам. ДА ВЪРНЕМ ЛАПТОПА НА КРЪСНИКА НА ХИП-ХОПА В БЪЛГАРИЯ, DJ STANCHO\". Това пък написа рапърът Иван Динев-Устата в защита на диджея.", "date": "2017.08.12", "title": "DJ Станчо: Арестуваха ме, защото отказах да предам лаптопа (Обновена)"}
{"url": "https://www.24chasa.bg/novini/article/6387906", "text": "Cеверна Гърция е един благословен регион, надарен с прекрасни крайбрежни ивици, невероятна природа, гостоприемни хора и неповторими възможности за почивка. Там се намират някои от най-хубавите и най-близки плажове, подходящи за чудесни семейни ваканции. Безкраен пясъчен бряг ви посреща в град Катерини, който разполага с организирани плажове, но също и със свободно място, където да опънете плажните си постелки. Морето по всички плажни ивици на Катерини е доста плитко, пясъчно и чисто. Тук можете да посетите Олимпик Бийч, Паралия Катерини. Олимпик Бийч е малко курортно градче на 3 км от плажа на Катерини и на 76 км от Солун. Ако търсите спокойна почивка, това е мястото, тъй като не е пренаселено с туристи. Плажната ивица е дълга и с пясък. Плажът е носител на наградата “Син флаг” и е подходящ за деца. От Катерини може да се насочите към Халкидическия полуостров. Той е вдаден в Егейско море и е разположен между Солунския и Орфанския залив. На юг образува 3 разклонения – Касандра, Ситония и Атон. И на трите ръкава има безброй плажове с изумрудени брегове и чисти води. Ето някои от най-красивите. Плажът до село Неа Мудания се намира в близост до магистралата, заобиколен от лозя и хълмисти склонове. Яхтклубът на Неа Мудания е носител на много международни награди в конкурси за ветроходство и риболов. Организират се различни спортни мероприятия като плажен футбол, плажен волейбол и плажни тенис мачове. Плажът е дълъг, пясъчен, с чисти води. Внушителната византийска кула, построена през 1407 г., както и църквата на апостол Павел са в близост до плажа. Те са исторически паметници, които си струва да посетите. Плажът на Неа Фокеа може да се използва като отправна точка за екскурзии из красивата област Халкидики. Сани е едно красиво място малко преди Неа Фокеа, пълно с борови дървета, които стигат до бялата пясъчна ивица, с изглед към Олимп отсреща, а между тях невероятни тюркоазени води. Дискретното използване на брега е запазило чара на този “диамант” на първия ръкав на Халкидическия полуостров, който може да конкурира по екзотична красота Карибско море. Интерес също така предизвиква влажната зона (биотоп) в района, която е убежище на много видове птици, както и праисторическото селище Амбарес на хълма до езерата. Сани се слави като един от най-луксозните курорти на ръкавите. Намира се на западната страна на Касандра. Пясъкът е бял и ситен като брашно. Това е хубав плаж, въпреки че в разгара на сезона е много зает. Ако обичате природата, ще намерите много красиви места около Пефкохори, като например близкия плаж на Паглиури, който предлага и къмпинг. Водата е спокойна и ясна, плажът е изключително популярно място за плуване на семейства с деца. Освен това плажът Пефкохори предлага и много места за гмуркане. Намиращ се между Неа Мудания и Неа Плагия, този плаж е на по-малко от 40 минути с кола от Солун. Плажната ивица на Неа Флогита е голяма и пясъчна, застлана с шезлонги и чадъри. Водата е чиста, а плажът е обграден от растителност, която предлага сянка на посетителите. Понякога следобед на плажа е ветровито. Това е най-голямото естествено пристанище в Северна Гърция и се смята, че е сред най-безопасните. В средновековните времена Порто Куфо е служил като рай за пиратите, които нападали Халкидики. Плажът е малък, но красив, в комплект с прекрасна природа и гъста растителност. От Порто Куфо се предлагат разходки с лодка до някои от най-популярните забележителности на Халкидики. Районът около Порто Куфо е идеален за преходи. Всяка година през септември Порто Куфо е домакин на фестивал на рибата тон. Чистите пясъчни брегове и кристални води са идеални за семейства с деца, тъй като плажовете са плитки и безопасни за различни забавления. Плажът е популярно място за водни спортове и туристите могат да наемат дъски за сърф, водни колела и ветроходки от спортен център на брега на морето. Посетителите имат възможност да се повозят на лодка до Диапорос - най-големия от деветте острова в залива на Вурвуру, или пък да посетят малки заливи със златист пясък. Един от най известните плажове в Европа, награден със “Син флаг”. С мек бял пясък, кристалночисти води и пясъчно дъно, което го прави предпочитан за семейства с деца. Намира се на източното крайбрежие на ръкава Ситония на Халкидики. Красив, дълъг плаж, разположен в близост до селцето Свети Никола. Срещу залива има малък остров. В северната си част плажът е по-широк и по-населен. На юг към залива на Ормос Панагиас е по-тесен, но и по-спокоен. Пясъкът е едър, със ситни камъчета, когато се влиза в морето. Навътре се вижда пясъчното дъно. Стига се с кола почти до плажа. Дълъг и широк, скрит зад къмпинг със същото име. По-голямата част от плажа е свободна зона. В гората зад него е къмпингът, като има удобства - бани и тоалетни, на няколко места. С кола можете да стигнете до него или дори да влезете (има малка такса) и да паркирате по-близо до плажа. Тук е един от най-дългите плажове в Ситония – 2,5 км. Северният му край е по крайбрежна алея. Централната част е с много свободни зони, а на юг има повече хотели и плажове пред тях. Пясъкът е ситен, със съвсем малко камъчета, а морето е синьо и много красиво. Самото Сарти изглежда прекрасно за семейна ваканция. Намира се на западната страна на Ситония. Тук плажната ивица също е много дълга - 3,5 км, но е по-тясна в сравнение с тази например в Сарти, особено в градската част. На юг плажът е по-спокоен, с много фин пясък и истинско синьо, прозрачно, гръцко море. Плажът на Метаморфози е на практика продължение на този на Никити. Малко по-тесен от градската част, за да се стигне до него, се слиза по стръмни стъпала. Пясък с дребни камъни. В морето е по-добре да се влиза с гумени обувки, защото има камъни. Намира се между ръкавите Ситония и Касандра. Един от най-старите курорти в тази част на Гърция. Плажът е с хубава, сравнително широка ивица с едър пясък. Има много широка и дълга плажна ивица. По плажа се редуват свободни зони и такива с чадъри. Пясъкът е едър, с малки камъчета и ивица камъчета на влизане в морето. То става бързо дълбоко и е с тъмносиньо-зеленикав цвят. Плажът на Аспровалта буквално се слива с този на Неа Врасна, Врасна и Ставрос.  Намира се между Аспровалта и Ставрос. Има много известен плаж – Паралия (това е думата за плаж на гръцки). Красив и широк около 40 метра, с едър пясък. Морето бързо става дълбоко. Плажът е с едър пясък и с малки камъчета. Това е курортно селце, по-малко от Врасна и Ставрос. Изглежда тихо и спокойно. Плажът е тесен, с едър пясък, а на влизане в морето има едри камъни. Плажът Ливади се намира в източната част на остров Тасос, на 20 километра от Лименас и близо до Алики. Това е тихо и спокойно място, известно на пътниците, които правят обиколка на Тасос. Състои се от пясък и малки камъчета, като същевременно се намира близко до манастира “Михаил Ангелос”. Разположен е на източното крайбрежие на Ситония. Чужденците го наричат още Ориндж бийч, а гърците - Кавуротрипес. Състои се от варовикови скали, по които можете да опънете кърпите си и да ходите спокойно, без да се подхлъзнете, и малко пясък на места. Дъното на морето е пясъчно, а водата е уникално съчетание от светло и тъмносиньо. На плажа има изградена каменна русалка. Наподобява плувен басейн, а скалите покрай него са терасовидни и няма да имате проблем да се разходите по тях, но ако плажувате там, ще трябва да сложите хавлиите си директно върху тях. До плажа се стига по черен път близо до Астрис и малко ходене пеш. Плажовете в самото градче са изключително плитки и също носят наградата “Син флаг”. Оттук тръгва и най-кратката фериботна линия за остров Тасос. На западните брегове на Ситония се откроява космополитното село. Плажните ивици там изненадват с малките заливчета. Централният плаж на Неос Мармарас, на който има множество рибни таверни и бийч барове, започва от последния залив на градчето и се простира до Порто Карас, най-големия хотелски комплекс на Халкидики. Не пропускайте възможността да посетите и живописното селище Партенон, намиращо се малко извън Неос Мармарас. Крайбрежен курорт на 18 км от Кавала. Плажната му ивица е дълга и пясъчна, без водорасли във водата. В района има и други ненаселени плажчета. Цялото крайбрежие в тази част на Гърция е пясъчно и на много места по пътя ще видите палатки на брега. На 1-2 км от Неа Перамос се намира Амолофи, известен плаж с естествени пясъчни дюни и плитка вода, награден със “Син флаг”. Дълъг е няколко километра, има плажни заведения и голяма свободна зона. Предлагат се и някои водни спортове. И още един факт, който не е познат на посетителите - в близост до Неа Перамос има местност за катерене, наречена Кокина. Представлява група скали над морето, с възможност за над 50 маршрута както за начинаещи, така и за напреднали. Курортното селище Паралия Офринио (Тузла) се намира на 58 км от Кавала и на 28 км от Аспровалта. Плажът Офринио Бийч е дълъг и широк, известен с големия си детски център - кафене с надуваема водна пързалка, хамаци, батути и специални столчета за децата. Плажът Фанари е само на 53 км от ГКПП Маказа и е известен още като “Златен пясък” заради ситния пясък, в който можете да заровите крачета. Той продължава много навътре в морето, което става дълбоко съвсем плавно. Освен че има фин пясък и безброй видове черупкообразни, плаж Фанари е носител на наградата “Син флаг”. Градчето на третия ръкав към Света гора има няколко плажа, отделени като малки заливчета с фин пясък и кристална вода. Остров Амулиани е съвсем наблизо за еднодневна разходка. Едни от най-красивите плажове в Гърция с фин пясък. Намира се на п-ов Ситония, на 30 м от плажа и на 1,5 км от Неос Мармарас. Най-големият спа център на Балканите. Заобиколен от зелени гори, с безкрайни пясъчни фини плажове, които всяка година печелят международното признание “Син флаг”. Това е името на район в южната част на Кимолос с няколко залива, разделени от скали. Някои от тях са пясъчни, други са с камъчета. Плажът на Солун. Дълги и широки заливи с мек ситен пясък и изумрудена кристалночиста вода приютяват хиляди гости през почивните дни.", "date": "2017.08.12", "title": "Най-хубавите най-близки  плажове"}
{"url": "https://www.24chasa.bg/novini/article/6388468", "text": "Трима афганистанци и петима сирийци, пресекли турско-българската граница, са задържани в Къркларели и заявили, че са пребити и ограбени от български полицаи, предава  . От дирекцията по сигурността в крайграничния град съобщиха, че тримата бегълци са открити при превантивна проверка на патрули на жандармерията в село до Къркларели (Лозенград) и вече се намират в центъра за временно настаняване и екстрадиция. При разпитите мъжете казали, че два дни по-рано са успели да проникнат на българска територия, но наши полицаи са ги открили, нанесли им побой, взели им мобилните телефони и парите, и въпреки контузиите им ги върнали в Турция. Мигрантите се укривали цял ден в гората, когато на тях се натъкнала турската жандармерия. По данни от местната полиция снощи при опит да преминат в България са заловени още 12 души – 9 от Сирия, 2 от Пакистан и 1 от Афганистан. Сред тях 5 сирийци са докладвали, че са били открити от българските граничари и също са пребити и ограбени. Те са настанени за лечение в държавната болница в Пънархисар. През последните дни дирекцията по сигурността в Къркларели регистрира засилен натиск на мигранти по границата. Само днес до обед турската жандармерия спря общо 86 мигранти при опит да преминат нелегално границата и да се прехвърлят в България, както и организаторите на трафика им. При проверка на микробус в района на Демиркьой са открити 20 мъже от Сирия и 3 от Пакистан. Шофьорът отказал да спре на стоп-палка и навлязъл в забранената военна зона, и заедно с пътника на предната седалка до него успял да избяга, продължава издирването на двамата, заподозрени в трафик на бежанци. Микробусът е задържан, наложена е глоба от 7 165 турски лири. Анадолската агенция съобщи, че бежанските центрове в България са наполовина опразнени. Граничният пункт при Дерекьой ще бъде разширен и модернизиран, българската държава също трябва да направи необходимото за това, заяви депутат от управляващата партия по време на инспекцията в района, който е възлова точка от мигрантската дестинация към Европа.", "date": "2017.08.12", "title": "За насилие и грабежи на българската граница свидетелстват мигранти в Турция"}
{"url": "https://www.24chasa.bg/novini/article/6388463", "text": "Снимки на полицейски служител, блокирал трафика в центъра на столицата Стокхолм, за да танцува с непозната жена, трогнаха цяла Швеция, пише вестник The Local в местната си редакция. Дамата е шофирала в близост до популярната улица „Сваваген“, където в почивните дни се организират традиционни музикални събития, информира \"Фокус\". Затова, когато полицаят се е приближил до превозното й средство, тя е очаквала забележка и рутинна проверка на документите. Но е била приятно изненадана, когато полицейският служител я помолил да танцува с нея. Антон Ларсон, обикновен полицай на пост в северната част на Стокхолм, е бил призован да помогне за наблюдение на трафика в събота. Мъжът обяснява, че идеята да покани непознатата жена на танц е била спонтанна. „Това бе моментна идея, атмосферата, музиката… След това се появи възможност и аз я използвах. Танцът е толкова хубаво нещо и носи радост както за вас, така и за другите \", разказва Ларсон. Самият полицай заяви, че не е очаквал толкова много реакции, след като фотограф улавя момента и разпространява в мрежата кадрите от него. „Не бих могъл съм могъл да си представя, че ще получа толкова много положителни реакции както от страна на обществеността, така и от страна на колегите й. Униформата не е толкова необичайна за мен, но разбирам, че други хора мислят, че е много забавно, когато се държиш извън рамката\", коментира за изданието Ларсон. За да се наслади на танца с непознатата жена, полицаят трябвало да преустанови за кратко движението по улицата.", "date": "2017.08.12", "title": "Полицай блокира трафика в центъра на Стокхолм, за да покани на танц непозната"}
{"url": "https://www.24chasa.bg/novini/article/6388492", "text": "Парите имат смисъл, когато се превръщат в удобство за хората. Това заяви министърът на финансите Владислав Горанов, който присъства на старта на разширението на бул. „Васил Левски“ и началото на ремонта на ул. „Мара Тасева“ в кв. „Аспарухово“, който е първият пътен инфраструктурен обект от инвестиционната програма на Община Варна по ОП „Региони в растеж“, предаде „Фокус“. Министърът обяви, че необходимите 126 млн. лева за приоритетните проекти на Варна за следващите две години ще бъдат осигурени под една или друга форма. „Днес говорим за два обекта на стойност 85 млн. лева, които можем до средата на следващата година да финансираме, за да завършат в срок. Парите имат смисъл, когато се превръщат в човешко щастие и в удобство за хората, варненци го заслужават“, каза финансовият министър. Владислав Горанов допълни, че заедно с кмета на Варна Иван Портних води разговори с Европейската инвестиционна банка, която предоставя безлихвени дългосрочни кредити, за да се завърши целият пакет от проекти, свързан с развитието на Варна през следващите две години. Стратегическите приоритети за града са развита икономика, създаване на модерна градска среда, превръщане на Варна в дестинация за 4 сезона и в град на знанието.", "date": "2017.08.12", "title": "Горанов: 126 млн. лева за приоритетните проекти на Варна ще бъдат осигурени"}
{"url": "https://www.24chasa.bg/novini/article/6388484", "text": "Учени идентифицираха един от най-големите протеини в природата, съобщи ЮПИ. Той е като своеобразна котва за уникална бактерия, която живее в студените води в Антарктика. Протеинът MpAFP, който достига дължина 600 нанометра, помага на бактерията Marinomonas promoryiensis да се захване за леда. Авторите на изследването се надяват, че техният анализ на протеиновата структура ще помогне на учените да разберат по-добре как вредни бактерии прилепват към повърхността на човешки клетки и да предотвратят това прилепване, информира БТА. \"Става въпрос за първо изследване върху подобно прилепване - заяви Шуайки Гуо от Технологичния университет в Айндховен, Холандия. - Това е един от най-големите протеини, които някога са били подробно изследвани. С дължина 600 нанометра, той е гигантски в сравнение с повечето протеини, които достигат дължина между 2 и 15 нанометра.\" Оказало се, че протеинът е прекалено голям, за да бъде заснет чрез използване на традиционни технологии за заснемане във формат 3D. Повечето протеини кристализират и са заснемани цели, но не и MpAFP. \"Разделихме го на 5 части и използвахме различни методи, за да да го изследваме - рентгенова дифракция, рентгеново разсейване, ядреномагнитен резонанс\", отбелязаха учените. След това те събрали заедно отделните снимки, за да създадат триизмерен модел. Анализът на учените показал, че различните части от протеина имат специализирани функции. Протеинът помага на бактерията не само да прилепне към ледена повърхност, но и да се захване за фотосинтезиращи организми, като я снабдява със слънчева енергия. Резултатите от изследването са публикувани в Science Advances. ", "date": "2017.08.12", "title": "Учени изследваха един от най-големите протеини в природата"}
{"url": "https://www.24chasa.bg/novini/article/6388499", "text": "Майката на изоставеното в Западен парк бебе се казва Юлия. С мъжа, с когото била в момента, живеели на семейни начала от четри дни. Юлия казала на мъжа, че ще остави детето си в Закрила на детето. Излъгала го, че е оправила документите. Решила е да си реши проблема по друг начин. Това разказаха съседките на приятеля на майката, която изостави бебето си в Западен парк, съобщи . Юлия имала още едно дете, но мийка й се грижила за него, казаха още комшийките.", "date": "2017.08.12", "title": "Майката на изоставеното бебе: Ще го дам на социални грижи"}
{"url": "https://www.24chasa.bg/novini/article/6388425", "text": "Мъж е скочил от третия етаж на блок в ж.к. „Славейков“ в Бургас и е загинал на място. Това съобщиха от пресцентъра на МВР, предаде \"Фокус\". Сигналът за инцидента е подаден в 11.05 минути. Още се изясняват подробностите по случая.                                                                                                                                                                                                                                                                                                                       ", "date": "2017.08.12", "title": "Мъж скочи от 3-я етаж в Бургас, загина на място"}
{"url": "https://www.24chasa.bg/novini/article/6388429", "text": "Ще си го взема да го гледам, обяви бащата на намереното вчера в столичния кв. „Западен парк” бебе. Той беше разпитан днес в Трето РУ в София. Бащата твърди, че не е знаел за намеренията на майката да изостави детето. Не живеели заедно от 5-6 дни, тя избягала от него. Мъжът обяви, че момиченцето е родено на 2 декември м.г., което означава, че то е на 8 месеца, предаде  . По думите му майката е на 18 години, нямат други деца заедно, но тя има и 2-годишно момченце. Жената се издирва. Пред \"24 часа\" полицейски източници обясниха, че тя е безработна и най-вероятно от беднотия е изоставила рожбата си. Бащата бебето живее в кв. „Христо Ботев” с баща си. Твърди, че има условия да се грижи за него. Изкарвал парите си като строител в столичния кв. \"Лозенец\". Той разбрал, че момиченцето го няма в петък към 1,30 ч. Изоставеното бебе бе настанено вчера в в Специализираната болница за лечение по детски болести. Състоянието му е стабилно. По-рано в МВР да търси пеленачето ходил дядо му, но детето не му било дадено, тъй като мъжът бил пиян.", "date": "2017.08.12", "title": "Бащата на изоставеното в „Западен парк” бебе: Ще си го взема"}
{"url": "https://www.24chasa.bg/novini/article/6388434", "text": "Силен пожар избухна на популярния гръцки остров Закинтос в следобедните часове на петък, предава Voria. В продължение на часове огънят бушува едва на няколко километра от Пигадакия и Калитеа. За потушаването му бяха задействани всички налични пожарни сили на острова, включително и четири противопожарни самолета. От Патра и Пиргос бяха изпратени допълнителни 30 огнебореца, съобщават местни медии, информира \"Фокус\". Съгласно неофициална информация все още горят хиляди акра гори и маслинови дръвчета. Не се привеждат данни за пострадали.", "date": "2017.08.12", "title": "Силен пожар бушува на гръцкия остров Закинтос"}
{"url": "https://www.24chasa.bg/novini/article/6388441", "text": "Сирийските правителствени сили установиха пълен контрол върху последния град в провинция Хомс, държан от групировката \"Ислямска държава\", предаде Ройтерс, цитира БТА. Военен източник заяви, че бойците на \"Ислямска държава\" в град Сухна са убити, а оръжието им е унищожено. Сухна се намира на около 50 км североизточно от древния град Палмира и на около 50 км от границата с провинция Дейр аз Зур, която е последната значима крепост на \"Ислямска държава\" в Сирия и е основна цел за правителствените сили. Русия заяви, че за едно денонощие е регистрирала осем нарушения на прекратяването на огъня в Сирия, посочва ТАСС. \"За едно денонощие са отчетени осем случая на стрелби в следните провинции: Алепо - пет, Латакия - два, Хама - един\", каза руското министерство на отбраната. То заяви, че турски специалисти са съобщили за четири нарушения в провинция Дамаск.", "date": "2017.08.12", "title": "Сирийската армия превзе последния град в провинция Хомс, контролиран от ИДИЛ"}
{"url": "https://www.24chasa.bg/novini/article/6388340", "text": "За първи път в Швейцария се въведе минимална работна заплата. Прецедентът е в кантона Ньошател след решение на местен референдум от 2011-а. Местните жители тогава се произнесоха за долен праг на доходи от 20 швейцарски франка на час. Мярката стана факт едва сега, след като Федералният съд отхвърли на последна инстанция обжалване на местни работодатели и икономически организации, предаде  . Федералният съд на Швейцария постанови, че минималното заплащане, одобрено от жителите на кантона Ньошател, отговаря на конституционния принцип за икономическа свобода и на федералните закони. Решението на съда признава и целта за борба с явлението „работещи бедни“. 20 швейцарски франка са малко повече от 17 евро. За сравнение минималната почасова ставка във Франция е 9,76 евро. На месечна база при работна седмица от 41 часа един зает в кантона Ньошател ще получава не по-малко от 3 480 швейцарски франка или малко над 3 хиляди евро. Изключения са предвидени за земеделието и лозарството. Работодателите остават скептични към решението на Федералния съд. С малко под 3 500 швейцарски франка на месец животът в Швейцария е много труден без социални помощи. Инициативи за минимално заплащане има и в кантоните Юра и Тичино, но процедурата още е в ход. Подобни проекти вече отхвърлиха кантоните Женева, Во и Вале.", "date": "2017.08.12", "title": "Минимална заплата и в Швейцария - 20 франка на час"}
{"url": "https://www.24chasa.bg/novini/article/6388332", "text": "Локва кръв се вижда в тревата до килнатия стълб на бул. \"Найчо Цанов\" в Пловдив, където в петък след 23 часа се заби сеат и загина 22-годишен младеж. \"Чу се силен трясък. От удара колата се обърна странично и двете колелета останаха във въздуха\", разказа пред \"24 часа\" Тодор Тодоров, охранител в \"Авиотехника\". Загиналото момче е пътувало на задната седалка. Водачът и другият спътник отпред излезли от смачкания автомобил. Пожарникари рязали ламарини, за да извадят тялото на починалия. \"Беше точно 23,05 ч. Колата буквално летеше, пътувайки от Сточна гара. Не успя да вземе завоя и се заби в крайпътния стълб\", описа Тодоров. По думите му на това място всеки месец стават катастрофи и все са причинени от млади водачи. \"Карат безобразно, а има ограничение 30 км/час. Този стълб все е килнат. Тъкмо го направят и след някой ден отново е изкривен\", твърди охранителят. Той разказа, че се събрали много хора на мястото на снощния инцидент. Трупът бил вдигнат около 1 часа в събота. Извикали родителите на загиналия младеж. Шофьорът бил отведен с баща му на разпит в полицията. Пробите му за алкохол и наркотици били отрицателни, обясниха от МВР. Според полицията спътникът на шофьора също е пострадал и е в болница. За последната година това е четвърти смъртен случай на бул. \"Найчо Цанов\". Миналата зима на него намериха смъртта си годеници. Те пометоха спирка и се забиха в билборд, като буквално го изкривиха. След този инцидент имаше още един смъртен случай. Причините за честите катастрофи са каране с несъобразена скорост. Неотдавна на тази отсечка поставиха легнал полицай, но и той не помага, коментира охранителят бай Тодор.", "date": "2017.08.12", "title": "Още не е засъхнала кръвта на загиналия 22-годишен младеж в Пловдив (снимки)"}
{"url": "https://www.24chasa.bg/novini/article/6388347", "text": "Тежка катастрофа в района на село Бучин проход затруднява движението по пътя за Петрохан, предаде \"Фокус\". В катастрофата са участвали два леки автомобила - БМВ и АУДИ, които са размазани вследствие на удара. На мястото на инцидента има екипи на пожарната и полицията. В района се образуват колони от автомобили, лентата в посока Петрохан е изцяло задръстена.", "date": "2017.08.12", "title": "Тежка катастрофа край село Бучин, движението е ограничено"}
{"url": "https://www.24chasa.bg/novini/article/6388354", "text": "„Поздравяваме всички български ловци с началото на ловния сезон за прелетен дивеч, като им желаем наслука, берекет и здраве на тях и техните семейства.” С тези думи министърът на земеделието, храните и горите Румен Порожанов приветства ловците в района на Югоизточна България, където откри заедно със заместник-министър Атанас Добрев ловния сезон, съобщиха от пресцентъра на Министерството на на земеделието, храните и горите. Двамата посочиха, че ловът е сериозно занимание и отговорност за истинските ловци. България има установени традиции в ловното дело повече от 130 години. За последните 200 години на територията на страната ни не е изчезнал нито един животински вид. Успешното развъждане и разселване на едър и дребен дивеч, добрата аклиматизация на чуждоземни видове и подобряване средата за живот на различните видове дивеч, са от съществено значение за водене на екологично съобразено ловно стопанство. Като екип на Министерство на земеделието, храните и горите подкрепяме практикуването на този спорт при спазването на всички правила за водене на лова и за безопасност, така че да бъдат избегнати всякакви инциденти при боравенето с ловното оръжие, подчерта заместник-министър Добрев. „За да бъде запазено богатството и разнообразието на родната ловна фауна за бъдещите поколения, е необходимо всички ние, ловците, да проявяваме дисциплина и висок нравствен дух и да упражняваме надежден взаимен контрол както по време на лов, така и при целогодишното полагане на грижи за опазване на дивеча”, допълни заместник-министърът. В началото на първия ловен излет, на който министърът и заместник-министърът присъстваха, беше направена проверка на изрядността на ловните билети и документи. Беше проведен и подробен инструктаж на ловците, като бяха припомнени основни правила за боравене с оръжие по време на лов. Заместник-министър Добрев подчерта и необходимостта от стриктно спазване на противопожарните правила по време на излетите в горските територии, предвид на високите летни температури, както и да се пази гората и да не се замърсява. Бяха припомнени и допустимите норми за отстрел на един ловец съгласно Правилника за прилагане на Закона за лова и опазване на дивеча. Ловците бяха инструктирани и да не ползват забранени средства за ловуване като звуковъзпроизвеждащи устройства, живи птици за примамка, ловни соколи и други грабливи птици.", "date": "2017.08.12", "title": "Министър Порожанов откри ловния сезон за прелетен дивеч (Снимки)"}
{"url": "https://www.24chasa.bg/novini/article/6388360", "text": "По 2 години не можем да почнем ТОЛ системата и по 1,5 млн. лв. на ден губим. Ако в понеделник не стартира след 2-годишни кански усилия, които водим, имаме готовност, ще направим от държавата. Това каза пред журналисти министър-председателят Бойко Борисов, който присъства на официалния старт на ремонта на бул. „Васил Левски“ във Варна, предаде „Фокус“. \"Това е безумие при този трафик заради умишлено обжалване губим по 1,5 млн. на ден. Представете си, която отива пряко само в пътната инфраструктура, директно в АПИ за преасфалтиране, мостове, за „Хемус“, за тунела под Шипка. Просто, ако и този път не успеем, правим я държавна и почваме да изграждаме. Тогава над 3,5 тона, тези, които всъщност най-рушат пътищата, те ще плащат най-много. Няма никакъв проблем за обикновения човек\", коментира Борисов. Премиерът коментира и казуса с АМ \"Струма\" - \"европейските проекти са така, 1 км да не си направил, връщаш парите за всичко, което си взел по тази програма. Тук не е шега Кресненското дефиле. Аз разбирам всичко, но там, ако допуснем провал, ще изяде парите и за „Хемус“ и всичко останало, защото трябва да се върнат на куп\". „Когато говорихме какво да направим за облекчаването на трафика, кметът постави този булевард като основен приоритет”, обяви министър-председателят. Вече сме в готовност, почваме от днес, и проектът може да бъде завършен за празника на града следващата година, ако общината процедира бързо с отчуждителните процедури, посочи Борисов. Кметът на общината Иван Портних подчерта, че изграждането на бул. „Васил Левски“ е най-мащабният проект след изграждането на Аспаруховия мост, който се реализира в града. Той благодари на премиера и на правителството за подкрепата им за разрешаването на големия проблем с трафика.„Не искаме да допускаме това, което се случи в Бургас – АМ „Тракия“ влезе в самото сърце на града и след това няколко години правим обходи, за да можем да оправим трафика в града”, обясни премиерът Борисов.Той посочи, че във Варна ще бъде направен и нов път, който да изведе тежкия трафик от и до пристанището, започва рехабилитация на три булеварда в кв. „Аспарухово“, а изграждането на кампус към Математическата гимназия в града е друг общ приоритет на общината и правителството. При посещението на френския президент Еманюел Макрон у нас ще бъдат обсъдени съвместни проекти, каза премиерът Бойко Борисов, предаде БТА. По думите му разговорите за общи проекти са започнати още в Париж. По тази причина френският държавен глава ще пристигне на посещението си у нас с 90 души придружаващи лица. Едното е държавно посещение и водещ е държавният глава, през другото време ще има пленарно заседание с екипите по различни теми, обясни Борисов. Той допълни, че ще се обсъди и индустриалното сътрудничество за изпълнение на съвместни проекти за сухопътните войски и корабостроенето, за да може да се изпълняват проекти не само за нас, но и продукция, която да се продава. За \"Цанков камък\" премиерът заяви, че 120 милиона евро е само пътят от 10 километра. Това са 240 милиона лева и си представете какво може да се направи в инфраструктурата във Варна с тези пари, каза той. Според него \"Цанков камък\" е плувен басейн за 1 милиард лева. По думите му \"те са направили отдолу едно корито с цел инвестицията да се върне след 1500-2000 години, ако работи\". Но тъй като не работи, ще са нужни към 3000 години. В отговор на въпрос какво е станало със сигнала за \"Цанков камък\", който е подал до тогавашния главен прокурор Борис Велчев, Борисов каза, че всичко се е потулило. „Много по-модерно е да говориш за НДК, където още не е направено нищо, защото строят. НДК откакто е направено не беше пипано, продаваха гащи и сутиени. Ако има виновен, ще си понесе наказанията. Но всъщност и НДК и паркът бяха в отвратително състояние. Питам, 30 години преди това защо нищо не е направено?\", каза премиерът, според Дарик. \"Но 20 дена само това се говори. А за „Цанков камък, където са го изпразнили и рибата е измряла, спукал се е плувният басейн, милиарди загуби, казват, че било равно на „Суджукгейт. Но виновникът за „Суджукгейт” има шест обвинения и през септември или октомври влиза в съда”, коментира още Борисов. Борисов заяви още, че добрият резултат на БСП на изборите е дошъл от купуване на гласове. По думите му това е доказано, има депутат, срещу който има дело. Факт е, че е повдигнато обвинение за най-чудовищното престъпление в демокрацията - купуването на гласове, допълни той. Борисов каза още, че страната ни е готова за председателството на ЕС и всичко се движи по план. Той каза още, че е оптимист, че до Провадия ще има европейски газов хъб, и то много добър. Той обясни, че е убеден, защото според хората, от които зависи това, страната ни е на много прав път.", "date": "2017.08.12", "title": "Борисов: Ако в понеделник не стартира ТОЛ системата, правим я държавна (Обновена)"}
{"url": "https://www.24chasa.bg/novini/article/6388390", "text": "Тази нощ Слънчев бряг се превърна в синоним на нормален и тих европейски курорт. Как се случи всичко? В 1 през нощта събрахме хората от всички контролни институции в РПУ Слънчев Бряг, където ги разделихме на две групи съвместно с полковник Рачев, заместник-началник на ОД Бургас. Започнахме мащабни изненадващи проверки, като първият удар беше върху прословутия \"Оксижен\" на известната пазарджишка мутра Божо „Кравата“. Това написа вицепремиерът Валери Симеонов във фейсбук. \" \", допълни той.", "date": "2017.08.12", "title": "Валери Симеонов в нощна акция на Слънчев бряг, екшън в \"Оксижен\", арестуван диджей"}
{"url": "https://www.24chasa.bg/novini/article/6388406", "text": "Пет варианта на трасе за изграждането на най-сложния участък от автомагистрала „Струма“ през Кресненското дефиле - между Крупник и Кресна, ще бъдат обсъдени на 11 септември. Това съобщиха от пресцентъра на Агенция „Пътна инфраструктура”. От 9.00 часа в община Симитли, а от 14.00 часа в община Кресна е общественото обсъждане на Доклада за оценка на въздействието върху околната среда за подобряване на трасето на лот 3.2 на автомагистралата, на които ще бъдат разгледани разработените варианти, предаде БТА. Източен вариант Г10.50 Източният вариант разделя движението на две самостоятелни и раздалечени едно от друго пътни платна. В посока Гърция трасето преминава по съществуващия път I-1 (Е-79), а за София е по нов терен на изток от Кресненското дефиле. Платното в посока София – Кулата ще използва изцяло съществуващия първокласен път I-1 (Е79) до началото на гр. Кресна. Предвижда се рехабилитация и укрепване на път Е-79, с реализация на мерки за опазване на биологичното разнообразие. От съществуващия път, дясното платно на автомагистралата се отделя на изток като се предвижда изграждане на еднопосочен обходен път на гр. Кресна по нов терен, с което интензивният тежкотоварен трафик ще бъде изведен извън града. Обходният път преминава през 4 тунела с дължина 1266 м, 1 виадукт - 316 м, 2 моста с дължина 691 м, 7 надлези и подлези с дължина 206 м, както и подпорни и укрепителни стени - 245 м. Платното от Кулата за София е по нов терен на изток от Кресненското дефиле. Започва на 100 м след пресичането с ж. п. линията за мина Ораново, минава в ляво от съществуващия път и се развива успоредно на него, след което тръгва на югоизток, преминава успоредно на река Градевска и между кварталите „Ораново“ и „Дълга Махала“ на гр. Симитли. След това трасето пресича път II-19 Симитли - Гоце Делчев и навлиза в ската. Там ще бъде прокопан тунел с дължина 350 м, а след него ще има виадукт с дължина 200 м. По-нататък трасето се насочва в югоизточна посока, обхожда село Полето, пресича пътя Полето - Брежани и преминава над притока на р. Брежанска. След това продължава през тунел с дължина 1 130 м, преминава западно от с. Ракитна, успоредно на пътя Ракитна – Мечкул, пресича го и западно от с. Мечкул върви на юг и източно от с. Стара Кресна. Постепенно трасето се измества в източна посока, преминава на юг и се развива в югозападна посока близо около съществуващия път за с. Влахи. В края на обходния път двете платна за движение се събират и се изгражда участък с автомагистрален габарит. В платното за София е предвидено изграждането на 18 виадукта с обща дължина 5 087 м, 5 тунела с обща дължина 4 200 м, 1 мост - 96 м, 11 надлези и подлези, подпорни и укрепителни стени. При Източния вариант са предвидени напречни връзки между двете платна, като се използват съществуващите пътища и се изграждат нови пътни възли. Предвидени са общо 5 пътни възела „Симитли“, „Полето“, „Мечкул“, „Стара Кресна“ и „Кресна“. Предвижда се и изграждането на пътна връзка със съществуващия път Е79 в началото на обходния път на гр. Кресна. Приблизителната дължина на трасето е 24 км. „Дълъг тунелен вариант“, Тунел „Кресна“ Началото на участъка е при пътен възел „Крупник“. Преминава през река Струма и река Резена, като между двете реки е разположен съществуващия пътен възел за Крупник и Черниче. Преди портала на тунела трасето пресича последователно река Струма и ж. п. линията София - Кулата. След изхода на тунела магистралата пресича съществуващ третокласен път и р. Струма с мостово съоръжение. Непосредствено след това е предвидено изграждането на пътен възел „Кресна“. Тунел „Кресна“ е с дължина 15,4 км. Той е с две тръби и с възможност за евакуация във втората тръба през напречни връзки. Дължината на цялото трасе на автомагистралата в този участък, включващо пътна и тунелна част, е около 21 км. Предвидено е освен изграждането на тунел „Кресна“ и изграждането на подпорни и укрепителни стени, 3 подлеза, 6 моста, две площадки за отдих и един пътен възел. Предвидено е тунел „Кресна“ да се изгражда по класически тунелен метод с пробивно-взривни работи и стоманобетонова облицовка. Участъците при порталите на тунела ще бъдат изпълнени по открит способ. Източен вариант Г20, извън Кресненското дефиле Този вариант на трасе е по нов терен извън Кресненското дефиле. И двете платна на движение са изнесени в източна посока около селата Брежани, Стара Кресна и Ощава. Трасето започва около 100 м след пресичане с ж.п. линията за мина Ораново, ляво от съществуващия път Е-79 и се развива успоредно на него, след което тръгва на югоизток, успоредно на река Градевска, между кварталите Ораново и Дълга махала на град Симитли. Пресича път II-19 Симитли – Гоце Делчев на две нива, където е предвидено изграждането на пътен възел за връзка на автомагистралата с град Банско и обратно. След пресичане на II-19 трасето навлиза в ската и се преминава през тунел с дължина 350 м, а след това е по виадукт дълъг 200 м. Надлъжните наклони в пътния възел, тунела и виадукта са 4%, след което наклонът е 5% и е предвидена трета лента за спускащите се в посока София, а също така и аварийни изходи. След това трасето поема в югоизточна посока, обхожда с. Полето и пресича пътя Полето – Брежани и р. Резена. След това отново се преминава през тунел с дължина 1 130 м. По-нататък трасето върви на юг, западно от с. Ракитна и успоредно на пътя Ракитна – Мечкул, след това го пресича и преминава западно от с. Мечкул. Продължавайки на юг и източно от с. Стара Кресна пресича пътя Стара Кресна – Ощава и преминава в тунел. Трасето продължава в южна посока, след което поема в югозападна посока близо около съществуващия път за с. Влахи. На местата, където пътното трасе преминава в тунел, за всяко платно е предвидена отделна тръба, което от своя страна налага раздалечаването им едно от друго, с цел осигуряване на необходимото разстояние между тръбите. Пред порталите са проектирани площадки, които са за обслужващата инфраструктура. Поради по-високите надлъжни наклони, които се намират в началото и края на трасето, с цел подобряване на пропускателната способност и осигуряване на безопасността, е предвидена трета лента за бавно движещи се превозни средства в двете посоки. В този вариант е предвидено изграждането на 5 тунела с обща дължина 4 200 м, 18 виадукта с дължина 5087 м, един мост с дължина 96 м, подлези и надлези, както и подпорни и укрепителни стени. При пресичане на съществуващите напречни пътища са предвидени пътни възли, осигуряващи всички посоки на движението. Вариант Г20 – Син Този вариант се развива през Кресненското дефиле, при максимално използване на трасето на съществуващият път I-1 (Е79). Двете платна на автомагистралата са разработени така, че последователно се раздалечават и доближават едно спрямо друго в ситуационно и нивелетно отношение. Проектното трасе започва южно от пътен възел „Крупник” при км 376+000. В Кресненското дефиле едното платно в основната си част следва съществуващия път Е-79, а другото се развива по нов терен с тунели и съоръжения в западния масив на дефилето. След излизане от Кресненското дефиле преминава източно от гр. Кресна и завършва при пътен възел „Кресна”. Лявото платно на участъка е в началото на Кресненското дефиле - при км 376+000, след пътен възел „Крупник”. Трасето на лявото платно в основната си част следва съществуващия път, като ползва съществуващите мостове над р. Струма, надлеза при и ж.п. линията и тунела. На местата, където трасето напуска съществуващия път Е79, са предвидени нови мостове и тунели. Дясното платно се развива вдясно от съществуващия път и е изцяло по нов терен. Следва ситуационно лявото, а в отделни случаи се отдалечава от него. В нивелетно отношение често е на второ, по-високо ниво от лявото, в изкоп или в тунел. Към края двете платна отново са успоредни едно на друго и се развиват заедно до края на участъка, като се раздалечават само при тунелните съоръжения. Участъкът завършва на около 2,5 км преди гр. Кресна, като се напуска съществуващия път по левия бряг на р. Струма. Трасето преминава над реката няколко пъти, пресича и съществуващия път I-1 и ж. п. линията София – Кулата. Към края на отсечката се предвижда нов тунел, мост над р. Влахинска и обход от североизток и изток на гр. Кресна. Предвидено е изграждането на общо 3 пътни възела - при Крупник, Ощава и Кресна, както и две площадки за отдих. По този вариант на трасе е необходимо да се изградят 13 виадукта с обща дължина 3 075 м, 23 тунела с дължина 7 345 м, 5 моста, надлези и подлези, подпорни и укрепителни стени. Ще се извършат реконструкции на 4 съществуващи виадукта, 2 съществуващи тунела и един мост. Приблизителната дължина на трасето е 21 км. Вариант Г20 – Червен Този вариант в по-голямата си част също преминава през Кресненското дефиле. Проектното трасе започва южно от пътен възел „Крупник”. В Кресненското дефиле едното платно следва в основната си част съществуващия път Е79, а другото се развива по нов терен с тунели и съоръжения в западния масив на дефилето. След излизане от Кресненското дефиле преминава източно от гр. Кресна и завършва при п. в. „Кресна”. Приблизителната дължина на трасето е около 21 км. Началото на лявото платно на участъка е при км 376+000 - в началото на Кресненското дефиле. Първоначално лявото платно следва нивото на съществуващия път, като се ползват съществуващите мостове на р. Резена и р. Струма и преминава над ж. п. линията София – Кулата. Предвижда се изграждането на нов мост над р. Струма, нов тунел успореден на ж. п. тунела и още един нов мост над р. Струма, след което се включва в съществуващия път, като се ползват съществуващите два моста и тунел. Предвидени са подходи към местата, които са за каяк и рафтинг. След това лявото платно следва съществуващия път. Ползва съществуващият тунел с дължина 340 м и преминава край „Кресненско ханче”. Дясното платно се развива изцяло по нов терен, вдясно от съществуващия път, като следва ситуационно лявото. Предвидени са нови мостове над р. Резена, р. Струма и ж. п. линията София – Кулата. Най-характерното при този вариант е решението за разполагане на двете платна едно над друго на голяма дължина. Целта е незасягане на картираните граници на резерват „Тисата“. За безконфликтно пресичане са предвидени три пътни възела - п. в. „Крупник”, п. в. „Ощава” и п. в. „Кресна”. При изпълнението на вариант Г20 е предвидено да се изградят 4 виадукта с обща дължина 1 165 м, 12 броя тунела с дължина 2 892 м, 14 моста и 12 надлези и подлези. Ще се реконструират подпорни и укрепителни стени, както и два съществуващи тунела и 4 съществуващи моста. Приблизителната дължина на трасето е 21 км.", "date": "2017.08.12", "title": "5 варианта за изграждането на участъка от магистрала „Струма“ ще бъдат обсъдени през септември"}
{"url": "https://www.24chasa.bg/novini/article/6388398", "text": "Четирима души, включително двама тинейджъри, станаха жертви на ураганни бури с проливни дъждове и градушки, бушували тази нощ в различни райони на Полша, предаде ТАСС, цитирана от БТА. Агенцията цитира данни, съобщени от говорителя на полската противопожарна охрана Павел Фронтчак на пресконференция за \"драматичната нощ\" в пострадалите територии. Най-тежко било положението в местността Сушек, в летен лагер на харцери - полските скаути: там загинали двама юноши, затиснати от паднали дървета. Пострадали още 20 души. Спасителите стигнали до лагера чак на сутринта, за да евакуират ранените. Силните ветрове са отвели покривите на различни сгради, счупени дървета са препречили ред пътища и са прекъснали далекопроводи. Половин милион жители на Полша все още нямат ток, допълва агенцията.", "date": "2017.08.12", "title": "Четирима загинаха при ураганни бури в Полша"}
{"url": "https://www.24chasa.bg/novini/article/6388419", "text": "Двама души са пострадали при катастрофата край село Бучин проход, община Костинброд. Това съобщиха за „Фокус“ от пресцентъра на МВР. При инцидента се сблъскаха два леки автомобила - БМВ и АУДИ. Пострадалите са прегледани на място, след което са отведени за допълнителни медицински прегледи. Заради пътния инцидент в района се образуваха колони от автомобили, а лентата в посока Петрохан бе изцяло задръстена.", "date": "2017.08.12", "title": "Двама души са пострадали при катастрофата край село Бучин"}
{"url": "https://www.24chasa.bg/novini/article/6388421", "text": "Възстановено е движението по Северната скоростна тангента, преди п.в. Кубратово в посока Калотина, съобщава АПИ, предаде БТА. Всички граждани и транспортни фирми могат да получават информация за актуалната пътна обстановка от безплатното приложение LIMA, интернет страницата на АПИ - www.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2017.08.12", "title": "Възстановено е движението по Северната скоростна тангента"}
{"url": "https://www.24chasa.bg/novini/article/6388444", "text": "Милиардите загуби от „Цанков камък“ били равни на „Суджукгейт“, но при втория случай виновникът има 6 обвинения и септемери-октомври влиза в съда. Това каза иронично във Варна премиерът Бойко Борисов във връзка със сигнала, който ГЕРБ ще внесе следващата седмица до главния прокурор за ядовира „Цанков камък“. „Хората виждат, че им се случват нещата и все повече искат, а видяхте за „Цанков камък“, че са хвърлени 1 млрд. лв., като 120 млн. евро е само пътят от 10 км, това е „златният път“. Я, си представете с тези пари какво би направила Варна за инфраструктурата. Добавете и 1 млрд. лв. за плувен басейн, защото всъщност „Цанков камък“ е плувен басейн. Те са направили отдолу едно корито с цел инвестицията да се върне след около 1500-2000 години, ако работи. Но понеже не работи, сигурно ще отиде на след 3000 години да се върне тази инвестиция. Нека финансовият министър каже с 1 млрд. лв. какво може да доведат като приходи. Борисов каза още, че подаденият от него през 2010 г. сигнал за „Цанков камък“ до тогавашния главен прокурор Борис Велчев останал без отговор. Потули се, всичко се потули, въздъхна премиерът. Той коментира поведението на опозицията в лицето на БСП, като заяви, че е много по-модерно да говориш за скандал в НДК, където от поне 30 години нищо не е пипано и е бил в окаяно състояния, а случай като „Цанков камък“ да се сравнява със „Суджукгейт“. „Цанков камък“, дето са го изпразнили, измряла е рибата, всъщност спукал се е плувният басейн с милиарди загуби, някак си било равен на „Суджукгейт“. Но при „Суджукгейт“ виновникът има 6 обвинения и сега септември-октомври влиза в съда. Ако е виновен – вече нито е в партия, нито е депутат, нито нищо“, заяви министър-председателят. „Добрият резултат на БСП дойде от купуване на гласове и това е доказано. Има депутатин, който е в дело сега и ще видим как ще завърши делото – да не обвиняваме предварително, но факт е, че е повдигнато обвинение за най-чудовищното престъпление в демокрацията – купуване на гласове. Разликата е, че нашият депутат за един ден излетя от всякъде – от парламент, от партия, разформировах партийната му организация, а БСП казват: „Ами той може да е купил гласове, ама не пък решаващите“. Купил, ама не много. Нека си седи депутат и да гласува закони“, коментира Бойко Борисов. Премиерът каза още, че 3 млрд. лв. са загробени в проекта АЕЦ „Белене“. \"Ами с американските централи – да не сме ги давали ние? Още 1,2 млрд. лв. заминаха миналата година за тях. Ами в мандата на БСП с премиер Орешарски падна КТБ – 3,7 млрд. лв. И те си викат „страшна работа, направили някаква огромна далавера с НДК“. Който е виновен, ще отиде в затвора. Персоналната отговорност никой на никого не може да му я отнеме“, бе категоричен министър-председателят. Бойко Борисов заяви, че сме готови за предстоящото председателство на Съвета на ЕС и всичко се движи в план. Той добави, че ще се приеме неслучайно френския президент Еманюел Макрон във Варна, защото иска градът да стане перлата на Черноморието. „Не ви се вярва, но аз съм оптимист, че и на Провадия ще има европейски газов хъб и то много добър. От разговорите с хората, от които зависи по света, сме на много прав път“, каза още той. Варна вече изпреварва по инвестиции в инфраструктурата Бургас Това призна Бойко Борисов на откриването на удължаването на бул. \"Левски\" в морската столица. Знам, че ще има мърморене, но със стратегическата идея за магистрала \"Хемус\" и с нейното реализиране, варненци излизат напред, добави премиерът. Министър-председателят Бойко Борисов присъства на първа копка на разширението на бул. „Васил Левски“, който има за цел да облекчи трафика в морската столица и към курортите. „Когато говорихме какво да направим за облекчаването на трафика, кметът постави този булевард като основен приоритет.Вече сме в готовност, почваме от днес, и проектът може да бъде завършен за празника на града следващата година, ако общината процедира бързо с отчуждителните процедури“, заяви Бойко Борисов. На откриването на ремонта дойдоха министърът на финансите Владислав Горанов, министърът на транспорта, информационните технологии и съобщенията Ивайло Московски, министърът на регионалното развитие и благоустройството Николай Нанков, министърът на отбраната Красимир Каракачанов., Премиерът даде старт и на реконструкцията на улица \"мара Тасева\" в квартал \"Аспарухово\".", "date": "2017.08.12", "title": "Борисов: За \"Суджукгейт\" ще има съд, а за милиардите от \"Цанков камък\" няма нищо\n(Обзор)"}
{"url": "https://www.24chasa.bg/novini/article/6388449", "text": "Констатирано е наднормено наличие на уран във водата в село Брягово, община Първомай. Това съобщиха за „Фокус“ – Пловдив от Регионалната здравна инспекция (РЗИ). Поради наличието на уран водата от водопроводната мрежа в населеното място е забранена за използване за питейни цели и за приготвяне на храна. Водата може да се използва за хигиенни цели. За предприемането на тези задължителни мерки е уведомен кметът на село Брягово, посочиха от Регионалната здравна инспекция. Резултатите от взетите проби са потвърдени от Националния център по радиобиология и радиационна защита. Все още водата в другите три села – Пъдарско, Драгойново и Караджалово, в която също бе открито наднормено съдържание на уран, не може да се използва за пиене и готвене. Жителите на всички четири засегнати села се снабдяват с вода с помощта на водоноски. Извършва се зачестен контрол и се проследява дали стойностите на уран се понижават или се задържат константни. За завишени нива на уран във водата на двете пловдивски села – Пъдарско и Драгойново бе съобщено в края на месец май, а за село Караджалово – в края на месец юни.", "date": "2017.08.12", "title": "Откриха високи нива на уран в питейната вода в пловдивското село Брягово"}
{"url": "https://www.24chasa.bg/novini/article/6388331", "text": "В 15 държави от Европейския съюз са засечени яйца, заразени с токсичния инсектицид фипронил, съобщи Европейската комисия. Засегнатите страни са: Швеция, Дания, Холандия, Белгия, Германия, Австрия, Люксембург, Великобритания, Франция, Швейцария, Италия, Полша, Словакия, Словения и Румъния. ЕК призова Германия, Холандия и Белгия да спрат с взаимните обвинения за скандала и насрочи извънредна среща на земеделските министри, но чак за 26 септември, за да се уталожат страстите, предаде  . От пазара са изтеглени милиони яйца, но не се знае колко от заразените вече са консумирани или използвани в други продукти.В резултат на скандала в Германия е намаляла консумацията на яйца. Всеки четвърти германец консумира значително по-малко яйца, съобщи социологическата агенция YouGov.", "date": "2017.08.12", "title": "Заразени яйца има на пазара на 15 държави"}
{"url": "https://www.24chasa.bg/novini/article/6388278", "text": "22-годишен мъж загина снощи при катастрофа в центъра на Пловдив, предаде  . Инцидентът е станал малко след 23 часа на бул. „Найчо Цанов”. Кола се е движила с висока скорост, шофьорът не е успял да вземе завоя и се удря в уличен стълб. В автомобила са пътували трима души, шофьорът и един от спътниците му са тежко ранени. 22-годишният мъж е загинал на място. За четири години на този булевард загинаха трима души при подобни инциденти.", "date": "2017.08.12", "title": "22-годишен загина при катастрофа в Пловдив снощи"}
{"url": "https://www.24chasa.bg/novini/article/6388276", "text": "Свободно ще могат да се карат бордове, ролери и тротинетки днес от 10.00 до 16.00 ч., на бул. \"Ал. Стамболийски\" в участъка между булевардите \"Княгиня Мария Луиза\" и \"Христо Ботев\" в рамките на инициативата \"БулевАРТ\", организирана от Столичната община и Центъра за градска мобилност. Това съобщиха от пресцентъра на общината. Ще има майсторски демонстрации на ролери - от \"Екстрйм скейт\" и звездите на новата световна мания - лонгборда ще покажат на какво са способни, предаде \" \". Младежите от LongDayBoarding ще преподават и безплатни уроци по борд каране на начинаещи. Млади стрийтарт художници ще покажат на живо върху пана от улични ремонти своята визия за модерна и променяща се София. Сред тях са Виктория Котева и Радостин Неделчев - Чочо, който е и автор на логото на кампанията. На партито ще е и DJ Skrugie, както и партньорите на събитието от \"Кока кола\", които ще раздават напитки без пари. Специални шатри ще имат екипите от \"Кахуна\", които ще предлагат бордове за свободно ползване и изпробване на спорта, а пък младежите от \"Парашутка\" ще позволят да се пробват удобните надуваеми дивани.", "date": "2017.08.12", "title": "Днес свободно ще могат да се карат бордове и ролери по бул. \"Ал. Стамболийски\""}
{"url": "https://www.24chasa.bg/novini/article/6388281", "text": "Върховният представител на Европейския съюз по въпросите на външните работи и политиката на сигурност Федерика Могерини свика спешна среща на посланиците на държавите от Европейския съюз по повод напрежението между САЩ и Северна Корея, на което светът стана свидетел през последните дни, съобщава германското издание Der Spiegel, предаде \" Фокус\". В рамките на преговорите, които трябва да се проведат в понеделник, 14 август, трябва да бъдат обсъдени „следващите възможни стъпки“ на ЕС в кризата, подчерта говорител на Брюксел в късните часове на петък.", "date": "2017.08.12", "title": "Могерини свика спешна среща на ЕС за напрежението между ЕС и Северна Корея"}
{"url": "https://www.24chasa.bg/novini/article/6388060", "text": " е модерен четиризвезден комплекс в Банско. Той предлага стилни и комфортни студиа и апартаменти, завършени съобразно международните стандарти. Подходящ е за зимна ски ваканция, летен планински релакс, за организиране на конферентни събития, фирмени обучения, корпоративни мероприятия от различен формат, сватбени и семейни тържества. Сейнт Джордж Палас е с най-високата позиция от всеки комплекс в Банско. Гледките са невероятни във всички посоки, към град Банско, долината и планините. Съоръженията включват релакс зона с фитнес зала, сауна, парна баня, джакузи и един от най-големите закрити басейни в Банско. - От 5 години съм изпълнителен директор на \"Сейнт Джордж Палас\" Банско. Преди това имам 7 години опит в България в сферата на инвестиционното и бизнес консултиране. - Туризмът е една от двете основни индустрии за България, заедно със селското стопанство, имащи най-голям потенциал за растеж. Така и Банско се превърна във водещ планински курорт в Европа. -Научих, че, ако нямате добър екип около вас, нямате нищо. Ключът към изграждането на добра репутация е надвишаване очакванията на гостите или „Давай повече - отколкото обещаваш”. - Предизвикателство беше организирането на цялостната дейност в комплекса, преминаването през всички бюрократични препятствия, осигуряването на необходимо финансиране - паралелно с изграждането на екип за работа. - Старая се да задържа квалифицираните кадри. Изграждането на ефективен екип отнема време и изисква дългосрочни инвестиции и обучения. Като разрастващ се бизнес имаме свободни работни места за квалифицирани, опитни и мотивирани служители, които могат да допринесат за успеха на бизнеса. - Опитвам се да ги убедя в дългосрочния успех на бизнеса и следя да са възнаградени за усилията им, насочени към постигане на целите на компанията. - Вярвам, че ще бъдем най-успешния четиризвезден комплекс в Банско, а защо не и в България.", "date": "2017.08.12", "title": "Най-високо в Банско и с най-големия басейн - \"Сейнт Джордж Палас\""}
{"url": "https://www.24chasa.bg/novini/article/6388235", "text": "Броят на загиналите при влаковата катастрофа в Египет е достигнал 49 души, като властите очакват този брой да се увеличи, предава Al Arabiya, цитиран от \"Фокус\". Освен това общо 123 души са пострадали вследствие на инцидента,  Губернаторът на Александрия д-р Мохамед Султан обясни, че грешен сигнал на един от работниците е бил причината за катастрофата. Египетският главен прокурор Хишам Баракат потвърди, че властите са започнали спешно разследване по случая.", "date": "2017.08.12", "title": "Броят на загиналите при влаковата катастрофа в Египет достигна 49 души"}
{"url": "https://www.24chasa.bg/novini/article/6388238", "text": "Президентът на САЩ Доналд Тръмп заяви, че обмисля евентуална военна операция срещу Венецуела в отговор на действията на президента Николас Мадуро да консолидира властта си, съобщиха Асошиейтед прес и ТАСС. \"Разполагаме с много варианти за Венецуела, не изключвам военния вариант\", заяви Тръмп пред журналисти в частния си голф клуб в Ню Джърси. Преди това той се срещна там с държавния секретар Рекс Тилърсън, постоянния представител на САЩ Ники Хейли и съветника на Белия дом по въпросите на националната сигурност Хърбърт Р. Макмастър, предаде БТА. Правителството на Тръмп вече наложи поредица от санкции срещу Мадуро и няколко десетки бивши и настоящи венецуелски официални представители, припомня АП. Но една военна намеса би означавало изключителна ескалация на ответните мерки на САЩ, отбелязва агенцията.", "date": "2017.08.12", "title": "Тръмп: Обмислям евентуални военни действия срещу Венецуела"}
{"url": "https://www.24chasa.bg/novini/article/6388246", "text": "Земетресение с магнитуд 5,6 беше регистрирано вчера край бреговете на Перу, съобщи Геофизичният институт на САЩ, предаде ТАСС.  Епицентърът на труса бил на 90 км западно от град Камана, в южната част на страната, и на дълбочина 35 км, предаде БТА. Един човек загина и двама бяха ранени в резултат на свлачище, съобщи Ройтерс, като се позовава на губернаторката на провинция Арекипа, Ямила Осорио. Властите работят по разчистването на пътищата, затрупани от скални маси, добави губернаторката.", "date": "2017.08.12", "title": "Земетресение с магнитуд 5,6\nразтресе бреговете на Перу, има пострадали"}
{"url": "https://www.24chasa.bg/novini/article/6388249", "text": "Продължават честванията на 138-та годишнина от създаването на Военноморските сили на България. В събота жителите и гостите на Варна ще могат да разгледат военните ни кораби. Президентът Румен Радев, който е и върховен главнокомандващ, ще бъде посрещнат в морската столица със специален армейски ритуал, предаде  .  Във Варна очакват и министъра на отбраната Красимир Каракачанов и началника на отбраната генерал-лейтенант Андрей Боцев. Предстои и тържествен концерт, посветен на празника на военния флот.", "date": "2017.08.12", "title": "Днес военноморските сили празнуват 138-та годишнина от създаването си"}
{"url": "https://www.24chasa.bg/novini/article/6388252", "text": "Заплахата на президента на САЩ Доналд Тръмп за военна намеса във Венецуела е \"акт на лудост\", заяви министърът на отбраната на южноамериканската страна Владимир Падрино, цитиран от Ройтерс и Асошиейтед прес. \"С този екстремистки елит, който ръководи САЩ, кой знае какво ще се случи на света\", каза генерал Падрино по националната телевизия, цитиран от БТА. Министърът на комуникациите Ернесто Вилегас нарече изявлението на Тръмп \"безпрецедентна заплаха срещу националния суверенитет\". По-рано вчера Тръмп заяви, че обмисля евентуална военна операция срещу Венецуела в отговор на действията на президента Николас Мадуро да консолидира властта си. \"Хората там страдат, умират. Разполагаме с много варианти за Венецуела, включително евентуален военен вариант при необходимост\", заяви Тръмп пред журналисти в частния си голф клуб в Ню Джърси. Преди това той се срещна там с държавния секретар Рекс Тилърсън, постоянния представител на САЩ Ники Хейли и съветника на Белия дом по въпросите на националната сигурност Хърбърт Р. Макмастър. Правителството на Тръмп вече наложи поредица от санкции срещу Мадуро и няколко десетки бивши и настоящи венецуелски официални представители, припомня АП. Но една военна намеса би означавало изключителна ескалация на ответните мерки на САЩ, отбелязва агенцията. Пентагонът заяви по повод изявлението на Тръмп, че американските военни са готови да защитават гражданите на САЩ и американските национални интереси, но окачестви като \"безпочвени\" инсинуациите на Каракас за планирана военна намеса от страна на САЩ.", "date": "2017.08.12", "title": "Министърът на отбраната на Венецуела:\nЗаплахата на Тръмп е \"акт на лудост\""}
{"url": "https://www.24chasa.bg/novini/article/6388258", "text": ", е било открито около 19 часа от двама случайно преминаващи, които веднага подали сигнал до МВР, съобщи  . Все още не се знае кои са родителите. Никой не е осъществил контакт с МВР или социалните служби. На място е дошла Бърза помощ, която прегледала момиченцето. \"Детенцето е добре, резултатите от изследванията му също, няма притеснение за здравословното му състояние\", обясни Елка Бонева. \"Оставянето на дете за мен няма обяснение. Ние работим с много организации и ако някой има нужда от помощ и подкрепа, то ние сме насреща да му помогнем\", каза Павлина Матеева, началник на отдел \"Закрила на детето\" в район \"Възраждане\". Родителите са тези, които се грижат за децата си и за всяко тяхно действие, което поставя децата в риск, носят наказателна отговорност, допълни Матеева.", "date": "2017.08.12", "title": "Намереното бебе в Западен парк в София е на 5 месеца, добре е"}
{"url": "https://www.24chasa.bg/novini/article/6388264", "text": "Правителството на президента на САЩ Доналд Тръмп поддържа от няколко месеца редовни контакти по необявен дипломатически канал със Северна Корея, предаде АП, като се позова на свои източници. Предмет на разговорите са били американски граждани, намиращи се в севернокорейски затвори, и влошаващите се двустранни отношения, предаде  . Досега бе публично достояние, че двете страни са обсъдили освобождаването през юни на американския студент Ото Уормбиър. Не беше обаче известно, че контактите им са продължили, нито че те са обхванали теми, различни от съдбата на американските затворници в Северна Корея, отбелязва АП. Добре осведомени източници, пожелали анонимност, заявиха, че в хода на тези разговори засега не е постигнат особен резултат за успокояване на напрежението около ядрените оръжия на Пхенян и успехите му в сферата на ракетните технологии. По думите им обаче задкулисната дипломация би могла да послужи като основа за по-сериозни преговори, включително и по темата за ядрените оръжия на КНДР, ако двете страни решат да започнат диалог. Контактите се осъществяват редовно между Джоузеф Юн, специалния американски представител по въпросите на политиката към Северна Корея, и Пак Сун-ир, високопоставен дипломат в мисията на Пхенян в ООН, уточниха цитираните източници. В официалните среди тези контакти биват наричани „Нюйоркския канал“. Юн е единственият американски дипломат, който е във връзка със свой севернокорейски колега. Основно каналът има за цел Вашингтон и Пхенян да могат да си препредават информация.", "date": "2017.08.12", "title": "САЩ и КНДР поддържат редовни контакти по необявен дипломатически канал"}
{"url": "https://www.24chasa.bg/novini/article/6388268", "text": "Четиричленно семейство загина при пътнотранспортно произшествие в Югозападна Германия, след като 26-тонен боклукчийски камион се преобърна и затисна автомобила им, предаде ДПА, като се позова на полицията. Съпружеската двойка и двете им деца били от град Зинген, близо до границата на Германия с Швейцария, предаде . Загинал е още един човек, като самоличността му се изяснява. Произшествието станало в района на населеното място Наголд. На кадри от мястото на инцидента се вижда, че автомобилът се намира в канавка и е напълно смачкан.", "date": "2017.08.12", "title": "Германско семейство беше смазано от боклукчийски камион (Снимки)"}
{"url": "https://www.24chasa.bg/novini/article/6388273", "text": "Група за кибершпионаж, подозирана във връзки с руското военно разузнаване, вероятно е отговорна за атаки срещу гости на хотели в осем предимно европески страни миналия месец, заяви днес фирмата за сигурност \"Файър ай\", цитирана от Ройтерс. Шпионската група, наречена Ей Пи Ти 28, се опитвала да открадне данни за паролите на пътуващи западни служители и бизнесмени, като използвала хотелските уай-фай мрежи, за да зарази после компютрите на техните организации, когато се завърнат у дома, предаде БТА. Вълната от нападения през първата седмица на юли била насочена срещу пътуващи хора, отсядали в няколко хотелски вериги в най-малко седем страни в Европа и една в Близкия изток. Тези предварителни данни, установени от \"Файър ай\", са поредните разкрития, предполагащи, че Русия е замесена в широкомащабна хакерска дейност, насочена срещу правителства, компании и предизборни кампании, отбелязва Ройтерс. Няколко правителства и фирми за изследване на сигурността свързват шпионската група с руското военно разузнаване. Други изследователи откриват същия модел на атаки, но не свързват групата с руските власти. Москва категорично отхвърля обвиненията.", "date": "2017.08.12", "title": "Хакери атакували гости на европейски хотели"}
{"url": "https://www.24chasa.bg/novini/article/6388283", "text": "Двама са загинали, а 21 са ранени при 20 тежки катастрофи в страната през изминалото денонощие. Това съобщиха от пресцентъра на МВР, предаде \"Фокус\". В столицата са станали 5 тежки и 131 леки пътни инцидента, при които са пострадали 5 души. От началото на годината при пътни инциденти са загинали 368 души, а са пострадали 4949.", "date": "2017.08.12", "title": "21 са ранени при катастрофи в страната през изминалото денонощие"}
{"url": "https://www.24chasa.bg/novini/article/6388285", "text": "Българинът, загинал на връх Хан Тенгри в планината Тяншан на границата между Киргизстан и Казахстан е служител на БНТ. Инцидентът е станал на 8-и август след полунощ, предаде  . На височина 6 200 метра при спускане от върха, Иван е паднал в дълбока 600-метрова пропаст върху скали и загинал на място. Иван Тодоров беше един от най-добрите инженери в БНТ. Той участваше в от екипите, изградили новинарския комплекс на телевизията. Беше основна фигура и в изграждането на всички студиа на БНТ на последните пет олимпийски игри. Планинарството беше в кръвта му. Голямата му мечта беше да изкачи Еверест и вярваше, че това може да стане, като покори първо седемхилядник.", "date": "2017.08.12", "title": "Българинът, загинал на връх Хан Тенгри - един от най-добрите инженери в БНТ"}
{"url": "https://www.24chasa.bg/novini/article/6388293", "text": "Движението по Северна скоростна тангента,преди пътен възел \"Кубратово\" в посока Калотина, се извършва само в изпреварващата лента, поради ПТП, съобщава пресцентърът на АПИ. Всички граждани и транспортни фирми могат да получават информация за актуалната пътна обстановка от безплатното приложение LIMA, интернет страницата на АПИ - www.api.bg, и по всяко време на денонощието на тел. 0700 130 20. Движението по АМ \"Хемус\" при км 25 в местността \"Боруна\" се осъществява без ограничения в двете посоки, информират още от пътното ведомство. Водачите да шофират с повишено внимание и съобразена скорост, призовават от институцията. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2017.08.12", "title": "Ограничено е движението по Северна скоростна тангента в посока Калотина"}
{"url": "https://www.24chasa.bg/novini/article/6388295", "text": "\"Въвеждането на задължителната предучилищна подготовка на децата на 4 години е една от най-важните ни мерки в програмата. Това е един от ключовите моменти за преодоляване на проблема с ранното отпадане\", каза образователният министър Красимир Вълчев по  . Той допълни, че предучилищна подготовка за 4-годишните не е свързана с училище и уроци, а ще бъде образователни игри, с които децата ще придобият нагласи за учене. \"Обхващането на децата в детска градина е ключово за тяхното по-нататъшно интегриране в образователната система. Всички изследвания показват, че тези деца имат по-високи резултати, прекарват повече време в образователната система, а децата, чийто майчин език не е български език, успяват да се интегрират в образователната система\", каза още министърът. Средната заплата на един български учител трябва да бъде над средната за страната, защото в днешно време да се привлекат млади хора в педагогическа дейност е трудно. Те обикновено избират други професии за по-висок доход, отколкото със стабилен такъв, смята министър Вълчев. \"Увеличението на заплатите, което предвиждаме от началото на тази учебна година ще бъде за всички учители, а догодина предвиждаме да ги увеличим повече за учители в детски градини и училища в отдалечени райони и където има концентрация на деца от проблемни групи, работата с които предполага много повече усилия\", обясни Вълчев. Образователнто министерство предвижда и да въведе промени по отношение на делегираните бюджети на училищата, които да облекчат това. Една от мерките ще бъде училището да не губи средства, когато по основателни причини еидн ученик бъде изключен или преместен в друго учебно заведение, разясни министърът. Целта е да не се прикриват отсъствия или агресивни прояви на ученици, както се случва в момент, тъй като според сегашните наредба, с напускането на един ученик си отиват и парите, които държавата дава за него. Връзката учител-родител-ученик е тази, върху която трябва да се работи най-много, като мярка за справяне с агресията, каза още Вълчев. „Може би днес има много повече недоверие между учителите и родителите, отколкото е имало преди, което като че ли пречи да имаме общи мерки по отношение на агресията”.", "date": "2017.08.12", "title": "Вълчев: Предучилищната подготовка е важна за справяне с ранното отпадане"}
{"url": "https://www.24chasa.bg/novini/article/6388298", "text": "Това съобщи пресцентъра на МВР, предаде \"Фокус\". На място е осигурено дежурство от служители на пожарната. Няма опасност за хората в района.                                                                                                                                                                                                                                                                                                                       ", "date": "2017.08.12", "title": "Локализиран е пожарът, който снощи обхвана 40 декара иглолистна гора край София"}
{"url": "https://www.24chasa.bg/novini/article/6388301", "text": "Президентът Доналд Тръмп потвърди, че не е бил сериозен, когато благодари на руския президент Владимир Путин за драстичното съкращаване на броя на американските дипломатически служители в Русия, което щяло да спести на САЩ много пари, предаде Асошиейтед прес. По-рано вчера прессекретарят на Белия дом Сара Хъкаби Сандърс поясни, че Тръмп е бил саркастичен, предаде БТА. \"Абсолютно! Мисля, че знаете това\", отговори той вчера на репортерите, които го запитаха дали наистина е говорил със сарказъм, когато заяви, че високо оценява помощта на Путин за съкращаването на разходите на Държавния департамент. За момента не беше ясно дали се шегува, припомня АП. В присъствието на държавния секретар Рекс Тилърсън вчера в своя голф клуб в Бедминстър президентът потвърди, че САЩ ще са готови с отговора на решението на Путин до 1 септември - срока, поставен от руския президент за съкращаването на американския дипломатически персонал.", "date": "2017.08.12", "title": "Тръмп: Бях саркастичен, когато благодарих на Путин за съкращаването на дипломатите"}
{"url": "https://www.24chasa.bg/novini/article/6388303", "text": "Дядото на намереното момиченце е отишъл в полицията, за да си вземе бебето, но е бил в нетрезво състояние и детето не му е било предадено, съобщиха от МВР, предаде  . Момиченцето на видима възраст между 5 месеца и една годинка беше намерено снощи в Западен парк. Това е вторият случай на изоставено бебе в рамките на десетина дни. Детето е намерено от случайно от минаващи мъж и жена, които са открили до него и плик с дрехи. Момиченцето е в добро общо състояние и без следи от насилие. Откарано е в столична педиатрична болница без опасност за живота. От столичното трето районно управление заявиха, че в района, където е открито бебето, няма камери, което ще затрудни разследващите.", "date": "2017.08.12", "title": "Дядото на изоставеното бебе се появи, но пиян - не му го дадоха"}
{"url": "https://www.24chasa.bg/novini/article/6388324", "text": "По-безспорен начин са установени родителите на изоставеното дете в „Западен парк“. Биологичният баща е в столичното Трето Районно управление „Полиция”, където ще бъде разпитан. Продължава да се издирва майката. Това съобщиха от пресцентъра на МВР, предаде \"Фокус\". От МВР припомнят, че вчера към 19.00 часа в столичната полиция бе съобщено за намерено малко момиченце. Веднага на място са били изпратени патрули на Столичното Трето Районно управление „Полиция” и екип на „Бърза помощ”. Детето бе прегледано на място и настанено в медицинско заведение. Предстои образуванeто на досъдебно производство.", "date": "2017.08.12", "title": "Появи се бащата на изоставеното бебе"}
