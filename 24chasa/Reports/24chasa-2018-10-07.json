{"url": "https://www.24chasa.bg/novini/article/7090216", "text": "7680 евро нето се падат на всеки българин през 2017 г., след като се разпределят нетните финансови активи в страната, които са в размер на 54 млрд. евро. Това показва годишният доклад Allianz Global Wealth Report. Той нарежда България на 38-о място сред 53 изследвани държави в света по този показател. Така страната ни изпреварва по богатство Турция, Румъния, Русия, Сърбия, Словения и Украйна. като тогава те са били 6 млрд. евро, сочи още докладът на “Алианц”. Брутните финансови активи са се увеличили близо 11 пъти - от 7 на 69 млрд. евро. По този показател обаче България изостава - половината страни от региона ни изпреварват, а в Румъния сумата е 129 млрд. евро. Бруто на българин се падат по 9760 евро. Най-голям дял от общите финансови активи в България имат ценните книжа. През 2017 г. те са 44% от всички активи, следват депозитите - 37%. Осигуровките и пенсиите имат дял от 11%, а 8% са други активи. През годините това съотношение доста се е променило - от 2000 до 2005 г. делът на депозитите е варирал между 55 и 65%, докато от 2006 г. пада до 36-39%. За сметка на това делът на ценните книжа се покачва с около 10%, а този на осигуровките и пенсиите расте плавно от 1 до сегашните 11%. Докладът обръща внимание на развитието на страните от Източна Европа, членки на ЕС - България, Хърватия, Латвия, Литва, Полша, Румъния, Словакия, Словения, Чехия и Унгария. През 2017 г. частните финансови активи са нараснали с 6%, като Спестяванията на домакинствата са се увеличили с над 80 млрд. евро в края на миналата година до над 1,3 трилиона евро. Нарастването се дължи най-вече на придобиването на нови средства, докато 42% от спестяванията на домакинствата идват от печалби. Частните домакинства все още държат по-голямата част от активите си - около 44%, в банкови депозити. Ценните книжа от своя страна са нараснали с 6,5%, което обаче е спад спрямо 2016 г., когато увеличението е било от 7,8%. Доходите на домакинствата от застрахователни дружества и пенсионни фондове са нараснали с 10,3%. След изплащане на задължения домакинствата в източните държави-членки на ЕС, имат активи на глава от населението в размер средно на 8970 евро към края на 2017 г. Водеща е Чехия с 15 290 евро на човек. Бруто сумата е най-голяма в Естония. Румъния е на дъното с 4520 евро на човек и е сред държавите с ниско богатство. Другата такава страна от региона е Словакия. за което се изисква средните финансови активи на човек да надхвърлят прага от 45 600 евро за 2017 г. Въпреки че тяхната стойност в държавите от Източна Европа се е увеличила повече от 4 пъти от 2000 г. досега, около 63% от населението в тези страни разполагат с по-малко от 7,6 хил. евро на човек и така попадат сред ниската класа в световен мащаб. Този процент обаче е спаднал с 18% от началото на хилядолетието. От друга страна, около три милиона източноевропейци вече са се изкачили във високата класа. По отношение на разпределението на богатството докладът посочва, че Така че в международен план този регион се смята все още с най-голямо равенство. В България и Словения обаче има доста голямо увеличение на броя на хората, попадащи сред най-богатите 10% от 2000 г. насам. Докладът заключава, че все още има огромна празнина, разделяща източните и западните държави в ЕС. Източноевропейските домакинства, които представляват 2% от населението на анализираните 53 държави, притежават едва 0,7% от световните финансови активи, докато западноевропейските, които са 8,2% от населението, държат 20% от тях. Средните финансови активи на глава от населението през 2017 г. в западните държави са 61 060 евро, което е почти седем пъти повече от източните. 0,68% е стойността на коефициента на Джини в България, който показва разликата между благосъстоянието на бедните и богатите в обществото. Приема се, че той изразява тяхната неравномерност, като стойността 0 показва пълна еквивалентност или равнопоставеност, а стойност 1- абсолютната ѝ липса. Докладът на “Алианц” тази година се съсредоточава за първи път върху фактора неравенство при разпределението на благосъстоянието. Преди дни Световната банка излезе с доклад, занимаващ се именно с този проблем и препоръчващ мерки, които да допринесат за решаването му. Световната банка се позоваваше и на коефициента на Джини и посочваше, че в България между 1999 и 2009 г. той е нараснал с 0,8%, което съвсем не е малко - в страната преди нас - Израел, увеличението е едва 0,3%. Според доклада на “Алианц” за 2017 г. показателят у нас има стойност 0,68%, като в региона на Източна Европа тя е по-висока единствено в Латвия и Турция - 0,74 и 0,69%. За сравнение най-висок е коефициентът в САЩ - 0,81%, а най-нисък в Китай - 0,53%. “Алианц” обаче предпочита да не използва коефициента на Джини, тъй като той измерва едновременно промени в много индикатори, поради което измененията в коефициента от година на година са незначителни. Затова “Алианц” разработва свой собствен индикатор, който взема предвид различни други параметри и развитието им във времето. Това са дяловете в общите финансови активи на средната класа, на най-богатите и най-бедните 10% в обществото и изменението им от 2000 г. насам, както и растежът на нетните финансови активи на глава от населението от началото на хилядолетието. Оригиналните стойности на параметрите се прехвърлят в скала от 1 до 7, където 1 представлява най-високата стойност. В тази скала България е поставена на 36-о място сред 53 държави със стойност малко над 5 пункта. Това е най-високата стойност сред държавите от Източна Европа. Последните места заемат Германия, Великобритания, Индонезия, Южна Африка, Дания, а в дъното на класацията е САЩ. На другия край на скалата се нареждат Китай, Южна Корея, Белгия, а с най-добър показател от 3 пункта е Словакия. В доклада обаче е пояснено, че страната с най-добрата стойност не е непременно държавата, в която богатството е перфектно разпределено, а тази, в която дистрибуцията е най-малко изкривена спрямо анализираните страни. ", "date": "2018.10.07", "title": "Със 7680 евро българинът по-богат от руснаци, турци, сърби и румънци"}
{"url": "https://www.24chasa.bg/novini/article/7090406", "text": "Китайските власти съобщиха днес, че разследват президента на Интерпол Мън Хунвей за предполагаеми нарушения на закона, предаде Ройтерс, цитирана от БТА.  Мън, който е и заместник-министър на обществената сигурност на Китай, беше обявен за изчезнал, след като заминал от Франция (където е централата на Интерпол) за Китай. Съпругата му беше поставена под полицейска закрила, след като получила заплахи, посочва Ройтерс. \"Мън Хунвей, заместник-министър на обществената сигурност на КНР, е заподозрян в нарушаване на закона. В момента държавният комитет по надзора го проверява\", съобщи на сайта си Централната комисия за дисциплинарна инспекция към китайската комунистическа партия, цитирана от ТАСС. Според китайския в. \"Саут Чайна морнинг пост\" Мън Хунвей е в Китай и е разследван. Той бил задържан за разпит веднага след пристигането си в Китай на 29 септември.", "date": "2018.10.07", "title": "Шефът на Интерпол, обявен за изчезнал, \nе разследван за закононарушения"}
{"url": "https://www.24chasa.bg/novini/article/7090380", "text": "Въвеждането на т.нар. бързи решения за ДДС разглежда работна група във финансовото министерство. До края на годината трябва да се въведат режими за облагане при складирането на стоки до поискване, идентификационни номера на сделките и мерки за проследяване на трансгранични доставки. Промените се налагат заради гласуваните от Европарламента през миналата седмица няколко регламента, свързани с ДДС. Работната група обмисля и прилагане на механизма за обратно начисляване на ДДС за повече стоки. Причината е, че пилотното му въвеждане за зърното, а впоследствие и за други стоки показа положителни резултати, довели до ограничаване на измамите. Според гласуваните в ЕС промени обаче обратното начисляване може да е само при вътрешни доставки, и то ако надхвърлят 17 500 евро за сделка. Има и краен срок за това - до 30 юни 2022 г. Фирми, които заради своята дейност построяват пречиствателни станции, тунели, тротоари и други инфраструктурни обекти, които се намират на държавни или общински терени, да могат да приспадат ДДС за тях. Тази мярка също трябва да бъде записана в правилника за прилагане на закона. В момента НАП отказва данъчен кредит, защото т.нар. трета страна безвъзмездно също се ползва от резултата.", "date": "2018.10.07", "title": "Обмислят ДДС и за стоки на склад"}
{"url": "https://www.24chasa.bg/novini/article/7090365", "text": "Вътрешният министър Младен Маринов да бъде отстранен, а управлението на МВР да бъде дадено на “Атака”. Това поиска лидерът на партията и шеф на парламентарната група на “Обединени патриоти” Волен Сидеров ден след като съпругата му Деница бе замесена в пътен инцидент със суданец в центъра на София. Джипът на жената на лидера на “Атака” е бил засечен от друг автомобил, шофиран от суданеца Межди Дандур. След като двете коли ударили страничните си огледала, мъжът настигнал съпругата на Сидеров, започнал да я обижда и налетял на бой. “МВР лъже по случая. Съпругата ми можеше да бъде убита, ако не беше излязла на “Симеоновско шосе” от тъмната уличка. Как да запазиш добрия тон, като суданец напада жена ми, а полицията не иска да се намесва”, каза Сидеров. Той бил разочарован, че нито премиерът Бойко Борисов му се обадил, нито коалиционният му партньор и лидер на ВМРО Красимир Каракачанов. МВР било “прогнила система”, в която се “наливали милиарди, абсолютно безсмислено”. Същото се отнасяло и за ДАНС, от която нямало никаква полза. Сидеров имал готов човек, който да поеме МВР. “Защо да се обаждам аз на Борисов? Той да не е султан? Той трябваше да ми се обади”, смята Сидеров. От “Атака” разпространиха и видеоклип, в който Деница Сидерова разказва колко е била уплашена от инцидента. “На излизане от завоя този ме изпреварва с мръсна газ, запушва ми колата отпред, не мога да мръдна наникъде, той продължава да ни запушва, изпаднахме в паника. Заключваме си вратите и прозорците, опитвахме да спрем хора от движението, да ни помогнат. Направихме обратен, успях, той отново ме затиска на пътя, спряхме на аварийки до бензиностанция, той спря също. Ние сме заключени вътре, аз се обадих първо на Волен, трепереща, обяснявайки как някой ни преследва”, разказва тя във видеото. По партийната телевизия “Алфа” пък бе излъчен телефонен разговор между Сидеров и шефа на ДАНС Димитър Георгиев. Националистът иска обяснение как семейството му да се пази от суданеца, който бе пуснат на свобода, но след като Георгиев не успява да го успокои, Сидеров заявява, че “от утре започва да иска оставката му”. “МВР ще предприеме допълнителни мерки. Ще го направи. Ще изпълним всичко, ще го наблюдаваме”, казва му шефът на ДАНС. Георгиев обяснява, че службите нямат информация Дандур да е свързан с ислямистки организации и че снимките, на които той е във военна униформа и с оръжие, са “със съвсем друг произход”  Евродепутатът Николай Бареков, който пръв съобщи за инцидента с Деница Сидерова и снима суданеца същата вечер с телефона си, обяви, че започва сериозно партньорство с “Атака”. В петък Бареков и Сидеров ще са домакини на конференция в София под егидата на Европарламента и на Алианса на консерваторите и реформистите в Европа. “Ще представим специално проучване за консервативните и патриотичните нагласи в обществото. Ще обявим голяма новина. Гледам на Волен Сидеров като на сериозен партньор в бъдеще”, каза Бареков пред “24 часа”. Според запознати е много вероятно двете партии да излязат и с обща листа за евроизборите догодина. “Смятам, че в Европейския парламент след изборите трябва да има истински лидери, включително и на партии, а не подставени лица и втори и трети цигулки, както досега”, загатна Бареков за възможно бъдеще като евродепутат и на Сидеров. В момента той е единственият лидер на българска политическа партия в Европейския парламент. Притеснение, че му се иска оставката, и то от лидера на “Атака” Волен Сидеров, изрази в неделя следобед вътрешният министър Младен Маринов. Оставката ми е в джоба, бе първият му коментар, който направи след националното съвещание на МВР. Той посочи, че ще има проверка дали действията на полицията при инцидента между Деница Сидерова и суданеца са били правилни и навременни. “Разбира се, че съм притеснен, когато лидер на партия от коалиционния съвет иска оставката ми”, каза Маринов и посочи, че ще я даде, когато му бъде поискана от цялото управление. ДИМИТЪР МАРТИНОВ Суданецът Межди Дандур е бил оправдан заради непреведени документи, научи “24 часа” от източник в Софийския районен съд. Това процесуално нарушение станало причина мъжът, който бе даден на съд по Указа за борба с дребното хулиганство след катастрофа на пътя със съпругата на Волен Сидеров - Деница, да бъде обявен за невинен от съдия Николай Василев. Присъдата щяла да е същата, дори да е имало превод на документите, твърдят обаче юристи. Причината - не е имало свидетели на свадата между него и Деница Сидерова и ситуацията била дума срещу дума. Мъжът, който поназнайвал български, посочил, че Деница крещяла: “В България ще ми говориш на български език”. Имало разменени по-остри реплики между двамата, но не и нападение. Делото е гледано още в събота вечерта. Заради снимки с автомати пък бе съобщено, че Дандур е бил в армията. Всъщност кадрите са от снимания у нас филм “Непобедимите 3”, в който мъжът е бил статист.", "date": "2018.10.07", "title": "Сидеров поиска да му дадат МВР след инцидента с жена му (Обзор)"}
{"url": "https://www.24chasa.bg/novini/article/7090442", "text": "Броят на жертвите след катастрофалното земетресение и последвалото цунами на индонезийски остров Сулавеси преди 10 дни достигна 1944 души и продължава да расте. За изчезнали се смятат 683-ма души, съобщи агенция Синхуа, цитирана от ТАСС. Според агенцията в болница се намират 2549 подстрадали. Предполага се, че под развалините остават още 152-ма. Говорителят на индонезийската национална Агенция за борба със стихийните бедствия Сутопо Нугрохо каза днес, че се предвижда издирвателно-спасителната операция в провинция Централен Сулавеси да приключи в четвъртък, но може да бъде продължена с още три дни, предаде БТА.  В резултат на труса с магнитуд 7,4 и последвалото цунами над 62 000 индонезийци са били принудени да напуснат домовете си. В момента те са настанени във временни убежища и 147 евакуационни центрове. След мощния трус от 28 септември са регистрирани над 360 вторични труса. По време на цунамито вълните са достигали височина 5-7 м.", "date": "2018.10.07", "title": "Броят на жертвите след труса и цунамито в Индонезия достигна 1944 души"}
{"url": "https://www.24chasa.bg/novini/article/7090476", "text": "Пожар, обхванал голяма площ от селскостопански земи, се разгоря край Мизия в неделя.  По информация на   горят стърнища на царевична нива. Трактори вече са оформили големи бразди, за да спрат разпространението на пламъците. Огънят е далеч от най-близките къщи и опасност за хората в района няма.", "date": "2018.10.07", "title": "Голям пожар на нива се разгоря край Мизия"}
{"url": "https://www.24chasa.bg/novini/article/7090491", "text": "Трима души пострадаха при катастрофа между лек автомобил и бус, станала на магистрала „Хемус“ в посока София в неделя вечер. Сигналът за инцидента, станал преди разклона за Жерково, е подаден в 19.38 ч. Ранените са един мъж и две жени. Те са транспортирани до лечебни заведения. Няма опасност за живота им. Зрител на NOVA информира, че инцидентът е предизвикал огромно задръстване на аутобана. Колоната от автомобили достига около 10 км.", "date": "2018.10.07", "title": "Катастрофа между бус и кола блокира движението по АМ „Хемус”"}
{"url": "https://www.24chasa.bg/novini/article/7090170", "text": "Няма загинли и тежко пострадали при верижната катастрофа  на пътя В. Търново - София, малко след с. Ново село, съобщиха от полицията. Около 16 часа са се сблъскали джип и две леки коли.  На мястото пристигнали екипи на Спешна помощ и полицията. Движението в участъка се регулира от служители на Пътна полиция. Водачите, пътуващи по това направление да преминават от там с повишено внимание, апелират от ОДМВР Велико Търново.", "date": "2018.10.07", "title": "Няма загинали и тежко ранени от верижната\nкатастрофа край Велико Търново"}
{"url": "https://www.24chasa.bg/novini/article/7090275", "text": "Кметът на Русе изказва своите съболезнования към семейството и близките на Виктория Маринова, съобщи русенският сайт  Пламен Стоилов заяви, че Русе е потресен от жестокостта, с която бе отнет животът на една майка, уважаван русенски журналист и общественик! \"Изказвам своите най-дълбоки съболезнования към семейството и близките на Виктория Маринова! Градът ни е потресен от жестокостта, с която бе отнет животът на една майка на шестгодишно дете, уважаван русенски журналист и общественик! Настоявам разследващите институции час по-скоро да разкрият извършителя на това брутално престъпление и той да получи справедлива присъда! Почивай в мир, Виктория!\"", "date": "2018.10.07", "title": "Кметът на Русе: Градът ни е потресен от жестокостта"}
{"url": "https://www.24chasa.bg/novini/article/7088245", "text": "В помещение с размерите на традиционна класна стая (50 кв. м) да не може да има повече от 9 работни места с компютри, а в по-големи - не-повече от 15. Максималната продължителност на работа на учениците от 1-и клас пък да е не повече от 20 минути в 1 занятие. Такива забрани са записани в наредба №9 за здравно-хигиенните изисквания при използването на персонални компютри в обучението и извънучебните дейности на учениците, издадена от здравното министерство в далечната 1994 г. Документът обаче масово не се зачита, защото ограничава обучението с абсурдни изисквания. Проблема с неадекватната за времето си наредба съобщи Десислава Цокова, учител по химия и информационни технологии в професионалната гимназия “Проф. д-р Асен Златаров” във Видин. Тя участва в кръглата маса “Учители за дигитално образование” от кампанията “Образование 4.0” на “24 часа” и Vivacom в НДК на 4 октомври. Нека някой ми покаже как ще измери яркостта на фона и знаците да бъде в отношение, не по-голямо от 15:1 и не по-малко от 3:1, каза Цокова. “Със сигурност наредбата е остаряла. Технологиите са се развили за повече от 20 години. През 1994 г. повечето монитори са били с електроннолъчева тръба. В момента над 90% са LCD. В наредбата има изисквания за интензитет на електрично и магнитно поле. Тези излъчвания са в порядък по-големи на старите машини. Новите имат по-малко вредности”, коментира Венцислав Начев, учител по основи на електрониката, програмиране и операционни системи в Национална професионална гимназия по компютърни технологии и системи - Правец. От 1994 г. досега мониторите са коренно различни и тяхното влияние върху очите не е същото, каза и директорът на столичното 119-о средно училище “Акад. Михаил Арнаудов” Диян Стаматов. Според него здравното министерство трябва да я актуализира, съобразявайки се със сегашните компютри, лаптопи и таблети. “Мога да коментирам от това, което съм чула от директорите, както и като бивш директор - нормативната уредба трябва да отчита спецификата на времето. Всички очакват наредбата да бъде актуализирана, за да бъде образователната среда в рамките на закона”, каза шефката на регионалното управление на образованието в София-град Ваня Кастрева. В частта на техническите параметри наредбата трябва да се преработи, признават и лекари.", "date": "2018.10.07", "title": "Наредба забранява над 9 деца да учат заедно на компютри"}
{"url": "https://www.24chasa.bg/novini/article/7090302", "text": "Съпругата на президента на Интерпол Мън Хунвей, която няма вести от него от 25 септември насам, отправи апел към международната общност в изявление за печата от град Лион, където се намира централата на международната полицейска организация, предаде Франс прес, цитиран от БТА.  \"Този случай засяга международната общност\", заяви с треперещ глас Грейс Мън в декларация, прочетена на китайски, а после на английски език. Тя говореше, застанала с гръб към камерите от съображения за сигурност и отказа също да бъде снимана. Вчера генералният секретар на Интерпол, германецът Юрген Щок, поиска от Китай разяснения за ситуацията с президента на организацията, който не се е свързвал със семейството си, откакто в края на септември пристигнал в родния си Китай. Според съпругата му, Мън Хунвей е в опасност. Тя каза, че преди да изчезне, мъжът й й изпратил изображение на нож. В първите си публични коментарни за мистерията около местонохождението на съпруга й, Грейс Мън каза пред репортерите, че според нея с този нож мъжът й се е опитал да й каже, че е в опасност, посочва Асошиейтед прес. Тя отбеляза, че четири минути преди Мън да изпрати изображението, той й пратил съобщение: \"Очаквай мое обаждане\".", "date": "2018.10.07", "title": "Съпругата на изчезналия шеф на Интерпол отправи апел към международната общност"}
{"url": "https://www.24chasa.bg/novini/article/7090358", "text": "Най-малко 20 души загинаха при катастрофа в американския град Скохери, на около 260 км северно от Ню Йорк, предаде Франс прес, като се позова на интернет сайта на полицията в едноименния щат. Според местни представители, цитирани от Асошиейтед прес лимузина, спускаща се с голяма скорост по склон, е връхлетяла група хора пред популярен магазин. Започнало е разследване, предаде БТА. ", "date": "2018.10.07", "title": "Най-малко 20 жертви при пътна катастрофа \nв американския щат Ню Йорк"}
{"url": "https://www.24chasa.bg/novini/article/7090367", "text": "Севернокорейският лидер Ким Чен-ун и държавният секретар на САЩ Майк Помпейо са се договорили за уреждането на втора лидерска среща на върха \"възможно най-скоро\" и са обсъждали евентуален американски мониторинг върху стъпките на Пхенян към денуклеаризация, съобщи днес канцеларията на южнокорейския президент, цитирана от Ройтерс, по повод днешната визита на Помпейо в Северна Корея. Самият Помпейо, който вече пристигна в Сеул, бе твърде лаконичен за разговора си с Ким Чен-ун, като само писа в Туитър, че четвъртата му визита в Пхенян е била \"поредна стъпка\" към денуклеаризацията и че е имал \"добър, продуктивен разговор\" с Ким, но остава да се направи още в изпълнение на договореностите между президентите Тръмп и Ким при срещата им в Сингапур през май. Той добавя към поста и своя снимка със севернокорейския лидер, на която се вижда как двамата разговарят, разхождайки се, предаде БТА.  Ким и Помпейо са разговаряли повече от 2 часа по време на кратката спирка на държавния секретар, който пристигна в Пхенян от Токио на път за Сеул, пише Ройтерс. След разговора те са обядвали, прекарвайки още 1,5 часа заедно в Пекхвавон, или \"Градината на 100-те цветя\" - престижна резиденция за държавни гости. Целта на срещата е била да се преодолее застоят в ядрените преговори. По време на обяда Ким, говорейки с преводач, казал: \"Това е един много хубав ден, който обещава добро бъдеще за двете страни\". Помпейо отвърнал в подобен тон и предал поздрави от президента Тръмп. Въпреки няколко поредни тура от преговори между лидерите и дипломати от Северна и Южна Корея и САЩ, все още няма ясен график кога ще се осъществят много от постигнатите договорености в Сингапур и малко са признаците за напредък, посочва ДПА. Ройтерс припомня, че предишната визита на Помпейо в Пхенян не мина добре. Малко след като отпътува от Пхенян тогава без да се срещне с Ким Чен-ун, Северна Корея го обвини, че е поставил \"гангстерски искания\". Днес Помпейо и Ким са се договорили за сформирането на работна група \"в близко време\", която да обсъжда процеса на денуклеаризация и провеждането на втора среща на върха, която Ким предложи на президента Тръмп в писмо миналия месец, съобщи Юн Йон-чан - прессекретар на южнокорейския президент Мун Дже-ин. Ким и Помпейо са стигнали до общия извод, че втора президентска среща на върха трябва да се състои \"възможно най-скоро\" и са се договорили \"да продължат дискусиите за времето и мястото на втората среща\", добави Юн след срещата в Сеул между държавния секретар и южнокорейския президент днес. Помпейо бил по-предпазлив в оптимизма си. \"Както каза президентът Тръмп, има още много стъпки по пътя и ние направихме една от тях днес. Това бе поредна стъпка напред. Мисля, че това е добър резултат за всички нас\", казал Помпейо на Мун. Самият Тръмп писа в Туитър, че \"Помпейо и председателят Ким имаха добра среща в Пхенян днес. Има напредък по споразуменията от срещата на върха в Сингапур! Очаквам да се срещна с председателя Ким отново, в близкото бъдеще\". А южнокорейският президент Мун, цитиран от Ройтерс, изрази надежда, че сегашната обиколка на Помпейо и предложената втора среща между Ким и Тръмп ще допринесат за \"необратим, решителен прогрес към денуклеаризацията и за мирния процес като цяло\". Неназован американски участник в делегацията, придружаваща Помпейо, каза че пътуването (в Пхенян) е било \"по-добро, отколкото предишния път\", но добави, че \"това ще бъде един дълъг процес\".", "date": "2018.10.07", "title": "Помпейо с предпазлив оптимизъм след днешните си разговори с  Ким Чен Ун"}
{"url": "https://www.24chasa.bg/novini/article/7090375", "text": "Четирима са пострадалите при катастрофата край Ново село на пътя Велико Търново - София - две жени и двама мъже, съобщиха от МОБАЛ \"Д-р Стефан Черкезов\". Една от жените е бременна. Тя е с тежка гръдна травма и руптура на далака, в момента е в операционната. Другата пострадала жена е с фрактури на лицеви кости и таз. Единият мъж е с фрактури на глезен и прешлен, втория също има фрактура на глезен и тежка гръдна травма. В момента има спешна нужда от кръв от всички групи. Лекарите призовават, всеки който има възможност утре да дари в Отделението по транфузионна хематология на МОБАЛ “ Д-р Стефан Черкезов” от 7:30 до 13:30.", "date": "2018.10.07", "title": "Бременна жена с тежка гръдна травма и спукан далак след верижната катастрофа край Велико Търново"}
{"url": "https://www.24chasa.bg/novini/article/7090318", "text": "15 общински съветници в София внасят днес искане за местен референдум дали в столицата да бъде изградена инсталация, която да оползотворява горивото от завода за боклук. Инициативата е на Политическа група 5 и е подкрепена от общинари от БСП, ДСБ и “Нормална държава”. “Надявам се, че това ще е първият референдум в София. Обърнахме се към всички общински съветници за подкрепа, защото въпросът не е партиен, това е кауза. По темата нямаше обществен консенсус”, каза за “24 часа” общинският съветник и лидер на “Глас народен” Светослав Витков. Предложението е евентуалното допитване да е с 3 въпроса - да има ли такава инсталация, дали да е в ТЕЦ “София” и да вземе ли общината 67 млн. евро заем от ЕИБ, за да я изгради. Тя ще струва 157 млн. евро, като над 58% от тях ще бъдат осигурени от програма “Околна среда”. Съоръжението ще осигури ток за 30 000 домакинства и топлоенергия за 40 000.", "date": "2018.10.07", "title": "Референдум за горивото от боклук искат съветници в София"}
{"url": "https://www.24chasa.bg/novini/article/7090174", "text": "Политиката за противодействие и превенция на конвенционалната престъпност е приоритет в програмата за управление на правителството на България. Целта е да подобрим взаимодействието с местната власт и с другите институции, ангажирани с проблема, каза министърът на вътрешните работи Младен Маринов днес на национално съвещание на МВР, предаде БТА.  Той заяви, че назначаването на полицейски служители, изграждането на мобилни екипи, видеонаблюдението в населените места и непосредствената връзка с гражданите остават във фокуса на вниманието на МВР. Друг акцент поставяме върху повишаването на пътната безопасност, тъй като всеки един изгубен живот, всеки, пострадал при пътнотранспортно произшествие, се \"умножава\" многократно като негативна емоция сред семейството и приятелите, посочи Маринов. Гордеем се с оценката на Фронтекс, че българско-турската граница е най-добре охраняваната външна граница на ЕС, заяви вътрешният министър. И увери, че се следи тенденцията на миграционния натиск към България и продължават да се охраняват нашите граници с висок професионализъм, със съвременна техника и с добро оборудване. Днес ще дискутираме и за противодействието на контрабандата, каза вътрешният министър. Той отбеляза, че прилагането на схеми за контрабанда, митническите нарушения и разпространението на изделия без платен акциз нанасят на държавния бюджет щети в особено големи размери. За невнесени данъци и такси на национално ниво имаме изграден капацитет - междуведомственият център за противодействие на контрабандата и за контрол на движението на рискови стоки и товари работи ефективно и дава резултати. Доброто взаимодействие с Агенция \"Митници\" и прокуратурата също дава реални резултати, коментира министър Маринов. На националното съвещание на ръководството на МВР в сградата на дирекцията \"Жандармерия\" присъстват министър-председателят Бойко Борисов, вицепремиерът и министър на отбраната Красимир Каракачанов, министърът на финансите Владислав Горанов, главният прокурор Сотир Цацаров и председателят на ДАНС Димитър Георгиев.", "date": "2018.10.07", "title": "Младен Маринов: Гордеем се с оценката на \"Фронтекс\" за българско-турската граница"}
{"url": "https://www.24chasa.bg/novini/article/7090137", "text": "Голямо задръстване се е образувало на входа на тунел Ечемишка, в посока София. Многобройните ремонтни дейности затрудняват движението в неделния ден. Днес следобед, през задръстването, едва е минала линейка с пациент, най-вероятно каран към софийска болница.  На \"Хемус\", в участъка около Правец, има много полиция.  Очаквайте подробности.                                                                                                                                                                                                                                                                                                                        ", "date": "2018.10.07", "title": "\"Хемус\" в големи задръствания заради ремонти"}
{"url": "https://www.24chasa.bg/novini/article/7090148", "text": "Жестока катастрофа е станала малко преди Велико Търново. Три коли са се сблъскали, и трите са излязли от пътя след сблъсъка. На място има полиция и линейки.  Засега няма данни за жертви. Катастрофата е образувала огромна тапа при Ново село. Очаквайте подробности.                                                                                                                                                                                                                                                                                                                        ", "date": "2018.10.07", "title": "Три коли - извън пътя след сблъсък преди Велико Търново (Снимки)"}
{"url": "https://www.24chasa.bg/novini/article/7090167", "text": "Двама души са били ранени тази сутрин при стрелба в шикозния квартал \"Шанз Елизе\" във френската столица. Те са били простреляни от двама души на мотопед, предаде Франс прес, като се позова на полицията. Според първите данни от разследването най-вероятно става въпрос за уреждане на сметки. Двамата ранени са откарани в болница в тежко състояние. Те били простреляни, докато пътували в колата си. Инцидентът е станал към 6 часа на булевард \"Жорж Пети\". Нападателите са избягали, предаде БТА. ", "date": "2018.10.07", "title": "Двама души са простреляни в квартал \"Шанз Елизе\" в Париж"}
{"url": "https://www.24chasa.bg/novini/article/7090100", "text": "Рибар от Балчик е загинал тази сутрин в ранните часове в района на „Тузлата”. Петър Георгиев и синът му влезли с лодка да вадят мрежите. Двуметрова вълна обърнала плавателния съд. Синът успял да изплува, борейки се с вълните, целият е наранен. Баща му обаче се оплел в мрежите и загинал. Информацията бе потвърдена от началника на Морска администрация – Варна, кап. Валентин Енчев. Полицаи от „Гранична полиция” са извадили и лодката, и трупа. Ще бъде образувано разследване. Предстои да бъде изяснено дали рибарите са били със спасителни жилетки. Това е втори случай на загинал рибар по нашето Черноморие само в рамките на един месец. Морето в неделя сутринта беше изключително лошо, обясниха рибари. Имало е много вълни и опасно мъртво вълнение. Дори опитни моряци се се отказали да влизат, въпреки че имало много лефер. Загиналият 50-годишен мъж е бивш полицай. Имал лодка, с която излизал за риба.                                                                                                                                                                                                                                                                                                                       ", "date": "2018.10.07", "title": "Рибар се удави в морето край Балчик (Обновена)"}
{"url": "https://www.24chasa.bg/novini/article/7090171", "text": "Полицаите да имат график и да посещават селата на 3-4 дни, поиска премиерът Бойко Борисов по време на националното съвещание на МВР. \"Купихме нови коли. Махнахме лимита на бензина. 150 млн дадохме повече за заплати. \"Ами ходете по селата, направете си график да видите хората, да ги чуете, а когото трябва, да респектирате\", обърна се премиерът към полицейските шефове. Колкото и да разкриете един случай като този в Бяла Слатина с убитото от пиян шофьор дете, полицаят да казва на шофьора - не говорете с медиите и всичко друго е забравено. Премиерът обърна внимание и на катастрофите. Заради трафика за вас и неделя е работен ден. Като ги гледам тия колони, ако не бяхме направили пътищата и магистралите, как щяха да се движат тия коли. По една колона във всяка посока от София до Бургас щеше да е, каза премиерът. Той подкрепи критиката на главния прокурор срещу икономическа полиция. \"Не може полицаите, областните дирекции да не знаят какво се продава в магазините. Отивате и си купувате - има пари за контролирани покупки. Проверявате удара на етикета или на капачката, както и лепилото и разбирате къде е бил пакетирана или бутилирана дадена стока Сложно ли е? Защо не сте го направили? запита премиерът. Той каза, че, който не иска да се занимава с подобна дейност, спокойно може да си отива. Идеята на главния прокурор Сотир Цацаров за промяна в националния институт по криминалистика също срещна одобрението на премиера. \"От сутринта имаме ДНК на извършителя за убитата и изнасилена журналистка в Русе. Дадохме им я още тогава, а резултати няма. Искаме националният институт по криминалистика да е това, което гледате по филмите, каза Борисов и изрази увереност че убийството ще бъде разрито. Той и главният прокурор присъстваха на връчването на 341 нови високо проходими коли за нуждите на жандармерията и охрана на границите.        \"Присъствах на Националното съвещание на ръководството на МВР. Нови 341 автомобила получи жандармерията. Още 300 са в поръчка, сменихме толкова коли, 68% сме усвоили от парите, които Европа даде за опазване на границата и продължава да идва техника, 150 милиона повече за заплати в МВР. Трябва да се прекрати темата с населените места, в които полицейското присъствие е малко\", написа Борисов във фейсбук. ", "date": "2018.10.07", "title": "Борисов за убийството в Русе: От сутринта имаме ДНК на извършителя, ще бъде разкрито"}
{"url": "https://www.24chasa.bg/novini/article/7090177", "text": "Броят на жертвите от земетресенията и цунамито, опустошили индонезийския остров Сулавеси, достигна 1763, предаде ДПА, цитирана от БТА.  Според оценки 5000 души от две селища остават в неизвестност, посочват индонезийските власти. Ако не бъдат открити до 11 октомври, те ще бъдат обявени за изчезнали, каза говорител на Агенцията за предотвратяване на стихийните бедствия. На тази дата ще бъде приключена спасителната операция в провинция Централно Сулавеси. На 28 септември остров Сулавеси бе разтърсен от земетресение с магнитуд 7,4, последвано от над 360 вторични труса. Те причиниха вълни цунами с височина 5 до 7 метра. Представител на индонезийското външно министерство съобщи по-рано, че най-малко 152 000 души са били затрупани след сриване на сгради при земетресенията. На острова започна да пристига хуманитарна помощ, а хуманитарни работници обикалят провинцията, информира Асошиейтед прес. Армията пусна пакети с помощи от хеликоптери, а голям кораб на Червения кръст акостира в местно пристанище. В най-пострадалия град Палу днес отново заработи голям търговски център, давайки усещане за известно връщане към нормалното всекидневие след бедствието, предаде ДПА. Облечени с яркочервени ризи, продавачи приветстваха клиентите с широки усмивки в универсалния магазин \"Матахари\", който предлага 50 процента намаление за свои продукти. \"Съоръженията ни пострадаха тежко, но се опитваме да възобновим бизнеса си, за да ускорим възстановяването на Палу\", посочи Джеймс Рияди, главен изпълнителен директор на компанията собственик на магазина. Британската кралица Елизабет Втора е направила частно дарение за пострадалите, съобщи днес лондонският в.\"Метро\", цитиран от ТАСС. Според изданието Бъкингамският дворец не е уточнил размера на дарението, но е потвърдил факта, че лични средства на кралицата са преведени на Комитета за спешно реагиране при извънредни ситуации. Вестникът припомня, че британският монарх не постъпва така за първи път. Тя подпомогна финансово пострадалите от най-смъртоносното цунами в съвременната история, което опустоши крайбрежието на Индийския океан в редица страни през 2004 г. след подводно земетресение край индонезийския остров Суматра. През 2013 г. кралицата направи дарение в подкрепа на филипинците, пострадали от тайфуна \"Хайян\", а през 2017 г. - за жертвите на глада в Източна Африка.", "date": "2018.10.07", "title": "Броят на жертвите след земетресението в Индонезия достигна 1763 души"}
{"url": "https://www.24chasa.bg/novini/article/7090179", "text": "Сегашният модел и структура на полицията не работи, трябва да бъде сменен с мобилни жандармеристки управления по селата. Така ефективно ще се противодейства на битовата престъпност, каза на националното съвещание на МВР главният прокурор Сотир Цацаров. Той обясни, че така ще се противодейства ефективно на престъпността. Той посочи, че сегашният модел е бил отправен за едни други времена, които отдавна не съществуват. Той поиска и национален институт по криминалистика да спре да бъде научен институт. Трябва да ни лаборатории с експертизи, а не наука, за да върви разследването, обоснова се Цацаров. Затова той поиска НИК да бъде с централа в София и изнесени лаборатории в провинцията. Причината - на места забавените експертизи, поради липса на експерти, бавели разследването. Друг модел на разследване, според Цацаров, трябва да има и за престъпления, извършени от полицаи. Те са близки с реалните прокурор и съдии, което води до масови отводи, заключи обвинител №1.  Той бе критичен към реакцията на прокуратурата за катастрофата в Бяла Слатина, при която пиян блъсна дете. Тежки критики Цацаров отправи към икономическа полиция.  Тя не вършела добре работата си, разработката за контрабанда и други икономически престъпления, идвали само от ГДБОП и ДАНС, посочи главният прокурор. ", "date": "2018.10.07", "title": "Цацаров: Моделът на полицията не работи, да има мобилна жандармерия в селата"}
{"url": "https://www.24chasa.bg/novini/article/7090189", "text": "Турският президент Реджеп Тайип Ердоган заяви днес, че лично следи развитието на случая със саудитския журналист Джамал Кашоги, който изчезна тази седмица в Турция, и добави, че все още се надява на положителен изход, предаде Ройтерс, цитирана от БТА.  Турски източници заявиха за Ройтерс вчера, че турските власти смятат, че Кашоги е бил убит в саудитското консулство в Истанбул. По-рано днес съветникът на президента Ясин Актай каза, че Кашоги не е напускал саудитското консулство в Истанбул, където влезе в понеделник, за да получи документи за предстоящия му брак. Ердоган заяви пред журналисти, че властите преглеждат записите от всички камери и наблюдават влизащите и излизащите на летищата, но добави, че Турция ще чака резултатите от разследването на прокурорите. Кашоги е саудитски журналист, чуждестранен кореспондент, редактор и коментатор. Журналистът е пишел за в. \"Вашингтон пост\" статии, в които критикува престолонаследника на Саудитска Арабия.", "date": "2018.10.07", "title": "Ердоган заяви, че следи лично случая \nс изчезналия саудитски журналист"}
{"url": "https://www.24chasa.bg/novini/article/7090191", "text": "За убийството и изнасилването на русенската журналистка проверяваме криминално проявени с подобни предишни прояви. Гледаме записи от камери, търсим свидетели и сме назначили проверка в близкото заведение за психично болни. Това каза пред журналисти вътрешният министър Младен Маринов. Той посочи, че у момичето са открити, освен биологични следи, и отпечатъци. Назначени са експертизи, които са изпратени в Националния институт по криминалистика. \"Изпратени са на място най добрите разследващи и ще задържим извършителя\", каза Маринов и посочи, че досега няма данни убийството да е свързано с работата на убитата.  За инцидента  в София, при който полицията стреля по гумите на трима престъпници, опитали да избягат от тях, министърът предостави думата на шефа на СДВР Ивайло Иванов.  Полицай номер 1 на София каза, че бандитите са блъснали един полицай и са направили опит да блъснат друг. Те били задържани след като полицай прострелял гумите на колата им. Следово куче е усетило мириса на дрога, но такава не е открита при претърсванията.  Вероятно може да са я изхвърляли, докато са бягали, посочи Иванов като каза, че и тримата имат множество прояви из цялата гама на наказателния кодекс. ", "date": "2018.10.07", "title": "Министър Маринов: Проверяваме психиатрични заведения и криминално проявени за изнасилената и убита журналистка"}
{"url": "https://www.24chasa.bg/novini/article/7090181", "text": "Суданецът Межди Дандур е бил оправдан заради непреведени документи, научи \"24 часа\" от важен човек в Софийския районен съд. Именно това са процесуалните нарушения за присъдата невинен на мъжа, който бе даден на съд за хулигански действия след катастрофа на пътя със съпругата на волен Сидеров - Деница. За присъдата невиновен \"24 часа\" съобщи единствен сутринта. Източникът ни обясни, че дори и да е имал право на документи, присъдата е щяла да бъде същата.  Причината - не е имало свидетели на свадата между него и Деница Сидерова и ситуацията била дума срещу дума.  Затова при липса на други доказателства Межди Дандур отново е щял да чуе невиновен от съдия Николай Василев. Той е известен сред колегите си магистрати като Ники - \"не му се сърди\". Причината са честите оправдателни присъди и по-характерен и особен начин, по който ръководи заседанията на председателствения от него състав.  Сред тях влиза приемане на повече на искания от защитата за сметка на тези на обвинението.  Оставката ми е в джоба, каза за случая вътрешният министър Младен Маринов. Той посочи, че действията на полицията са били правилни и навременни. \"Разбира се, че съм притеснен, когато лидер на партия от коалиционния съвет иска оставката ми, каза Маринов и посочи, че ще я даде, когато му бъде поискана от цялото управление. ", "date": "2018.10.07", "title": "Суданецът оправдан заради непреведени документи. Маринов: Оставката ми е в джоба"}
{"url": "https://www.24chasa.bg/novini/article/7090250", "text": "Най-малко 264-ма мигранти са били спасени днес в морето край испанските брегове, съобщи испанската Служба за спасяване и безопасност в морето, цитирана от ТАСС и БТА.  164-ма нелегални мигранти са били открити в района около остров Алборан в най-западната част на Средиземно море, а още 100 - в Гибралтарския пролив. Група от 120 мигранти пристигнаха днес в Малта, след като бяха спасени от малка надуваема лодка в Средиземно море от въоръжените сили на островната минидържава, съобщи Ройтерс. Лодката била забелязана при рутинно патрулиране в морето. Националността на мигрантите още не е установена. Спасената днес група е най-голямата, пристигнала в Малта с малка лодка. През април на острова по същия начин пристигнаха 61 нелегални мигранти. По данни на Международната организация по миграцията (МОМ) броят на мигрантите и бежанците, пристигнали през Средиземно море в Европа от началото на 2018 г., вече превишава 80 000. Над 1700 души са загинали или изчезнали при опита си да прекосят морето, припомня ТАСС.", "date": "2018.10.07", "title": "264 нелегални мигранти пристигнаха \nв Испания, спасени от Средиземно море"}
{"url": "https://www.24chasa.bg/novini/article/7090253", "text": "„Трябва да премахнат трамвая от ул. „Граф Игнатиев”, смята бившият кмет на столицата Стефан Софиянски. В последната седмица около ремонтите из столицата се завихри голям скандал. Първоначално той беше насочен към качеството на изпълнението им по трамвайното трасе на ул. „Граф Игнатиев”, а след това – към избора на плочки за градинката пред църквата „Св. Седмочисленици”. Според Софиянски при изготвянето на проектите за ремонтите е трябвало да се търси етапност. „Да се прави на отсечки. При строителството на метрото трябваше да се изчака, да се построи метрото първо, след това се изчака една година, да се види какъв е трафикът и тогава дори да се премахне трамваят по улицата”, коментира Софиянски пред  Според него така емблематичната за града отсечка би станала прекрасна търговска улица. „23 млн. лв. са доста пари и за мен, ако дадеш тези пари, трябваше да махнеш трамвая от там”, категоричен е той. Относно критиките към изпълнението на ремонтите, Софиянски коментира, че и „Джи Пи Груп” и „Трейс груп” – двете фирми, ангажирани в софийските ремонти – са сериозни и не бива да бъдат обвинявани в некачествено изпълнение. „Проблемът по-скоро е в координацията и поредността на ремонтите”, допълва бившият кмет.", "date": "2018.10.07", "title": "Стефан Софиянски: Трябва да премахнат трамвая от „Граф Игнатиев”"}
{"url": "https://www.24chasa.bg/novini/article/7090125", "text": "Полицията в Русе разследва брутално убийство на 30-годишна бизнес дама. По неофициална информация до 12 часа в събота жертвата е била на кафе с членовете на бизнес клуб, след което споделила, че отива да тренира за днешния крос в резервата „Сребърна“, предаде  Убитата е Виктория Маринова – административен директор на телевизия ТВН. 30-годишната жена е била жестоко пребита, изнасилена и задушена. Все още няма заподозрян по случая. Тялото на убитата е намерено вчера малко преди 14.20 ч в района на кейовата стена в Русе. Сигналът е подаден от гражданин, който е минавал оттам. Мястото се използва от много русенци за джогинг.", "date": "2018.10.07", "title": "Убийството на Виктория Маринова е станало по време на джогинг"}
{"url": "https://www.24chasa.bg/novini/article/7090106", "text": "Популацията на тигрите в Непал почти се е удвоила от 2009 година насам благодарение на неуморните усилия на природозащитниците и местните власти, предава Асошиейтед прес, цитирана от БТА.  Последното преброяване на тези хищници отчете присъствието на 235 екземпляра в непалските джунгли. Този брой е почти двойно по-голям, в сравнение с преброените през 2009 година 121 екземпляра. Лидерите на страните, в които обитават тигри, присъстваха на среща през 2010 година и си поставиха за цел да удвоят популацията на тези едри котки до 2022 година. Непал е първата държава, която постига двоен ръст и то в съкратени срокове, отбелязва агенцията.", "date": "2018.10.07", "title": "Популацията на тигрите в Непал почти се е \nудвоила"}
{"url": "https://www.24chasa.bg/novini/article/7090108", "text": "Националният координатор на партия \"Атака\" Светлозар Лазаров е подал оставка. Това се е случило в петък, обяви самият той пред  : “Оставка в петък на обяд, да!“ Лазаров, който е бивш главен секретар на МВР в правителството на Пламен Орешарски, зае партийната длъжност в средата на миналата година. Освен за партийните структури, той отговаряше и за външнополитическата комуникация и връзката с граждански сдружения.", "date": "2018.10.07", "title": "Националният координатор на партия \"Атака\" Светлозар Лазаров е подал оставка"}
{"url": "https://www.24chasa.bg/novini/article/7090112", "text": "Огромна скала, използвана в продължение на години като стопер за врата, се оказа рядък и скъп метеорит, съобщава БГНЕС. Проф. Мона Сирбеску от Централния мичигански университет била помолена от местен фермер да направи оценка на камъка, който той пази в дома си от 30 години насам. След направения оглед, ученият установил, че всъщност това е 10-килограмов ценен метеорит – най-големият, който тя била виждала в дългогодишната си кариера като геолог. Черната скала, открита във ферма в Едмор, щата Мичиган, през 30-те години на миналия век, струва не по-малко от 100 000 долара. Повечето от метеоритите, които падат на Земята съдържат 90-95% желязо. Въпросният камък е уникален, тъй като в него има 88% желязо и 12% никел. Проф. Сирбеску изпратила проби от метеорита в института „Смитсониън“ във Вашингтон, където потвърдили заключенията й. Собственикът на метеорита, който пожелал да остане анонимен, обещал, че след продажбата на камъка, ще дари 10 на сто от сумата на университета в Мичиган.", "date": "2018.10.07", "title": "Американски фермер подпирал вратата си с рядък и скъп метеорит"}
{"url": "https://www.24chasa.bg/novini/article/7089898", "text": "Криминалисти с дълъг стаж в Русе казват, че не помнят в града да е имало такова брутално престъпление преди, коментирайки жестокото убийството на младата телевизионна водеща в Русе Виктория Матинова, предаде Нова тв. Тялото на 30-годишната жена е открито в събота в труднодостъпен район. Намерено е в храсти, близо до Дунав.  Разпознаването на жертвата е станало късно снощи. Преди да бъде убита, младата жена е била изнасилена. Полицията работи по няколко версии, но няма данни убийството да е свързано с работата на телевизионната водеща.", "date": "2018.10.07", "title": "Полицаи за убитата журналистка: Не помним друго толкова брутално престъпление в Русе"}
{"url": "https://www.24chasa.bg/novini/article/7089886", "text": "Израелският премиер Бенямин Нетаняху съобщи днес на заседание на кабинета, че е разговарял по телефона с президента на Русия Владимир Путин и се е разбрал с него за среща в най-близко време, предаде ТАСС. \"Преди време разговарях по телефона с Путин. Договорихме среща в най-близко време с цел продължаване на важната координация между армиите на страните ни\", каза премиерът, цитиран в комюнике на своята канцелария, предава БТА. \"Израел ще действа постоянно, за да не позволи на Иран да създаде военни бази в Сирия и да достави смъртоносни оръжия на ливанското движение Хизбула\", добави Нетаняху. Канцеларията му засега не информира кога точно ще се срещнат руският и израелският лидер. Това ще е първата им среща, след като руски разузнавателен самолет Ил-20 катастрофира на 17 септември над Средиземно море. Според руското министерство на отбраната самолетът е бил свален от сирийската ПВО, стреляла срещу израелски изтребители, докато са атакували обекти в сирийската провинция Латакия. Ведомството изтъкна, че израелските летци, прикривайки се зад Ил-20, са изложили самолета на огъня на сирийските зенитни комплекси С-200. След този инцидент Русия достави на Сирия 49 единици техника - зенитни ракетни системи С-300 и съпътстващо оборудване, за да повиши сигурността на руските военни в тази страна, както заяви министърът на отбраната Сергей Шойгу.", "date": "2018.10.07", "title": "Нетаняху: С Путин договорихме среща в най-близко време"}
{"url": "https://www.24chasa.bg/novini/article/7089895", "text": "Парламентът на Иран одобри днес нови мерки срещу финансирането на тероризма с надеждата, че промените ще приближат Техеран до световните стандарти и ще допринесат за изваждане на страната от \"черните списъци\" за инвестиции на фона на предстоящото подновяване на американските санкции, предаде Ройтерс. Мерките, които ще позволят на Иран да се присъедини към конвенция срещу финансирането на тероризма, трябва да бъдат одобрени от съвет от духовници, преди да получат законова сила, предава БТА. Техеран посочи, че полага усилия да въведе международните стандарти срещу прането на пари и финансирането на тероризма, определени от Работната група за финансово действие (FATF), но среща затруднения при приемането на мерките. Хардлайнерите в парламента се противопоставят на законодателство, което да сближи иранските регулации с правилата на работната група, тъй като поред тях това би затруднило финансовата подкрепа за ирански съюзници като ливанското движение Хизбула, което САЩ определят като терористична организация. Работната група за финансово действие даде на Техеран срок до октомври да приключи реформите или да се изправи пред последици, които биха могли още повече да отблъснат инвеститорите от страната. Според чуждестранни компании законодателство, което да включва насоките на организацията, би имало решаващо значение за евентуално увеличаване на инвестициите им.", "date": "2018.10.07", "title": "Иранският парламент прие мерки срещу \nфинансирането на тероризма"}
{"url": "https://www.24chasa.bg/novini/article/7089919", "text": "Президентите на Беларус и на Русия Александър Лукашенко и Владимир Путин обсъдиха днес в телефонен разговор текущия дневен ред в двустранните отношения и уточниха формата на насрочения за другата седмица Форум на регионите на двете държави. Това съобщи пресслужбата на беларуския лидер, предаде ТАСС. Държавните глави по традиция акцентираха върху търговско-икономическото сътрудничество, уточни пресслужбата, предава БТА. Путин и Лукашенко са определили като основно събитие сред предстоящите контакти Петия форум на регионите на Русия и на Беларус, който ще се състои идната седмица в беларуския град Могильов. Двамата изразиха надежда, че проявата ще задълбочи още повече взаимноизгодното сътрудничество между двете държави. Александър Лукашенко честити рождения ден на Владимир Путин, който навършва днес 66 години, като му пожела здраве и по-нататъшни успехи на ръководния държавен пост. Беларуският лидер го поздрави и по случай победата на руския гражданин Хабиб Нурмагомедов срещу ирландеца Конър Макгрегър в мача за титлата в лека категория на UFC 229 в Лас Вегас, допълва пресслужбата.", "date": "2018.10.07", "title": "Лукашенко честити рождения ден на Путин по телефона"}
{"url": "https://www.24chasa.bg/novini/article/7089923", "text": "Предпоследно (оранжево) ниво на метеорологична тревога поради заплаха от наводнения е обявено в четири департамента на Франция. Това съобщи днес телевизия Бе Еф Ем, като се позова на националната служба \"Метео-Франс\", предаде ТАСС. Става дума за северозападните департаменти Орн, Калвадос, Йор и Сен Маритим, където днес се очакват от 60 до 80 мм валежи. Синоптиците предупреждават, че силни дъждове може да предизвикат наводняване на основните магистрали в тези региони и на първите етажи от сградите, предава БТА. В тази връзка се препоръчва местните жители да вземат необходимите мерки за сигурност и по възможност да не пътуват с личните си превозни средства. Силни дъждове се очакват днес и в Атлантическите Пиренеи (Югозападна Франция), а също така в долината на Рона, из Алпите и на Лазурния бряг.", "date": "2018.10.07", "title": "Тревога във Франция: заплаха от наводнения в 4 региона"}
{"url": "https://www.24chasa.bg/novini/article/7089938", "text": "Разследването ще продължи и в други болници, обяви наблюдаващият прокурор по случая с търговията на черно с онколекарства Лидия Манолова, цитирана от  . „Разследването продължава ви уверявам, че ще се достигне и до други лица, които са злоупотребявали с лекарства. На този етап не можем да кажем колко групата е присвоявала, но от фактурите, иззети от търговеца, считаме, че сумите са доста високи”, коментира Манолова. В ареста остава соченият за ръководител на групата Милослав Пейков, както и още трима мъже. Лекарите Зора и Небесна Балджийски и  . Според разследващите ръководителят на групата Пейков купувал от различни медици лекарствата и ги препродавал. Задържаните двама лекари – майка и дъщеря – Небесна и Зора Балджийски, изписвали лекарства и ги предоставяли за продажба чрез съпруга на едната. Защитата отговори, че няма ясно обвинение, нито достатъчно доказателства. Решението на съда подлежи на обжалване.", "date": "2018.10.07", "title": "Прокурорка: Ще стигнем и до други лица, търгували на черно с лекарства"}
{"url": "https://www.24chasa.bg/novini/article/7089944", "text": "Китайските банки са получили указание от правителството да отпускат повече кредити на предприемачи в подкрепа на икономическия растеж на фона на ескалиращия търговски спор с Вашингтон, предаде Асошиейтед прес. Централната банка отпуска 750 млрд. юана (109 млрд. долара) за допълнително кредитиране, като намалява нивото на задължителните банкови резерви с 1 процент. Институцията уточни, че парите са предназначени за малки предприятия, предава БТА. Новата мярка обхваща големи търговски акционерни банки, както и финансови институции с чуждестранен капитал. Конфликтът със САЩ засилва натиска върху икономиката върху кредитирането в опит да овладее бързия растеж на задлъжнялостта. Азиатската банка за развитие прогнозира, че китайската икономика ще нарасне с годишен темп от 6,6 на сто тази година и ще се забави до растеж от 6,3 на сто догодина.", "date": "2018.10.07", "title": "Китай увеличава кредитирането за малки предприятия"}
{"url": "https://www.24chasa.bg/novini/article/7089951", "text": "Двама пловдивчани на 25 и 19 години са арестувани, след като днес са си устроили луда гонка с полицията.  Около 12.00 часа в района на Централна гара специализираните полицейски сили са опитали са спрат \"пежо\"-то, в което пътували двамата младежи. Шофьорът на колата обаче не се подчинил и продължил към Сточна гара, а оттам към квартал \"Тракия\". Униформените започнали да ги гледват със служебен микробус. На помощ дошли и други патрулки. Близо до голяма търговска верига \"пежо\"-то ударило единия от служебните автомобили и му нанесло леки щети. След това автомобилът се насочил към центъра на града като се ударил в 2 дървета. Оказало се, че водачът на колата е без книжка, алкохолната му проба е о.9 промила.", "date": "2018.10.07", "title": "Луда гонка на двама младежи и полиция в Пловдив"}
{"url": "https://www.24chasa.bg/novini/article/7089971", "text": "Турските власти имат конкретна информация, свързана с изчезването на известния саудитски журналист Джамал Кашоги, който е в неизвестност от шест дни, заяви днес заместник-председателят на управляващата в Турция Партия на справедливостта и развитието (ПСР) Ясин Актай, цитиран от Ройтерс. Актай посочи, пред телевизия СиЕнЕн-Тюрк, че Кашоги не е напускал саудитското консулство в Истанбул, където влезе в понеделник, за да получи документи за предстоящия му брак, предаде БТА. Случаят няма да остане неразрешен, добави Актай. Турски източници посочиха пред Ройтерс късно снощи, че турските власти смятат, че журналистът Джамал Кашоги е бил убит в консулството на Саудитска Арабия в Истанбул. Кашоги е саудитски журналист, чуждестранен кореспондент, редактор и коментатор. Журналистът е пишел за в. \"Вашингтон пост\" статии, в които критикува престолонаследника на Саудитска Арабия.", "date": "2018.10.07", "title": "Турция: Имаме конкретна информация за изчезването на журналиста Джамал Кашоги"}
{"url": "https://www.24chasa.bg/novini/article/7089973", "text": "\"Ако до две седмици Агенция \"Митници\" не разпечата пробните кранчета на дестилационните колони, загубите ни ще възлизат на милиони\", предупреди изп. директор на поморийския винпром \"Черноморско злато\" Йордан Панайотов. Ръководството на винзавода показа намясто пред журналисти за какво служат те и обясни, че нарушения няма. \"Кранчета не са описани в технологичната схема на дастилационната, но те са конструктивна част от баретите, които са описани в нея и се прави от лицензирана фирма. През тях не излиза готов продукт, който да се продава на пазара, а са за дегустация. Все едно да готвите и някой да ви запечата тенджерата - накрая поднасяте ястието без да сте го опитали преди това и не знаете дали се е получило\", образно обясни ситуацията Панайотов. Функцията на баретата и контролните кранчета е за извършване на контрол на дестилационния процес на ракията и коняка като се отчитат алкохолният градус, температурата и вкусово ароматните кранчета на произведения продукт. Освен това при продължително отворен кран дестилационната система не можела да работи, тъй като спиртомерът падал на дъното на баретатат и се чупел. \"Тоест, течност не може да бъде източвана в големи количества, максималното време без да излагаме на риск спиртомера, е около 10-15 секунди\", каза изп.директор. И добави, че никога досега продукция на \"Черноморски злато\" не е била засичана за продажба в туби, по гаражи или или по интернет. \"Едно добро име се гради с години, но се срива за минути. Искаме да изчистим това име - обществеността да разбере, че тези кранчета не са нещо черезвичайно\", каза Панайотов. След като вече пробните кранчетата са запечатани, в момента в дестилационните колони се прератвали 100 тона суровина на тъмно. Тъй като не може да се опита, имало опасност продукцията да не е годна за пазара. Още 1000 тона грозде чакали преработка и ако до две седмици не влязат за преработка, аромътът и вкусовите му качества щели да се загубят. Пробните кранчета в дестилационната са отпреди 20 години и митниците знаели за тях от 2010 г. Били и при предпоследната проверка на 2 октомври 2017 г. , когато нарушения на били открити. Сега от винзавода дори се свързали с френската фирма, произвела аламбиците за коняка, които недоумявали за възникнали проблем с кранчетата. От \"Черноморски злато\" дали на Агенция \"Митници\" координатите им да се свържат с тях, за да се изчистят съмненията. \"Мислите ли, че след случая с \"Винпром Карнобат\", ако сме имали и най-малките притеснения, щяхме да оставим тези кранове\", риторично попитат Панайотов.", "date": "2018.10.07", "title": "\"Черноморско злато\": Губим милиони, ако до 2 седмици не разпечатат кранчетата"}
{"url": "https://www.24chasa.bg/novini/article/7089974", "text": "В полицейското управление на град Омуртаг е задържан 19-годишен младеж от близкото село Величка, който за по-малко от едно денонощие извършил няколко престъпления, по които са образувани 2 досъдебни и едно бързо полицейско производство, съобщиха днес от ОДМВР в Търговище. Първо А.М. през нощта срещу събота проникнал през незатворен прозорец в училищна сграда в Омуртаг и от там задигнал метален шкаф с 500 лева, документи и 2 лаптопа в него. Пътьом разбил и монетника на училищния автомат за кафе, от който откраднал 85 лева на монети. След това попаднал на оставен на улицата незаключен автомобил \"Опел Корса\", чийто ключ бил на таблото, натоварил в него плячката си и го подкарал в неизвестна посока. По-късно, към 11,30 часа в събота, похитената кола, която била с бургаска регистрация и собственост на мъж от Омуртаг, била открита изоставена на паркинг недалеч от малкия град, без липси и материални щети по нея. Макар дотук А.М. да останал незабележим за органите на реда, младият мъж не мирясал. По-късно в събота, 6 октомври, към 18,20 часа, той подкарал лек автомобил \"Мини купър\" с търговищка регистрация по улица \"Генералска\" в Омуртаг, където при проверка бил спипан, че е седнал зад волана след употреба на наркотици - амфетамин и метамфетамин. Тогава вече е задържан от полицията, която разплела и другите му престъпления през денонощието.", "date": "2018.10.07", "title": "За денонощие 19-годишен се сдоби с 2 досъдебни и 1 полицейско производство"}
{"url": "https://www.24chasa.bg/novini/article/7089996", "text": "Франция ще блокира всякакви опити на чуждестранни сили да установят контрол над летищния оператор \"А Де Пе\" (ADP), чиято евентуална приватизация бе одобрена от правителството. Това заяви днес финансовият министър Брюно Льо Мер пред местни медии, цитирани от Ройтерс. \"Ако чуждестранна сила иска да получи контрол над \"А Де Пе\", отговорът ще бъде \"не\"\", каза Льо Мер, предаде БТА. \"Френската държава ще има последната дума кой може да стане основен акционер на \"А Де Пе\", допълни той. По-рано този месец долната камара на френския парламент одобри планове за евентуалната приватизация на \"А Де Еф\", лотарийната компания Франсез де жьо (Francaise des Jeux) и намаляване на дела на държавата в енергийния доставчик \"Анжи\" (Engie). Тези предложения за приватизация са част от по-широка стратегия за набиране на средства с цел стимулиране на икономиката и финансиране на технологичните иновации във Франция. Акциите на \"А Де Пе\", в която държавата има дял от малко над 50 на сто, са поскъпнали с около 20 на сто от началото на годината, допълва Ройтерс.", "date": "2018.10.07", "title": "Франция: Ще попречим на чужда сила да получи контрол над летищния оператор \"А Де Пе\""}
{"url": "https://www.24chasa.bg/novini/article/7090001", "text": "Ед Шийран, Стинг, Деймън Олбърн и десетки други рок знаменитости изказаха в писмо, публикувано във в. \"Обзървър\", опасенията си вследствие на излизането на Великобритания от Европейския съюз, предава Франс прес. Писмото е адресирано до премиера Тереза Мей и в него се казва, че вследствие на Брекзит страната може да се превърне в \"затвор за културата\". То бе съставено по инициатива на ирландския музикант Боб Гелдоф, който водеше кампания за оставането на Обединеното Кралство в ЕС. Сред подписалите писмото фигурират и имената на диригента Саймън Ратъл, на барабаниста на \"Куин\" Роджър Тейлър, а също така и на американския певец Пол Саймън, предава БТА. \"Брекзит ще се отрази отрицателно върху всички отрасли на музикалния бизнес, независимо дали става дума за турнета, продажби или авторски права. След обявяването на Брекзит неговите отрицателни последствия вече са налице за бизнеса. С падането на курса на британската лира се увеличиха цените на оборудването и за наем на звукозаписни студиа. Намалелите доходи на домакинствата означават и по-малко пари, отделяни от тях, за посещение на концерти и за закупуване на музикална продукция\", се казва в писмото. Подписалите го изразяват своя категоричен отказ да се озоват зад решетките на един \"затвор за културата\" след Брекзит, предвиден за 29 март 2019 година.", "date": "2018.10.07", "title": "Ед Шийран и други рок звезди: Брекзит ще се отрази отрицателно върху музикалния бизнес"}
{"url": "https://www.24chasa.bg/novini/article/7090004", "text": "Работи се по всички версии за убийството на 30-годишната жена в Русе - включително и такива, свързани с професионалната й реализация и с личния й живот. Това заяви на извънреден брифинг окръжният прокурор на Русе Георги Георгиев, цитиран от БТА. Сигналът за откритото тяло на В. М., която е административен ръководител на телевизия TVN и водещa на предаване, е подаден в 14,18 часа вчера от гражданин. Заместник-директорът на полицията в Русе Илиян Енчев обясни, че трупът е намерен в обрасла с растителност зона. На няколко метра от него са открити и вещи на жертвата. Георги Георгиев каза, че са извършени огледи и претърсвания, иззет е нейният автомобил, разпитват се свидетели. Колата не била в близост до мястото, където е открито тялото, но било установено, че е оставена там от жената. Назначени са различни по вид експертизи, включително и технически - на мобилни устройства. Установен е маршрутът на жертвата. При откриването на тялото са липсвали мобилния телефон, ключовете за автомобила, очилата й, както и част от дрехите. Полагат се всички усилия, за да се установят къде се намират тези вещи. В разследването участват и служители от криминалния отдел към ГД \"Национална полиция\". Окръжният прокурор на Русе обясни, че Националният институт по криминалистика и криминология вече изследва веществените доказателства, открити на място, като в кратки срокове се очакват заключения от тях, за да има по-голяма конкретност и разследващите да са по-ефективни в работата си. Смъртта била причинена от удари в главата и задушаване. \"По случая се работи денонощно. Имаме експертен потенциал. Надявам се скоро да имаме повече информация за самоличността на извършителя\", обясни Георгиев. Началникът на отдел \"Противодействие на криминалната престъпност\" в Русе гл. инспектор Николай Кожухаров поясни, че има вероятност версията, свързана с професионалната кариера на жената да отпадне на по-късен етап от разследването.", "date": "2018.10.07", "title": "Прокурор за убитата тв водеща в Русе: Смъртта е причинена от удари в главата и задушаване"}
{"url": "https://www.24chasa.bg/novini/article/7090028", "text": "Над 700 пожарникари и полицаи бяха мобилизирани в битката с огромен горски пожар, пламнал в планински регион в непосредствена близост до столицата Лисабон, съобщава АФП, цитирана от  . Стихията, която до момента е ранила 18 души, включително 9 огнеборци, избухнала през нощта в събота в националния парк „Синтра Каскаис“. Пламъците се разгарят допълнително от ветровитото време в района. Пожарът се разраства на два фронта и властите взеха решение да евакуират като предпазна мярка 47 души от къмпинг в района. Разположеният в непосредствена близост до националния парк град Синтра е включен през 1995 година в списъка на ЮНЕСКО за световното културно наследство заради уникалната смесица на природа и постройки, някои датиращи от най-ранната история на Португалия.", "date": "2018.10.07", "title": "Огромен пожар вилнее до Лисабон, 18 са ранени, 700 пожарникари го гасят (Снимки)"}
{"url": "https://www.24chasa.bg/novini/article/7090042", "text": "Турските сили за сигурност задържаха този уикенд 226 нелегални мигранти в различни части на страната, съобщиха източници от силите за сигурност, цитирани от Анадолската агенция. Екипи на жандармерията задържаха вчера 48 мигранти в окръг Къркларели, близо до границата с България. Мигрантите, сред които граждани на Пакистан и Афганистан, възнамерявали да преминат нелегално в България, предава БТА. Турската полиция задържа вчера други 14 мигранти в съседния окръг Одрин, които се подготвят да преминат в Гърция. Силите на реда са задържали един заподозрян за трафик на хора. В събота екипи на бреговата охрана заловиха 46 мигранти, които искали да стигнат с лодка от егейския град Измир до гръцкия о-в Лесбос. Силите за сигурност в източния окръг Ван заловиха 118 мигранти, сред които граждани на Пакистан и Афганистан, които са преминали в Турция нелегално.", "date": "2018.10.07", "title": "Турция спря 50 мигранти, напът да преминат нелегално в България"}
{"url": "https://www.24chasa.bg/novini/article/7089688", "text": "Американският държавен секретар Майк Помпейо потегли днес от Токио за Пхенян, където ще се срещне с Ким Чен Ун, съобщи Франс прес. Двамата ще преговарят за ускоряване на процеса по ядрено разоръжаване и организирането на втора среща на върха между севернокорейския лидер и президента на САЩ Доналд Тръмп, предава БТА. Помпейо публикува своя снимка в \"Туитър\", на която маха с ръка от вратата на правителствения самолет в Токио, съобщи Ройтерс. Над снимката е написано: \"Следваща спирка Пхенян за среща с председателя Ким и за продължаване на работата ни по изпълнението на ангажиментите, поети от президента на САЩ и председателя Ким на срещата в Сингапур\". Помпейо ще посети по-късно днес и Сеул, след което се очаква да отиде в Пекин, преди да се върне утре в САЩ.", "date": "2018.10.07", "title": "Помпейо потегли от Токио за Пхенян, където ще се срещне с Ким Чен Ун"}
{"url": "https://www.24chasa.bg/novini/article/7089690", "text": "Индексът на тържищните цени /ИТЦ/, който отразява цените на хранителните стоки на едро, се понижи тази седмица с 0,14 процента до 1,402 пункта, сочат данните на Държавната комисия по стоковите борси и тържищата /ДКСБТ/. Базовото ниво на индекса - 1,000, е от 2005 година. В края на септември 2017 година ИТЦ беше на ниво с 4,70 на сто по-ниско - 1,341 пункта. Доматите от внос поскъпнаха тази седмица с 3,6 на сто и се продават по 1,74 лева за килограм. Оранжерийните краставици се търгуват по 1,37 лева. Картофите поевтиняват със 7,8 на сто до 0,59 лева за килограм на едро. Цената на зелените чушки се понижава с 5,7 на сто до 1,30 лева. Червените чушки поскъпват с 7,9 на сто до 1,77 лева за килограм. Корнишоните се продават по 1,45 лв. /кг. Ябълките поевтиняват с 5,6 на сто и се продават по 1,01 лв./кг. Гроздето певтинява с 6,1 на сто до 1,55 лева за килограм. Прасковите от внос се продават по 1,70 лева за килограм. Кравето сирене поскъпва с 1,2 на сто и се търгува по 5,95 лв./кг; кашкавалът, тип \"Витоша\", се купува по 10,03 лв./кг, а олиото се търгува по 2,00 лева за литър. Каймата поевтинява с 1,3 на сто и се търгува по 4,63 лева за килограм. Пакетче краве масло от 125 грама се търгува за 2,30 лева. Пилешкото замразено месо се продава по 4,00 лева за килограм на едро в края на седмицата. Захарта поевтинява с 1,9 на сто и се търгува по 1,06 лв./кг, а брашното тип \"500\" се продава по 0,81 лева. Яйцата се продават по 0,20 лева за брой.", "date": "2018.10.07", "title": "Доматите поскъпнаха с 3,6%, сиренето - с 1,2%"}
{"url": "https://www.24chasa.bg/novini/article/7089697", "text": "Най-малко 11 души са загинали при земетресението в карибската държава Хаити, съобщи говорител на правителството, цитиран от Франс прес. Епицентърът на труса с магнитуд 5,9 бе на 19 км северозападно от град Пор дьо Пе на 11,7 км дълбочина по данни на Геофизичния институт на САЩ, предава БТА.", "date": "2018.10.07", "title": "Най-малко 11 са загинали при земетресението в Хаити"}
{"url": "https://www.24chasa.bg/novini/article/7089661", "text": "По време на продължилата 100 дни кампания за борба със замърсяването на околната среда, властите в северната провинция Шанси са задържали 137 души и са глобили редица компании с над 125 милиона юана (около 18,2 милиона долара), преадва  . Кампанията стартира след медийни разкрития за това как държавната група „Сануей\" (Shanxi Sanwei Group Co. Ltd.) е изхвърляла незаконно твърди отпадъци върху обработваеми земи и отпадъчни води в река Фънхъ – един от големите водоизточници в провинцията. По време на нея са били проверени близо 25 000 индустриални предприятия, включително 3000, които са сред сериозните замърсители. Общо 286 предприятия са били затворени, заради сериозни нарушения на екологичното законодателство. Справянето със замърсяването на околната среда е една от т.нар. „три тежки битки\", които правителството обяви, че трябва да спечели на всяка цена през следващите три години. В средата на септември Министерството на околната среда направи публично достояние имената на 158 компании, които са изхвърляли отпадъци на нива надвишаващи многократно допустимите.", "date": "2018.10.07", "title": "Властите в провинция Шанси задържаха 137 души за престъпления срещу околната среда"}
{"url": "https://www.24chasa.bg/novini/article/7089705", "text": "Държавният секретар на САЩ Майк Помпейо пристигна тази сутрин в Пхенян и ще се срещне със севернокорейския лидер Ким Чен Ун, за да обсъди денуклеаризацията на Корейския полуостров и установяването на мир, съобщи агенция Йонхап. Помпейо пристигна в севернокорейската столица от Токио, където вчера се срещна с премиера на Япония Шиндзо Абе и с външния министър Таро Коно, предаде БТА. По-късно днес държавният секретар ще замине за Сеул, за да информира за разговорите си в Пхенян президента на Южна Корея Мун Дже Ин и министърката на външните работи Кан Кьон Уа, а утре ще замине за Пекин за срещи с китайски официални лица.", "date": "2018.10.07", "title": "Майк Помпейо пристигна в Северна Корея за среща с Ким Чен Ун"}
{"url": "https://www.24chasa.bg/novini/article/7089707", "text": "Национално съвещание на ръководството на МВР ще се проведе в неделя. Очаква се на специална церемония старите коли на жандармерията да бъдат подменени с нови, като структурата ще получи 341 нови автомобила, предаде Нова тв. Поканени са да присъстват премиерът Бойко Борисов, главният прокурор Сотир Цацаров, министърът на финансите Владислав Горанов и председателя на ДАНС Димитър Георгиев.", "date": "2018.10.07", "title": "Жандармерията получава 341 нови коли"}
{"url": "https://www.24chasa.bg/novini/article/7089709", "text": "Майката на Ивайло, който през 2015 г. бе блъснат от бившия кмет на Трън Станислав Николов, ще напише отворено писмо до главния прокурор Сотир Цацаров с молба прокуратурата да поиска преразглеждане на окончателното решение на съда, с което общинарят е оправдан. \"Обръщам се с молба към главния прокурор да обърне внимание на тази несправедливост. Кой ще защити децата ни? Щастливото детство на Ивайло никога няма да се върне\", каза майката на момчето пред Нова тв. След катастрофата 6-годишният тогава Ивайло остава без далак и с разкъсан черен дроб. Първо Районният съд в Трън оправдава Николов, а след това и Окръжният съд в Перник потвърждава окончателно решението, съобщи Нова тв. \"Потвърждава се позорното изречение, че детето се е блъснало само. За мен това е сериозна грешка на съда. Мисля, че тя може да бъде поправена. Съдът твърди, че това е случайно деяние. Съдията не признава експертизата, която доказва, че е извършено тежко деяние, нито свидетелските показания. Освен това в деня на инцидента, същата вечер джипът на Николов е продаден, а той е веществено доказателство\", обясни майката и бе категорична, че ще стигне и до Страсбург, но няма да се откаже да търси справедливост.", "date": "2018.10.07", "title": "Майката на Ивайло, блъснат от бивш кмет на Трън, пише писмо до Цацаров"}
{"url": "https://www.24chasa.bg/novini/article/7089711", "text": "Гарантираме, че няма да бъде похарчен нито един лев за некачествена работа. Ремонтът на ул. \"Граф Игнатиев\" продължава и не е приключил. Това заяви зам.-председателят на Столичния общински съвет от ГЕРБ Николай Стойнев пред Нова тв. \"Това е втората най-натоварена пешеходна улица в София. Важно е да има обществено мнение, защото то държи под напрежение всички участници в процеса. Това напрежение трябва да доведе до един качествен краен резултат и променена градска среда, каквато не е имало в този район от 40 години\", каза Стойнев. Концепцията на автора не се вписва в средата. Има проблем с инвестиционния процес и с контрола, категорична бе Милка Христова, зам.-председател на СОС от БСП. Стойнев пък отвърна, че от изпълнителя е изискано да предоставя всяка седмица информация на гражданите докъде са стигнали ремонтните работи. \"Това е тактика на политическите ни опоненти. Атаката винаги е по време на стрoежа. Към момента е трудно да се направи оценка на ремонта и да се каже, че има дефекти, защото той не е приключил\", заяви Стойнев. \"Очевидно е, че има политически елемент по темата. Най-важното е ремонтът на тази зона да е публичен и да гарантираме, че няма да бъде похарчен нито един лев за некачествена работа\", добави Стойнев. Христова пък му отвърна, че \"ГЕРБ направи невъзможното - обедини в протестите ляво и дясно\".", "date": "2018.10.07", "title": "Николай Стойнев: Гарантираме, че няма да се похарчи нито лев за некачествен ремонт на \"Графа\""}
{"url": "https://www.24chasa.bg/novini/article/7089733", "text": "„Аз постигнах някаква малка победа с ефективната присъда на момчето, което уби дъщеря ми, но не мисля, че само в правосъдието е вината. Хората просто са безотговорни, не спазват знаците, не спазват елементарна култура на шофиране”, смята депутатът от ГЕРБ Нели Петрова, която преди седем години загуби дъщеря си на пешеходна пътека, предаде  . Според нея всичко зависи от семейната среда, обучението и възпитанието. На сходна позиция е и бившият шеф на КАТ Богдан Милчев. Той отбеляза, че същите безотговорни шофьори стават много отговорни, когато карат в чужбина. „Проблемът е в средата. Държавата е тази, която може да въздейства и да промени средата”, подчерта той. Държавата трябва да направи нов модел за пътната безопасност, призова Милчев. По думите му за целта щатове от всички структури с отношение към проблема трябва да влязат в ново звено, което събира информация, следи дейността на останалите институции и работи за синхронизиране на законодателството, което в момента „се импровизира”.", "date": "2018.10.07", "title": "Бивш шеф на КАТ за войната по пътищата: Проблемът е в средата. Държавата може да въздейства"}
{"url": "https://www.24chasa.bg/novini/article/7089725", "text": ", вероятно е бил военен. Това става ясно от множество снимки, публикувани от него в профилуа му във Фейсбук.  Въпросните кадри са от септември 2016 година. На тях той е в униформа и въоръжен. Профилът на Дандур е изпълнен с религиозни послания и публикации. От него става ясно още, че суданецът е работил в Дубай, а в началото на миналата година е посетил и Германия. Като свое местожителство в момента той е посочил столицата ни.", "date": "2018.10.07", "title": "Суданецът, нападнал жената на Сидеров, вероятно е бил военен (Снимки)"}
{"url": "https://www.24chasa.bg/novini/article/7089737", "text": "Трудно ще бъдат изтръгнати кърлежите от здравната система, те са много мощни. Това обяви пред   анестезиологът д-р Мирослав Ненков относно поредния опит за реформа в системата. Той уточни, че знае имената на „кърлежите”, но няма да ги назове, защото те най-вероятно ще успеят да го съдят. \"Това, с което се е захванало Министерството на здравеопазването е смело, да видим какво ще стане\", допълни лекарят. Според д-р Ненков основната разлика между западните системи и нашата е в отношението към пациента – при нас той е на второ и трето място. Отношението към пациента трябва да се възпитава у студентите по медицина, смята известният анестезиолог. Относно арестите в две болници заради търговия на черно с лекарства за онкоболни д-р Мирослав Ненков призова да се изчакат присъдите. По думите му не е работа на един зам.-главен прокурор да произнася присъди (зам.-главният прокурор Иван Гешев нарече задържаните „търговци със смърт), а неговата работа е да събере доказателства, за да бъде произнесена присъда.", "date": "2018.10.07", "title": "Д-р Мирослав Ненков: Кърлежите трудно ще бъдат изтръгнати от здравната система"}
{"url": "https://www.24chasa.bg/novini/article/7089670", "text": "Над 60% от всички високоскоростни железопътни линии се намират в Китай, сочат данни на Националното статистическо управление, предаде  . В края на 2017 г. общата им дължина е била 25 000 км. Страната разполага със 127 000 км железопътна мрежа, което представлява ръст от 150% в сравнение с 1978 г., когато бе обявена политиката на реформи и отваряне към света. Изградени са също 4,77 милиона км пътища, от които 136 хиляди км магистрали.", "date": "2018.10.07", "title": "Над 60% от високоскоростните жп линии в света са в Китай"}
{"url": "https://www.24chasa.bg/novini/article/7089740", "text": " днес вече е в дома си. Тя не пожела да застане открито пред медии, за да коментира обвиненията, че е изнасяла лекарства за онкоболни от аптеката в онкологичната болница, където работи. Въпреки това имаше своите първи думи като извика само през терасата.  \"Няма нищо вярно в тези обвинения. Те са измислени и не съм виновна. Оставете ме на спокойствие, не сеч чувствам добре\", каза Тюлекова пред наш репортер.", "date": "2018.10.07", "title": "Първи думи на обвинената аптекарка за далаверата с онколекарства: Няма нищо вярно"}
{"url": "https://www.24chasa.bg/novini/article/7089752", "text": "Военнослужещ от Бундесвера, включен в разположения в Литва и оглавяван от Германия международен батальон на НАТО с предно базиране, загина при учение на полигона в Пабрад. Това съобщи днес на сайта си министерството на отбраната на балтийската държава, предаде ТАСС. \"Нещастният случай е станал при сблъсък на бронираното транспортно средство, управлявано от военнослужещия, с дърво\", посочва ведомството. Инцидентът се разследва от компенентните германски инстанции, предаде БТА. С решение на Северноатлантическия съюз, целящо \"да укрепи източния фланг на НАТО\", през 2017 г. в Литва, Латвия, Естония и Полша бяха разположени бойни групи на НАТО на ниво батальон, комплектовани от подразделения на страните-членки. В литовския батальон служат над 1200 войници и офицери от Белгия, Германия, Исландия, Люксембург, Холандия, Норвегия, Франция и Чехия, напомня агенцията.", "date": "2018.10.07", "title": "Германски военен загина при учение в Литва"}
{"url": "https://www.24chasa.bg/novini/article/7089773", "text": "Осмина полицаи бяха леко ранени снощи на концерт, организиран от крайната десница в Източна Германия, при сблъсъци с участници в проявата. Това съобщиха силите на реда в страната, предаде Франс прес. В Аполда - провинция Тюрингия, се събраха близо 800 души, обединени от лозунга \"Рок срещу твърде многото чужденци\". След инцидентите обаче организаторите обаче спряха концерта по настояване на полицията, предава БТА. Ред участници в събитието се опитваха да пробият полицейския кордон, нападаха служители на реда и хвърляха по полицаите бутилки и различни предмети. Те отвръщаха с палки и лютив спрей, се казва в разпространено днес полицейско комюнике. Междувременно 500 левичари протестираха срещу тази демонстрация с шествие в същата община, което мина в спокойна атмосфера, добавя полицията.", "date": "2018.10.07", "title": "8 полицаи са ранени на концерт в Германия, хвърляли бутилки по тях"}
{"url": "https://www.24chasa.bg/novini/article/7089805", "text": "Полицията в Русе разследва убийството на 30-годишна жена. Информацията бе потвърдена от директора на областната дирекция на МВР в града старши комисар Теодор Атанасов, предаде БТА. Жертвата е Виктория Маринова, административен директор на местна телевизия, съобщи  . По първоначална информация престъплението е извършено вчера през деня на кея в Русе. Преди да бъде убита, жената е била изнасилена. Сигналът за откритото тяло е подаден около 14,20 часа вчера. Повече информация по случая ще бъде предоставена от полицията и прокуратурата на извънреден брифинг, насрочен за по-късно днес.", "date": "2018.10.07", "title": "Изнасилиха и убиха 30-годишна жена от русенска телевизия"}
{"url": "https://www.24chasa.bg/novini/article/7089694", "text": "\"Всеки ден ходим в Плевен. Много сме отчаяни, не ни дават надежда за детето\". Това каза пред   бащата на 11-годишната Сара, която на 2-ри октомври беше блъсната в село Търнак от пиян шофьор. \"Следите са закрити. Затова е така почистено\", пък заяви майката на прегазеното момиченце. \"Вярваме, че властите ще свършат работа. Оттук натам няма да вдигаме бунт, няма да има гражданско неподчинение. Нямаме връзка с шофьора, но това, което чухме от други хора, е, че той е загрижен и иска да помогне\", добави чичото на блъснатото дете.", "date": "2018.10.07", "title": "Родителите на блъснатата Сара в с. Търнак: Отчаяни сме. Следите са закрити"}
{"url": "https://www.24chasa.bg/novini/article/7084716", "text": "Мария не може да движи краката си, трудно борави с ръцете, но умът ѝ винаги е бистър, а в инвалидната си количка постоянно се усмихва. Духът и жаждата за успех побеждават тялото - за мнозина това е банална истина, но за Мария от Враца това е състояние, в което постоянно се намира 17-годишното момиче. Защото страда от детска церебрална парализа. Хората в града винаги виждат оптимистично настроената Мария Александрова, придружена от майка си Зорница като постоянен асистент, запътили се към училище, поредната културна проява в града, която момичето непременно иска да види, или към ресурсния център. За Мария България узна, след като спечели престижен сертификат от университета в Кеймбридж за отлично владеене на английски език. Въпреки че трудно използва ръцете си, упоритата Мария може да работи с компютър. Прави го с големи усилия и по-бавно от другите, но често мисли и реагира по-бързо и по-интелигентно от тях. и сама да отвори прозореца към света и постиженията му. Мария се превърна в прецедент за университета в Кеймбридж. За да получи сертификат за владеене на английски език на високо ниво, оттам променили начина на изпитване заради нейните увреждания. След като разбират, че тя няма умствени, а само физически проблеми, решават да увеличат времето за изпита, но без да променят неговото съдържание. Разрешили на Мария да използва специална компютърна програма и асистент. И след 8-часовия изпит тя успява. Още докато е шестокласничка, момичето започва да учи усилено английски в местна езикова школа и изненадва учителите с бързото усвояване на материала. Радостта ѝ от това обучение обаче е помрачена от неразбирането, с което се сблъсква в гимназията по изкуства “Отец Паисий” във Враца, в която учи по това време. Мария е записана там заради доброто име на училището, условията за по-лесно придвижване с инвалидна количка и умението ѝ да свири на гъдулка, усвоено при упражнения в ресурсния център.   Като асистент на момичето майката Зорница се договаря с учителите от гимназията да присъства единствено в часовете по български език и по математика, за да може да записва вместо дъщеря си по-трудните уроци. Мария е отличничка, а сред част от съучениците ѝ това кой знае защо предизвиква недоволство. Не след дълго по случая е сезирана регионалната просветна инспекция, която пък не открива никакви нередности при специалното обучение на момичето. “Мария обаче се травмира от подобно отношение на съучениците си и дълго време бе потисната - спомня си майката Зорница. - Когато се посъвзе, настоя да я преместим в друго училище. Тогава обаче започнаха нови мъки, защото в другите гимназии в града или ни отпращаха, защото нямат подходящи условия за придвижване на деца като нея, или обясняваха, че още нямат програма за работа с ученици със специални потребности.” Накрая Мария започва да учи в разположената в центъра на Враца гимназия “Козма Тричков” и е приета много добре от съучениците си там. Училището има и добри условия за деца като нея, работи с учителите от ресурсния център и разполага с платформа, с която амбициозната ученичка със специални потребности лесно стига до класната стая. “Доволна съм, защото тук срещнах разбиране, а и на мама ѝ по-лесно да ми помага - казва Мария. - Вече съм в XI клас и смятам, че нищо не ми пречи тук да завърша средното си образование. Обучението е на високо ниво и ще ми даде добър старт да продължа по-нагоре. Много ми се иска да уча продуцентство, но още не сме решили дали това може да се случи у нас, или в чужбина. Но докато завърша гимназията, ще изясним въпроса.” Зорница не крие от дъщеря си, че този въпрос е разрешим при наличието на доста средства, с които семейството на Мария не разполага. Ще се наложи да се взема мнението на доста институции,   и ще трябва да се преодолеят още куп други пречки според майката. “С Мария участваме често в протеста на майките на деца с увреждания, защото наистина сегашната законова уредба ни вреди повече, отколкото ни помага, и са нужни радикални промени в нея - допълни Зорница. - Само един пример ще дам, за да видите колко неадекватни неща съществуват сега. Въпреки специфичното си заболяване за Мария по сегашните наредби не се отпускат средства за ортопедични обувки, но такива се полагат на страдащи от диабет. Полага ѝ се обаче вертикализатор, устройство, което може да я държи изправена. Но използването му е ненужно без специалните обувки.” Сертификатът на Мария от Кеймбридж за проведения в София изпит ѝ бе връчен лично от кмета на Враца Калин Каменов. Тогава от името на общинската управа той предложи и финансова помощ за Мария Александрова. Предложението по-късно се избистри в закупуване на нова инвалидна количка за ученичката. Пред майка си Зорница обаче Мария упорито отказва да приеме подобна помощ. Вместо това настоява някой да каже на кмета да зaвърши по-бързо ремонта на участъка от пешеходната зона между нейната гимназия и общинската сграда. Защото при ремонтните дейности са отрязали нормалния ѝ достъп до асансьорната платформа на входа на училището и се налага да влиза през задния вход на сградата и да бъде носена по стълби. “Получих желания сертификат от университета в Кеймбридж, но с оценка В, което значи само с една точка от максималната А - обясни Мария. - Такава оценка получи моята приятелка от езиковата школа Алексия Вачева от Мездра. Затова не мога да разбера защо се шуми повече за мен. Може би защото за другите съм различна.”", "date": "2018.10.07", "title": "Заради момиче от Враца университетът в Кеймбридж промени правилата си"}
{"url": "https://www.24chasa.bg/novini/article/7089655", "text": "Сенатът на САЩ утвърди вчера номинирания от президента Доналд Тръмп юрист Брет Кавано за съдия във Върховния съд, съобщи Ройтерс. Контролираният от републиканците Сенат подкрепи кандидатурата на Кавано с 50 гласа за и 48 против след продължила три седмици политическа буря. Процедурата по утвърждаването протече хаотично заради обвиненията в сексуални посегателства срещу магистрата, предава БТА. Утвърждаването на Кавано, който категорично отхвърля тези обвинения, е важна политическа победа за президента Доналд Тръмп. То ще направи малцинство съдиите прогресисти в най-висшата инстанция на американското правосъдие, отбеляза Франс прес. \"Аплодирам и поздравявам Сената на САЩ, че утвърди нашия СТРАХОТЕН КАНДИДАТ, съдия Брет Кавано, за Върховния съд на САЩ\", написа в \"Туитър\" Доналд Тръмп. Американският президент добави, че по-късно ще подпише документа за неговото назначаване и той официално ще положи клетва за встъпване в длъжност. Сенаторката от Аляска Лиса Мъркауски, единствената републиканка, която бе против кандидатурата на Кавано, заяви, че се отказва от правото си да гласува, с което направи реверанс към поддръжника на Кавано Стив Дейнс от Монтана, който не можа да участва във вота заради сватбата на дъщеря си. Само един член на опозиционната Демократическа партия гласува в подкрепа на обвинявания в сексуални посегателства 53-годишен магистрат, който отхвърля обвиненията като политически заговор, целящ да осуети номинацията му за Върховния съд, отбеляза ДПА. Консервативният съдия, който служи в администрацията на президента Джордж У. Буш, се очаква да наклони рязко надясно везните във Върховния съд. Най-висшата американска съдебна инстанция се произнася върху конституционосъобразността на законите и е арбитър по най-трънливите въпроси в американското общество (право на аборт, смътни присъди, огнестрелни оръжия, хомосексуални бракове, опазване на околната среда) Вчерашното гласуване, което бе председателствано от вицепрезидента Майк Пенс, бе прекъснато за кратко, когато протестиращи се промъкнаха на балкона в залата на Сената и започнаха да крещят \"срам за вас\". Кавано е вторият кандидат на президента Тръмп, който бива одобрен за Върховния съд, за радост на консервативните избиратели, които можеше да се разбунтуват срещу ръководството на Републиканската партия, ако номинацията му се бе провалила, отбелязва Асошиейтед прес. Демократите, от своя страна, се надяват, че вчерашното гласуване, организирано точно месец преди изборите, на които ще се реши кой ще контролира Камарата на представителите и Сената, ще подтикне гневни жени и либерали да се явят пред урните и да гласуват масово за тях.", "date": "2018.10.07", "title": "САЩ утвърдиха номинирания от Тръмп Брет Кавано за съдия във Върховния съд"}
{"url": "https://www.24chasa.bg/novini/article/7089657", "text": "Общо 1106 малки и средни компании са дебютирали на т.нар. „нов извънборсов пазар за акции\" („нов трети пазар\", NEEQ) в Китай от началото на годината. Те са пуснали ценни книжа на стойност над 47 милиарда юана (около 7 милиарда долара), предаде  . През последната работна седмица преди почивните дни за националния празник оборотът на борсата е бил 1,5 милиарда юана или с 26% повече от предходната седмица. Системата за извънборсова търговия с акции в Китай стартира в началото на 2013 г. и целта ѝ е да допълва Шанхайската и Шънджънската борси като служи на малкия и среден бизнес, тъй като разходите за търговия на нея са по-малки, а процедурата за листване – по-опростена. В края на септември общата пазарна стойност на всичките 10946 компании на „третия пазар\" е била над 3,6 трилиона юана.", "date": "2018.10.07", "title": "Над 1100 малки и средни компании са дебютирали на „новия трети пазар\" в Китай през 2018 г."}
{"url": "https://www.24chasa.bg/novini/article/7089663", "text": "Французите вече нямат нужда от визи, за да посещават Узбекистан - те стават първите жители на ЕС, освободени от това задължение, обяви днес узбекистанското външно министерство. Новината дойде в навечерието на посещение в Париж, което предстои да направи президентът на средноазиатската страна Шавкат Мирзийоев, предаде Франс прес. Визи няма да са нужни за престой под 30 дни. Мярката влезе в сила в петък, поясни говорител на министерството, предаде БТА. Президентът Мирзийоев ще бъде в Париж в понеделник и вторник. Това е първата му визита в Европа, откакто е на власт - от 2016 г. След пътуването на узбекистанския лидер до Вашингтон през май, където Мирзийоев се срещна с Доналд Тръмп, посещението във Франция се разглежда като насърчение за относителното отваряне на средноазиатската държава след смъртта на предишния президент Ислам Каримов, управлявал 25 години. Бившата съветска република с 32 милиона население днес се стреми да подобри отношенията си със Запада, за да привлече инвестиции след десетилетия изолация, пояснява АФП. Президентът Мирзийоев се надява също да развие туризма в страната си, което дълго време бе невъзможно с оглед на практики като забраната да се правят снимки в пищно украсените метростанции из Ташкент. През декември 2016 г. с президентски указ в Узбекистан бяха много силно смекчени условията за издаване на визи за граждани на 27 развити страни, но преди да влезе в сила, тази мярка бе отменена поради опасения за сигурността на страната, напомня АФП.", "date": "2018.10.07", "title": "Узбекистан освободи французите от визи"}
{"url": "https://www.24chasa.bg/novini/article/7089665", "text": "Министър-председателят на Португалия Антониу Коща се обяви в защита на  , предаде Асошиейтед прес. \"Хората трябва да разберат веднъж завинаги, че има нещо, което се нарича презумпция за невинност\", заяви вчера Коща в телевизионно интервю. \"Не е достатъчно някой да бъде обвинен в нещо, за да бъде виновен\", добави той, предава БТА. \"Ако има нещо, за което имаме доказателства, то е, че (Роналдо) е изключителен професионалист, изключителен спортсмен и изключителен футболист, човек, който демонстрира почит към Португалия и й носи престиж\", заяви Коща. Той изрази надежда постиженията на Роналдо никога да не бъдат опетнени. Миналата седмица Катрин Майорга заведе дело в САЩ с твърдение, че Роналдо я е изнасилил в Лас Вегас през 2009 година. Полицията води разследване. Роналдо отрича това обвинение. Италианският футболен клуб \"Ювентус\" публикува изявление в подкрепа на своя играч, но спонсорите му \"Найки\" и производителя на видеоигри \"И Ей Спортс\" изразиха безпокойство заради обвиненията срещу него.", "date": "2018.10.07", "title": "Португалският премиер за Роналдо: Има нещо, което се нарича презумпция за невинност"}
{"url": "https://www.24chasa.bg/novini/article/7088216", "text": "Първата частна винена компания у нас “Домейн Бойар” всяка година печели близо 30% от медалите за България, разказа изпълнителният директор Евгени Харамлийски. Фирмата е създадена през 1991 г. паралелно в София и Лондон. Нейният основател е личност със значителен опит във винения бизнес и с добри позиции на външните пазари, поради което решава да продължи дейността си от държавното предприятие в частно. Вдъхновението идва от значимите успехи, които има българското вино по това време в Западна Европа и в частност във Великобритания. През 1995 г. вино на “Домейн Бойар” с марката BLUERIDGE влиза в най-престижната класация на АС Nielsen за топ 50 най-продавани вина във Великобритания. Харамлийски определя това като един от най-значимитe успехи на родните вина тогава. В годините компанията минава през различни транформации - бурен растеж, закупуване на изби и построяване на нова свръхмодерна изба “Сините скали” през 1999 г. Инвестицията в нея е над 25 млн. долара, която и до днес е една от най-големите във винарството у нас. Оттогава датира и сътрудничеството на “Домейн Бойар” с Fibank. “През 2014 г. компанията отново заема водещи позиции на вътрешния пазар. И е с най-бързо и устойчиво развитие във винарския бранш у нас”, казва Харамлийски. И допълва, че 75% от пробите, които всяка година избата изпраща на най-престижните световни конкурси, печелят медали. На британския конкурс Decanter през 2017 г. “Домейн Бойар” печели 6 медала с шестте си вина - което е 100% успеваемост. Компанията е и една от най-иновативните, като пример за това са вината Frutino (с плодов сок), с които открива нова категория на пазара у нас. В следващите 10 г.Харамлийски мечтае да превърне “Домейн Бойар” в компания с европейска значимост. Стремежът е да се закупят изби във Франция, Италия и Испания. А в по-дългосрочен план - и в страни от Новия свят. От тази година компанията стартира успешен проект със собствени марки вина с произход Франция, Италия, Нова Зеландия, Чили. “Домейн Бойар” е и най-големият износител, има силни позиции на 4 континента и изнася българско вино в над 24 държави. Най-големият пазар след България е Великобритания, където реализира близо 2 млн. бутилки, следвана от Белгия. В двете страни компанията държи близо 90% от продажбите на българско вино. Сред целите е да разшири пазарите си и в Африка. Винопроизводителят има проект за съвместна компания в Китай за развитие на собствена дистрибуция и локален офис там. За Харамлийски успехът е в постоянното движение напред. “Ако наречем успеха изкачен връх, се оказва, че има друг, по-висок, към който отправяме поглед”. Компанията произвежда близо 6,5 млн. бутилки, като 3,5 млн. са за износ. “С подкрепата на Fibank имаме възможност всяка година да отделяме средства за ново оборудване, което води и до постоянното високо качество на нашите вина. Влагаме в ново и съвременно оборудване - най-добрите машини, специални бъчви от френски дъб. Те влизат в производство и постоянно осъвременяваме нашата база - в крак с последните световни тенденции. Това е благодарение на успешното ни сътрудничество с Fibank”, обяснява Харамлийски. И допълва, че това е банката с най-добро обслужване. Твърди го от личен опит, защото е контактувал и с много други банки. “Fibank са изключително гъвкави, банка с индивидуален подход, които буквално “ще ушият костюм по мярка на клиента”, казва Харамлийски и допълва, че работата с банката е истинско удоволствие. Харамлийски определя България като прекрасно място за живеене и бизнес. “Когато говорим за природни дадености, местоположение и климат, България е страхотна страна, особено за винарския бизнес. Тук имаме условия за отглеждане на много добро грозде. Като пример ще добавя, че сме на една и съща географска ширина като Бордо във Франция. Имаме всички предпоставки за успешен бизнес. Съжалявам, че много хора не ги виждат. Бих казал, че в България имаме свободата да “танцуваме”, а не само да маршируваме, както е в някои по-големи страни, и това дава много възможности за далновидните и талантливите”, допълва Харамлийски.", "date": "2018.10.07", "title": "Евгени Харамлийски: С подкрепата на Fibank всяка година обновяваме производството си"}
{"url": "https://www.24chasa.bg/novini/article/7089668", "text": "Турските власти смятат, че саудитският журналист Джамал Кашоги, който е в неизвестност от няколко дни, е бил убит в консулството на Саудитска Арабия в Истанбул, предаде Ройтерс. \"Първоначалната оценка на турската полиция е, че Кашоги е бил убит в консулството на Саудитска Арабия в Истанбул. Смятаме, че убийството е било планирано предварително и че тялото е било изнесено от консулството\", каза пред Ройтерс турски представител, предава БТА. Генералният консул на Саудитска Арабия заяви вчера пред агенцията, че страната му помага в издирването на Кашоги и отхвърли твърденията за отвличане. Източник от саудитското консулство в Истанбул отрече информацията, че журналистът е убит. Той каза, че обвиненията са неоснователни и добави, че екип по сигурността, включително саудитски следователи, са пристигнали вчера, за да вземат участие в разследването. Кашоги живее в изгнание във Вашингтон през последната година, страхувайки се от отмъщение заради критичните си възгледи към саудитските политики. По думите на годеницата му, която чакала отвън, той е влязъл в консулството във вторник, за да поиска документи, свързани с предстоящия им брак. От този момент турските и саудитските власти дават противоречащи си сведения за изчезването му. Анкара каза, че няма доказателства той да е напускал дипломатическото представителство, а Рияд каза, че е излязъл още същия ден. Изчезването на Кашоги вероятно ще обтегне още повече отношенията между Турция и Саудитска Арабия, отбеляза Ройтерс. Те се влошиха, след като Турция изпрати войски в Катар миналата година, с което показа подкрепа на Доха във връзка с ембаргото, наложено от катарските съседи, начело със Саудитска Арабия. Саудитският престолонаследник Мохамед бин Салман каза тази седмица, че кралството ще разреши на Турция да претърси консулството. Той обаче също така разкритикува драконовските мерки, които Анкара предприе след неуспешния опит за преврат през 2016 г. срещу президента Реджеп Ердоган.", "date": "2018.10.07", "title": "Турция: Джамал Кашоги е бил убит в консулството на Саудитска Арабия в Истанбул"}
{"url": "https://www.24chasa.bg/novini/article/7089674", "text": "Брет Кавано положи две клетви и стана 114-ият съдия във Върховния съд на САЩ, броени часове след като Сенатът одобри кандидатурата му с 50 срещу 48 гласа, предаде Асошиейтед прес. Церемонията по полагането на конституционната клетва ръководи председателят на Върховния съд Джон Робъртс, а тази за съдебната клетва - пенсиониралият се съдия Антъни Кенеди, чието място заема Кавано, предава БТА. На церемонията присъстваха съпругата, децата и родителите на 53-годишния Кавано.", "date": "2018.10.07", "title": "Брет Кавано положи клетва за съдия във Върховния съд на САЩ"}
{"url": "https://www.24chasa.bg/novini/article/7089676", "text": "Земетресение с магнитуд 5,9 бе регистрирано в Хаити късно снощи, предаде ДПА. Епицентърът на труса бе на 20 км северозападно от град Пор дьо Пе на 15,3 км дълбочина, съобщи Геофизичният институт на САЩ, предава БТА. Според медийни информации в няколко града има срутени или сериозно пострадали сгради. Страната бе ударена от земетресение с магнитуд 7 през 2010 г., в което загинаха над 220 000 души.", "date": "2018.10.07", "title": "Земетресение с магнитуд 5,9 разтърси Хаити"}
{"url": "https://www.24chasa.bg/novini/article/7089678", "text": "Сто четирийсет и седем милиона бразилци гласуват днес за президент, парламент и губернатори, предаде Франс прес. Според Централната избирателна комисия точният брой на имащите право на глас на тези избори е 147 306 275 души, предаде БТА. Гласуването е задължително за хората от 18 до 70 години и по избор за навършилите 16 г., тези над 70 г. и за неграмотните. Днешният вот трябва да определи кой ще е новият президент на Бразилия и приемник на сегашния държавен глава Мишел Темер. Основните претенденти за президентския пост са Жаир Болсонаро, за когото се очаква да гласуват около 32 процента от избирателите, и Фернандо Адад (с прогнозен резултат от 22 процента от гласовете). Освен за президент бразилците гласуват днес за губернатор на всеки един от 27-те щата на Бразилия, за членове на долната камара на бразилския парламент и за две трети от местата в 81-членния Сенат. Втори тур на президентските избори и на изборите за губернатори ще се проведе на 28 октомври в случай, че никой от кандидатите не събере абсолютно мнозинство. Гласуването в избирателните секции ще се проведе с помощта на електронни устройства, на които избирателите ще въвеждат кода на партията и кандидата, когото подкрепят, посочва Франс прес. В Босна и Херцеговина днес ще се произведат общи избори, на които гражданите ще избират представители в трите нива на властта, съобщи МИА. В изборите ще участват общо 128 политически субекта, от които 53 политически партии, 36 коалиции и 46 независими кандидати. В изборните листи фигурират имената на 7497 души, които искат да бъдат част от властта. Гласоподавателите ще избират днес членове на председателството на Босна и Херцеговина, депутати в парламента на Босна и Херцеговина, депутати в Камарата на представителите на парламента на Федерацията Босна и Херцеговина, депутати в Народното събрание на Република Сръбска. Ще се гласува за президент на РС, за двама вицепрезиденти на тази част на Босна и Херцеговина и за представители в парламентите на десетте кантона на Федерацията Босна и Херцеговина. Право на глас имат малко над 3,3 милиона избиратели. Този брой предизвиква полемики, тъй като по време на преброяването през 2013 г. в Босна бе установено, че има около 3,5 милиона жители.", "date": "2018.10.07", "title": "Избори в Бразилия и Босна и Херцеговина днес"}
{"url": "https://www.24chasa.bg/novini/article/7089680", "text": "Американският президент Доналд Тръмп приветства успешното назначаване на Брет Кавано за съдия във Върховния съд. На политически митинг в Канзас той заяви, че това е \"историческа нощ\" и \"огромна победа\", предаде ДПА. \"Не давайте кибрит на подпалвач и не давайте властта на гневна левичарска паплач\", заяви Тръмп. \"Демократите станаха твърде крайни и твърде опасни, за да управляват\", предава БТА. Тръмп бе в Канзас, за да заяви подкрепа за местни кандидати на междинните избори следващия месец. \"Всеки от вас ще има шанса след четири седмици да даде своята присъда\", каза той пред ликуващото множество. Някои от хората, дошли на митинга, носеха червени шапки с надпис \"Да направим Америка отново велика\".", "date": "2018.10.07", "title": "Тръмп за назначението на Брет Кавано: Историческа нощ и огромна победа"}
{"url": "https://www.24chasa.bg/novini/article/7089810", "text": "Съдия Николай Василев от Софийския районен съд оправда суданеца Межди Дандур, който нападна словестно съпругата на Волен Сидеров Деница след катастрофа в петък. Решението е било произнесено снощи, а поводът са процесуални нарушения, научи единствено \"24 часа\". Заради това Дандур незабавно е бил освободен от ареста. Той бе съден по указа за борба с дребното хулиганство зараи действията си от петък вечерта. След катастрофа, при която страничните огледала на неговия джип и тези на жената на Волен Сидеров се удариха, мъжът я догонил близо километър, за да се разправя за катастрофата. Дошли и негови приятели суданци за подкрепление, но до физически контакт не се е стигнало.", "date": "2018.10.07", "title": "Само в \"24 часа\": Съдия Василев оправда суданеца заради нарушения на правата му"}
{"url": "https://www.24chasa.bg/novini/article/7089809", "text": "Световноизвестната американска певица Тина Търнър разкрива в автобиографичната си книга, която предстои да излезе, че съпругът й станал донор на присадения й бъбрeк, предаде Асошиейтед прес, цитирана от БТА. Седемдесет и осем годишната звезда доверява, че отдавна имала проблем с бъбреците и към 2016 година те работели с 20 процента от капацитета им. Положението ставало все по-сериозно и се налагала трансплантация. \"Тогава моят съпруг Ервин Бах ме изненада, като ми заяви, че желае да ми дари един от бъбреците си\", пише Търнър. \"Бях шокирана от това невероятно благородно негово предложение\". Тина Търнър сключи брак с немския музикален продуцент Ервин Бах през 2013 година. Преди това те имаха дългогодишна връзка. Признанието за това как на певицата е бил присаден бъбрeк, дарен от съпруга й, е публикувано в автобиографията й \"Тина Търнър:Моята любовна история\", откъси от които бяха публикувани предварително от издателство \"Пенгуин букс\". В книгата певицата насърчава хората да даряват своите органи.", "date": "2018.10.07", "title": "Тина Търнър: Съпругът ми стана донор на \nприсадения ми бъбрек"}
{"url": "https://www.24chasa.bg/novini/article/7089828", "text": ". Тялото на младата жена е открито вчера. Сигнал за това е постъпил в 14.20 часа във Второ РПУ в Русе. Убийството е придружено с изнасилване и жесток побой, вследствие на който жената е обезобразена и задушена, съобщава dunavmost.com, като се позовава на информация от  . Виктория е съпруга на собственика на телевизия TVN и президент на интернет компанията Networx-BG Свилен Максимов. Тя води собствено предаване за мода в телевизията и се занимава и с бизнес заедно със съпруга си. Двамата имат дъщеричка, която тази година започна училище в 1-ви клас. В 13:00 часа окръжният прокурор Георги Георгиев и зам.-директорът на полицията Илиян Енчев ще дадат подробности по случая.", "date": "2018.10.07", "title": "Вижте брутално убитата журналистка в Русе Виктория Маринова (Снимки)"}
{"url": "https://www.24chasa.bg/novini/article/7089844", "text": "\"Съпругата ми можеше да бъде убита в момента, ако не беше излязла на бул.\"Симеоновско шосе\", а беше останала в тази тъмна, крива уличка, която няма осветление, където този получовек, този изрод, аз така ще го наричам, я засича. Как да запазим добрия тон, когато имаш застрашен живот, когато полицията не прави нищо? Тя беше го пуснала вече да си тръгва, когато аз пристигнах. Ако не беше дошъл екип на телевизията и аз, полицията вече го пускаше\". Това заяви пред Тв Европа лидерът на \"Атака\" Волен Сидеров,  \"От полицията ми обясниха, че не могат да ми дадат данните на този човек и че нищо не се е случило. През това време той ми показа среден пръст, изплези ми се в лицето, до него е полицаят - той не му прави забележка.  . Снимал се е с въоръжение и отдолу пише как обича да е на война и да убива. Това е един човек, който е абсолютно опасен. Аз тези данни ги дадох и на ДАНС. Неговите данни бяха тайна 4 часа. Накрая се разбра, че е суданец, който живее у нас\", обясни още Сидеров. \"Книжката му, с която го хванаха, беше невалидна. Преследва хора по булеварди, просто това е било като някакакъв екшън - той я засича, обръща цялото движение, полицията не идва през това време\", каза той. \"От МВР лъжат, аз ще искам сметка и от министъра на вътрешните работи. За пореден път се убеждавам, че МВР е една абсолютно прогнила система. Аз ще бъда против да се отделят толкова много пари, защото сега ще влезе бюджетът за гласуване и отново ще тръгнат да отделят милиард и нещо за една прогнила и корумпирана система\", заяви Сидеров. На котрааргумент от страна на водещата, че самият лидер на \"Атака\" е в това управление, той отвърна: \"Аз не съм в това управление. Аз съм в парламента, а в това управление са министрите, премиерът, вицепремиерите и останалите надолу по етажите. В Министерски съвет е тишина - като в църковен храм, докато в Народното събрание - фокусът е върху нас, а всъщност реалната власт е там. В парламентарната република реалната власт е в изпълнителната власт - там, където отиват милиардите, защото стотици милиони отиват в ДАНС. Аз съм против да се налива милиард в една прогнила система и ще настоявам от квотата на Патриотите човек на \"Атака\" да оглави МВР като министър. Единствено тогава може да се гарантира, че в тази система може да тръгне да се поставя някакъв ред. Имам и кандидатура, имам и хора, които ще застанат като екип. Имам готовност, имам и концепция. Аз ще поставя въпроса пред премиера\", каза лидерът на \"Атака\". \"Ще поставя пред премиера въпроса дали трябва МВР да бъде в квотата на \"Атака\". Аз смятам, че трябва да бъде. Защото в момента от моите коалиционни партньори Красимир Каракачанов е вицепремиер по обществения ред, силовите министерства, т.е. той надзирава МВР. Той до мемента не се е обадил. Не става въпрос за махане на един човек, а става дума за смяна на концепцията. Ние си унищожихме армията. Имаме над 65 000 служещи в полицията\", добави Сидеров. \"Заплашена е съпругата ми, все още даже не знам подробсноти за случилото се. Научавам, че тя е била преследвана вероятно с идеята тя бъде убита. Какво да си помислиш, когато му извадиш профила и видиш, че той е с оръжие? Снощи говорих с шефа на ДАНС Димитър Георгиев и той ми каза: \"Нищо не може да се направи, ще видим, ще проучим\". Този човек в момента е на свобода, аз какво да очаквам, да се затворя, да се заключа в нас?\", обясни лидерът на \"Атака\" - \"На МВР и на ДАНС не вярвам\". За оказаната подкрепа при избора на Младен Маринов от страна на партията на Сидеров той каза: \"Защото премиерът е предложил кандидат за министър и аз съм коректен коалиционен партньор. Аз иначе не съм съгласен и критикувам много неща в това правителство\". \"Такива екземпляри наводниха Европа точно заради сбърканата политика на любимата приятелка на нашия премиер Меркел, с която много обичат да се снимат, и която казва на такива \"елате в Европа\". И те в Германия колят, убиват, изнасилват млади момичета и полицията там казва на жените: \"Моля ви, не излизайте вечер\", каза лидерът на \"Атака\" за суданеца, нападнал неговата съпруга. \"Ако не бях отишъл, той щеше да е изчезнал, сега нямаше да знаем кой е въобще и може би щеше да се случи нещо лошо\".  ", "date": "2018.10.07", "title": "Сидеров: Съпругата ми можеше да бъде убита. Ще настоявам човек на \"Атака\" да оглави МВР (Видео)"}
{"url": "https://www.24chasa.bg/novini/article/7089857", "text": "Ветеранът на американското кино и телевизия, актьорът Скот Уилсън, известен на широката публика с ролята си в телевизионния сериал \"Живите мъртви\", почина на 76-годишна възраст, предаде ТАСС. Според сайта TMZ Уилсън се е споминал в Лос Анджелис вследствие на усложненията от левкемията, от която актьорът е боледувал. По думите на представителя на Уилсън, Доминик Манчини, той си е отишъл от този свят без да страда в дома си в Лос Анджелис, предаде БТА. \"Той беше национално богатство за нашата страна и впечатляваше всички, които общуваха с него, със спокойния си глас и благ нрав\", изтъква Манчини. Роден в град Атланта, щата Джорджия, Скот Уилсън изигра над 80 роли през дългата си кариера в киното и телевизията. Ще се започмнят неговите екранни п ревъплъщения в ленти като \"Хладнокръвно\", \"Великият Гетсби\", \"Среднощна жега\", \"Пърл Харбър\" и др", "date": "2018.10.07", "title": "Почина актьорът Скот Уилсън"}
{"url": "https://www.24chasa.bg/novini/article/7089861", "text": "Държавният секретар на САЩ Майк Помпейо съобщи в Туитър, че се е срещнал със севернокорейския лидер Ким Чен Ун при посещението си днес в Пхенян, чиято цел бе да се преодолее застоя в ядрените преговори между двете страни, предаде Ройтерс, цитирана от БТА. Малко след като пристигна в Сеул след визитата в Северна Корея, Помпейо качи в Туитър снимка, на която са двамата с Ким, и написа: \"Имах добро пътуване до Пхенян за среща с председателя Ким. Ние продължаваме да реализираме напредък по споразуменията, постигнати на срещата на върха в Сингапур. Благодаря за гостоприемството, оказано на мен и моя екип от Държавния департамент\".", "date": "2018.10.07", "title": "Майк Помпейо се срещна с Ким Чен Ун"}
{"url": "https://www.24chasa.bg/novini/article/7089864", "text": "Политическо движение Действие на недоволните граждани (АНО) на чешкия премиер Андрей Бабиш - основната политическа сила в страната, спечели изборите за местни органи на властта кажи-речи в повечето административни центрове, но претърпя болезнен неуспех в столицата Прага въпреки скъпоструващата си кампания, информира Франс прес. АНО се наложи във всички регионални столици с изключение на Либерец, петия по големина град в страната, сочат съобщените днес официални резултати. Вотът, осъществен в петък и събота, се разглежда като първо изпитание за миноритарния кабинет на партията след назначаването му през юни, предава БТА. Чехия се дели на 13 региона, един от които е Прага. На местните избори през 2014 г. АНО се наложи в 9 от 13-те регионални центъра, включително в столицата. В Прага - град със статут на регион, традиционна крепост на десницата, центристкото движение на Бабиш - много богат бизнесмен, обявил се срещу имиграцията и корупцията, се нарежда този път едва на пето място. АНО бе изпреварено от дясната Гражданска демократична партия (ГДП), антисистемната Чешка пиратска партия, инициативата \"Прага - на самата нея\" и десноцентристката коалиция \"Обединени сили за Прага\". Бабиш следеше с особено внимание вота в Прага, където досегашният кмет Адриана Кърначова от неговата партия АНО не се кандидатира тази година за поста. Действията й бяха остро критикувани по-специално заради транспортните проблеми на града и малкото жилища на достъпни цени. \"Трябва да спечеля в Прага. Прага отново добива ключово значение\", заяви Бабиш преди вота. Според печата АНО е похарчила близо 150 милиона крони (5,8 милиона долара) за своята кампания - сума, многократно надхвърляща средствата, изразходвани от другите големи партии, отбелязва АФП. Бюджетът на Пражката община - седмия по богатство регион в ЕС според Евростат, възлиза на около 70 милиарда крони (2,7 милиарда евро) и надминава този на някои министерства. Първата реакция на Бабиш след вота бе да приветства изхода от надпреварата, означаващ според него \"голям успех за нашето движение\". Той увери, че посредственият резултат на Чешката социалдемократическа партия, младши партньор в управляващата коалиция, няма да се отрази на сътрудничеството й с АНО. \"Не предвиждам никакви промени в кабинета\", заяви той снощи пред журналисти. Двете политически сили заедно разполагат едва с 93 от общо 200 кресла в долната камара и успяха да формират управляваща коалиция само благодарение на подкрепа от комунистите, напомня АФП. Критиците на Бабиш го упрекват по-специално във връзка с обвинения срещу него в злоупотреба с европейски средства, заради някогашното му членство в компартията и предполагаемото му сътрудничество с тайната полиция на режима отпреди 1989 г., което той отрича. Първият тур от проведените успоредно с общинските частични избори за Сенат - за една трета от състава на горната камара (27 от 81 места), показа, че ГДП ще изпрати на втория тур (12-13 октомври) 11 кандидати, АНО - 10, а петима ще представляват Комунистическата партия на Чехия и Моравия, допълва агенцията.", "date": "2018.10.07", "title": "Общинските избори в Чехия: победа с горчив привкус за Андрей Бабиш"}
{"url": "https://www.24chasa.bg/novini/article/7089866", "text": "Румънците гласуват днес за втори ден на референдума в Румъния за промяна на конституционната дефиниция на семейството, предаде Асошиейтед прес. Според промяната формулировката \"брак между двама съпрузи\" следва да бъде заменена с \"брак между мъж и жена\". По данни на Централната избирателна комисия (ЦИК) на Румъния 5,72 процента от избирателите са упражнили правото си на глас вчера. За да бъдат признати резултатите за валидни, трябва да гласуват най-малко 30 процента от имащите право на глас, предава БТА. Решението за организиране на допитването бе взето, след като гражданското движение \"Коалиция за семейството\" събра подписите на 3 милиона румънци и внесе инициативата в парламента, а Конституционният съд даде зелена светлина за планираната промяна в конституцията. Решението бе подкрепено от влиятелната Румънска православна църква. Очаква се по време на днешните служби в църквите свещениците да отправят призиви към вярващите да гласуват на референдума, посочва АП.", "date": "2018.10.07", "title": "Румъния втори ден гласува за промяна \nна дефиницията на семейството в конституцията"}
{"url": "https://www.24chasa.bg/novini/article/7089870", "text": "Трима загинаха вчера и седмина бяха ранени при експлозия в жилищен блок в Кишинев. Това съобщи след заседание на комисията по извънредни ситуации в молдовското вътрешно министерство шефът на генералния полицейски инспекторат Александру Пънзар, предаде ТАСС. Спасители са открили телата на жена и дете под развалините на 14-ия етаж. Третият загинал е възрастен мъж, починал в болница от получените травми, предаде БТА. В болница са били настанени и седмината пострадали, включително спасител, върху когото е паднала бетонна конструкция. В момента там остават само двама - спасителят и жена с тежки изгаряния и други травми, уточни здравната министърка Силвия Раду. Според говорителката на управлението по извънредни ситуации в министерството Лилиана Пушкашу предварителни данни сочат, че на 16-ия етаж от сградата е експлодирала газова бутилка, използвана незаконно за огрев на жилища, чийто проект предвижда електрическо отопление. Пострадали са апартаментите от 13-и до 18-и етаж и някои междуетажни прегради, посочи шефът на гражданската защита в Молдова Михаил Харабаджиу. По думите на хора от блока под развалините може да са останали още най-малко трима души. Пънзар обаче уточни, че тези данни са съмнителни, доколкото мнозина собственици на жилища са в чужбина и са давали апартаментите под наем. Евакуираните жители на блока са временно настанени в обществени сгради, където за тях се грижат лекари и психолози. За блока е осигурена полицейска охрана с цел недопускане на мародерство, каза Пънзар.", "date": "2018.10.07", "title": "Експлозия в жилищен блок в Кишинев, трима загинаха, 7 са ранени"}
{"url": "https://www.24chasa.bg/novini/article/7089875", "text": "Турският министър на финансите Берат Албайрак съобщи днес, че следващата седмица ще представи силна програма за борба с инфлацията, предаде Ройтерс, като се позовава на Анадолската агенция. По данни на Турския статистически институт, обявени тази седмица, годишната инфлация е скочила до близо 25 процента през септември - най-високото ниво от края на 2003 г., предава БТА. Албайрак посочи днес още, че икономическият ребаланс е започнал и няма да има никакъв компромис по отношение на бюджетната дисциплина.", "date": "2018.10.07", "title": "Турският министър на финансите с програма за борба с инфлацията следващата седмица"}
{"url": "https://www.24chasa.bg/novini/article/7089879", "text": "Астрономи от Лайденския университет в Холандия откриха близо до Млечния път звезди, които вероятно са се формирали в друга галактика, пише сп. Monthly Notices of the Royal Astronomical Society. Учените потърсили бързо движещи се обекти сред 7 милиона звезди. За целта анализирали получените с космическия телескоп \"Гая\" данни за местоположението, паралакса, движението и лъчевата скорост на звездите. Това позволило да се определи общото разпределение на скоростта за всички светила. Били идентифицирани звезди, чиято скорост е достатъчно голяма, за да може гравитацията на Млечния път да бъде преодоляна с 50-процентна вероятност, предава БТА. След тази селекция учените открили 20 звезди, които могат да преодолеят гравитацията на нашата галактика с 80-процентна вероятност. Преценката на орбитите им показала, че сред тях няма звезди, които се движат със свръхголяма скорост и биха могли да стигнат до центъра на Млечния път. Били констатирано, че 7 от 20-те звезди се движат встрани от галактичния диск. Траекториите на останалите 13 обекта са встрани от галактиката, включително орбитите на двете най-бързи звезди, които се движат със скорост 700 км/сек. По мнението на учените, тези светила принадлежат към популация извънгалактични звезди и може да са \"долетели\" от далечни галактики.", "date": "2018.10.07", "title": "Откриха звезди от друга галактика край Млечния път"}
{"url": "https://www.24chasa.bg/novini/article/7089883", "text": "Американски представител заяви, че днешното посещение на държавния секретар Майк Помпейо в Северна Корея е било \"по-добро от последния път\", но са нужни по-нататъшни усилия, предаде Ройтерс. Анонимният служител, който е бил член на делегацията на Помпейо, заяви, че известен напредък е бил постигнат по време на четвъртата визита на Помпейо в Северна Корея, която включваше среща лидера Ким Чен Ун, но добави: \"Това ще бъде дългосрочно усилие\", предава БТА.", "date": "2018.10.07", "title": "Член на делегацията на Помпейо: Посещението му в Пхенян беше по-добро от последния път"}
{"url": "https://www.24chasa.bg/novini/article/7090049", "text": "БСП пое курс към властта и сега търсим съюзници. Това каза лидерът на столичните социалисти Калоян Паргов в предаването \"Европа сутрин\" по телевизия \"Европа\" днес. \"БСП е наясно с посоката, в която трябва да върви. На фона на политическата криза, тя е само една - курс към властта и търсене на съюзници, категоричен беше той. - Търсим подкрепа и разширяване на влиянието. \"Визия за България\" е добър инструмент, който ни дава възможност за диалог с представители на различни браншове и гилдии, с хората. Този проект трябва да начертае пътя за развитие на България, защото сегашният икономически модел на държавата е изчерпан. Това признание направи и самият вицепремиер Томислав Дончев при откриването на Пловдивския панаир. Тоест, ако от ГЕРБ признават, че икономическият модел на държавата е изчерпан, очевидно България се нуждае спешно от нова визия\". Това съобщиха от пресцентъра на БСП-София. Според Калоян Паргов, невъзможността на управляващите да се справят с проблемите и да овладеят ситуацията в държавата вече е съвсем очевидна. \"Явно вървим към политическа криза, в която единственото решение е премерване на силите на политическите партии, тоест предсрочни парламентарни избори, коментира лидерът на БСП - София. - Социалното напрежение нараства в следствие на повишението на цената на газа. То ще рефлектира и върху цената на парното, а по-късно и на тока, нека не си правим илюзии, че ще се размине. При приемането на Бюджет 2018 инфлацията беше 2,5%, а сега гони 4%. Ръстът на цените изпреварва ръста на доходите и този факт няма как да не доведе до напрежение. А сме на прага на зимата, която ще бъде тежка. Предвид всички тези фактори, БСП се готви активно за предсрочни избори. На срещите ни с хората при представянето на \"Визия за България\" чуваме техния глас, той е най-важен за нас. Имаме предвид данните от проучванията на социолозите и политолозите, знаем различните мнения на всички по въпроса за предсрочни парламентарни избори, но най-важно за нас е какво мислят и усещат хората. Защото властта идва от хората\". Калоян Паргов добави, че за вота на недоверие БСП ще търси максимална подкрепа с цел той да е успешен. \"Имам предвид дори политически сили, които традиционно не ни подкрепят в този парламент. Ако колегите от \"Атака\" преценят, че има достатъчно аргументи, може да подкрепят този вот на недоверие. Както и останалите по-малки партии от управляващата коалиция, заяви той. - В момента работим по мотивите по вота на недоверие. Разглеждаме проблемите в здравеопазването в 10-годишен период назад. Всички помним, че точно здравеопазването беше „ахилесовата пета“ и на първото, и на второто правителство на Борисов. Министър на здравеопазването беше и продължава да е най-ветровитият пост. Това показва наличието на много проблеми, невъзможност да бъдат овладяни, както и неумение да бъдат открити адекватни решения. Тоест този вот на недоверие няма предвид само проекта за реформа, който предлага министър Ананиев сега. След като претендираш, че си управлявал добре през всичките тези години, трябва да можеш и да защитиш това твърдение. За съжаление, решението на партиите в парламента да подкрепят или не този вот е политическо, а не зависи от аргументите и фактите, с които се сблъскваме всеки ден\". Председателят на групата на БСП в СОС коментира и качеството на ремонта на централната столична улица \"Граф Игнатиев\", което предизвика обществено недоволство през седмицата и доведе до протест пред Столична община. \"След всичко, което се случи, вече истински съжалявам кмета Фандъкова. Тя демонстрира толкова добри намерения за София през тези 10 години кметуване, а нейният екип и администрацията в Столична община постоянно ги провалят, заяви Калоян Паргов. - В последната година не веднъж сме я предупреждавали за тези провали. Показвали сме й проблемите и липсата на експертиза у администрацията. Давали сме й доказателства за недоглеждане, за некачествено свършена работа на екипа й, но тя не чуваше нашите сигнали. А при свършен факт всички заедно констатирахме проблемите, до които води некомпетентната и некачествена работа. Ние, като опозиция, сме длъжни да посочваме слабостите, особено при изготвянето на проектите. Правили сме го публично, правили сме го и в лични срещи. Целта ни е да бъдем коректив и да посочваме нередностите, за да бъдат поправени. Не сме си поставяли задача да бъдем злостни самоцелно и постоянно да искаме оставки. Ролята ни е да принудим управляващите да работят за гражданите, след като са получили доверието им. Ние не искаме оставката на кмета Фандъкова, настояваме през последната година от нейното управление тя да понесе отговорността за онова, което е свършила, и след това да се оттегли\". Калоян Паргов добави, че през последната година са били развенчани три мита за управлението на ГЕРБ в София. \"Хората видяха и оцениха как ГЕРБ \"строи и гради\", заяви той. - Излезе на яве истината и за чистотата на въздуха. А приоритетът \"образование\" на управляващите в Столична община нареди София на последно място в Европа по удовлетвореност на гражданите от образованието и образователната инфраструктура. Това са \"видимите резултати\". И е нормално те да доведат до събуждане на гражданското общество в града ни. А тепърва предстоят скандали с други обекти - \"Света Неделя\", \"Кристал\"... В тази връзка с колегите от БСП в СОС ще поискаме от Дирекция \"Архитектура и градоустройство\" и от ресорните отдели в СО, да направят публични представяния на проектите възможно най-скоро. За да се запознаят гражданите с тях и ако имат претенции и съображения, да бъдат коригирани още преди да е започнал ремонтът\".", "date": "2018.10.07", "title": "Калоян Паргов: БСП пое курс към властта и сега търсим съюзници"}
{"url": "https://www.24chasa.bg/novini/article/7090060", "text": "Македонската полиция заяви, че е разбила престъпна група, която продавала нелегално монети, бижута и други ценни артефакти, откраднати от археологически обекти в различни части на страната, предаде Асошиейтед прес. Прокуратурата съобщи вчера, че са повдигнати обвинения срещу 13 души за незаконни дейности с \"изключително ценни\" предмети от културното наследство на страната. За седем от заподозрените е разпоредено да останат в предварителния арест за най-малко 30 дни, предава БТА. Говорителят на полицията Тони Ангеловски заяви пред журналисти вчера, че след продължило година разследване полицията е извършила акции в седем града, включително в столицата Скопие, при които са иззети множество моменти, скъпоценни и полускъпоценни камъни, бижута, скулптури, керамични и бронзови предмети. Той не уточни от кой период са предметите. Ангеловски заяви, че престъпната група е предлагала и продавала артефактите на хора от Албания, Турция и Гърция.", "date": "2018.10.07", "title": "Разбиха престъпна група в Македония, продавала нелегално антики"}
{"url": "https://www.24chasa.bg/novini/article/7090074", "text": "Италия заплаши да затвори летищата си на фона на информации, че южната германска провинция Бавария подготвя мащабна депортация на мигранти към италианска територия, предаде ДПА. Ако някой, в Берлин или Брюксел, планира да ни \"подхвърли\" десетки мигранти с неоторизирани чартърни полети, трябва да е наясно, че никое летище няма да е на разположение, каза италианският министър на вътрешните работи Матео Салвини днес, предава БТА. Затваряме летищата, точно както вече затворихме пристанищата, подчерта той. Служители на летището в Мюнхен посочиха пред ДПА, че баварските власти планират първата мащабна депортация към Италия през идните дни, която ще включва мигранти, пристигнали на германската граница, но регистрирани първо в Италия. Според източниците баварската полиция ще придружи чартърен полет, който да откара мигрантите в Италия, тъй като тя носи отговорността за предоставянето на убежище според Дъблинския регламент. Министерството на вътрешните работи на Бавария отказа да потвърди или отхвърли медийната информация.", "date": "2018.10.07", "title": "Италия: Ще затворим летищата си, ако има опит за депортация на мигранти от Германия"}
{"url": "https://www.24chasa.bg/novini/article/7090085", "text": "Пръстените на Сатурн съдържат много повече химикали, отколкото мислеха специалистите досега, съобщи в. \"Индипендънт\". Астрономи от университета на Канзас анализираха данни от космическия апарат \"Касини\" и установиха, че в пръстените на Сатурн има не само много вода, но и органичен материал. Освен това от най-вътрешния пръстен D пада градушка на повърхността на планетата. Количеството е много по-голямо от очакваното, предаде БТА. Откритието ще помогне да бъдат разбрани механизмите на образуване на Слънчевата система - как се оформират пръстените, колко време същуествуват, защо някои планети имат, а други не. Касини се разби в повърхността на Сатурн миналата година, но до последно събираше данни.", "date": "2018.10.07", "title": "Астрономи: Пръстените на Сатурн съдържат много повече химикали, отколкото мислехме"}
{"url": "https://www.24chasa.bg/novini/article/7090096", "text": "Гръцката полиция е арестувала двама души, заподозрени в участие в трафик на хора, след преследване в района на северния град Солун тази сутрин, съобщава в. \"Катимерини\". Задържани са и деветима мигранти и бежанци, които се намирали в колата. Полицаите се опитали да спрат автомобила, в който пътували 11 пътници, предава БТА. Шофьорът обаче отказал да спре и увеличил скоростта, като били разменени и изстрели. Превозното средство се блъснало в друга кола и мотоциклет, но никой не е пострадал.", "date": "2018.10.07", "title": "Гръция задържа двама предполагаеми трафиканти на мигранти в Солун"}
{"url": "https://www.24chasa.bg/novini/article/7090102", "text": "Севернокорейският лидер Ким Чен-ун и американският държавен секретар Майк Помпейо са се разбрали възможно най-скоро да се организира втора среща на високо равнище между двете страни, съобщи днес пресслужбата на южнокорейското президентство, цитирана от Ройтерс и БТА.  Южнокорейският държавен глава Мун Дже-ин се е срещнал с най-висшия американски дипломат след посещението му по-рано днес в Пхенян, което включваше среща с Ким. Държавният секретар казал на южнокорейския президент, че двамата с Ким са обсъдили стъпките за ядрено разоръжаване, които ще предприеме Северна Корея. Ким и Помпейо са дискутирали и въпроса за инспектирането на тези действия, за което призова Вашингтон, както и мерките, които ще вземат САЩ, уточни в изявление пресслужбата. Помпейо и Ким са се договорили също да се създаде работна група за обсъждане на процеса на денуклеаризация и на подготовката на втора среща между Ким Чен-ун и президента на САЩ Доналд Тръмп, допълни прессекретарят на Мун Дже-ин.", "date": "2018.10.07", "title": "Майк Помпейо и Ким Чен-ун се договориха  за втора среща на върха САЩ-КНДР"}
{"url": "https://www.24chasa.bg/novini/article/7090120", "text": "Българи масово остават без шофьорските си книжки в Румъния заради пътни нарушения, предупреждават от Министерството на външните работи (МВнР). Заради направени дори по-дребни нарушения на тамошния Закон за движение, през последната година и половина 344 българи са останали без книжки, като на някои от тях връщането на документите им отнема над година. В северната ни съседка за всяко пътно нарушение на закона може да бъде взето свидетелството за правоуправление на шофьора, предупреждават още от министерството, цитирано от tvn.bg. Преминаване на червен сигнал на светофара, непозволено изпреварване, отнемане на предимство, както и пресичане на непрекъсната осева линия или превишена скорост, са достатъчно основание на властите да отнемат книжка. Нови глоби за шофьорите предвиждат и гръцките власти. Забраната е да се шофира с джапанки. Промяната предвижда 50 евро глоба и отнемане на книжа за един месец. Причината за изискването да не се кара с чехли и всякакъв вид отворени обувки е рискът шофьорът да не може да реагира при нужда от бърза маневра. Затвор заплашва родните шофьори, ако се движат висока скорост в градовете, позволят си да водят МПС-то си без необходимата категория или имат над 2 промила алкохол. В затвора ще отиде всеки, които превиши скоростта в населено място с над 70 км/ч, ако в зона със забавено движение, превишението е с над 50 км/ч, както и в зона 30 при превишаване с над 60 км/ч. На топло ще бъдат и водачите, които забравят да включат светлините в нощта.", "date": "2018.10.07", "title": "Българи остават без шофьорски книжки в Румъния дори за по-дребни нарушения"}
{"url": "https://www.24chasa.bg/novini/article/7090116", "text": "Президентът на Русия Владимир Путин навършва днес 66 години. \"Той ще прекара този ден със семейство, роднини и приятели\", заяви прессекретарят Дмитрий Песков за ТАСС.  Рожденият ден на Путин, както при много от останалите хора, не попада сред официалните празници. Нито важната лично за него дата, нито неделята са причина за президента да отложи \"за утре\" въпросите, свързани с управлението на страната. В този смисъл държавният глава не може да се отдаде на празнуване, въпреки че понякога намира няколко дни за почивка. Неотдавна, например, президентът прекара съботния следобед на почивка в хакаската тайга, предаде \"Дарик\".  Путин, който заема най-високата държавна длъжност, просто няма от кого да поиска отпуск. Със сигурност и той има нужда да се откъсне от ситуациите в страната и по света, да избере ден за отдих на открито или в кръг от близки хора. Миналата година държавните дела го принудиха да прекара част от своя рожден ден на работно място далеч от Москва. Във въпросната събота той проведе оперативна среща с постоянните членове на руския Съвет за сигурност в Сочи.", "date": "2018.10.07", "title": "Владимир Путин навършва днес 66 години"}
