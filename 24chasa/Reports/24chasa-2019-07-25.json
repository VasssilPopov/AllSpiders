{"url": "https://www.24chasa.bg/novini/article/7576723", "text": "Електрическите тротинетки да се движат с максимална скорост от 20 километра в час. Това предлага Държавната агенция “Безопасност на движението по пътищата”, чийто председател е Малина Крумова. Агенцията иска регулация за тези превозни средства в Закона за движение по пътищата и Закона за пътните превозни средства. Оттам предлагат минимална възраст 14 г. за хората, които ползват тротинетки. Тогава обаче максимално допустимата скорост ще е 12 км в час до навършване на 16 г. Да бъдат разписани правила за задължителните предпазни средства при управление на електрически тротинетки - каски и светлоотразителни жилетки, а може би и наколенки, но това подлежало на дискусия, казват от агенцията. Другото изискване, което да влезе в закон, е по каква инфраструктура да бъдат карани тротинетките. В някои държави те са забранени на велоалеи, казаха от агенцията. Ще се дискутира и дали да се въвеждазадължителна регистрация и застраховки за електрическите тротинетки. Мотивът да се вкарат в регулация са няколкото инцидента с тях. Според агенцията има нужда от разработването на задължителни минимални правила за безопасното им движение. През последния месец агенцията е направила преглед на европейския опит в тази посока. Подходът на страните членки е различен - в някои от тях се предполага, че са пешеходци и им е позволено да се движат по тротоари и велосипедната инфраструктура, докато в други това е напълно забранено. Максимално разрешената скорост за тях също варира - между 18 км в час в Белгия, до 20 км в час във Франция и Германия. На места са въведени изисквания за регистрация, застраховка и задължителна минимална възраст на лицата, които ги управляват. “24 часа” писа, че в Дания правилата за движение по пътищата важат и за тротинетките, включително забраната за алкохол и наркотици. Заради липсата на единен чуждестранен подход и различната специфика в населените места агенцията инициира серия от експертни обсъждания с представители на местната власт и институции. Тя счита, че въвеждането на регламент за ползването им в максимално кратки срокове е належащо, особено имайки предвид, че много деца и подрастващи ги използват. В. “24 часа” вече писа, че София въвежда регламент за електрическитетротинетки, след като стотици столичани вече кръстосват улици, паркове и тротоари с двуколесните превозни средства, които са на мода в Западна Европа от няколко години насам. Освен това четири фирми - две български и две чужди, искат да започнат да предоставят под наем електрически тротинетки в столицата.", "date": "2019.07.25", "title": "Тротинетките със скорост до 20 км в час"}
{"url": "https://www.24chasa.bg/novini/article/7576610", "text": "Във връзка с усложнената епизоотична обстановка в България и превенцията за разпространение на заболяването Африканска чума по свинете, Българската агенция за безопасност на храните (БАБХ) припомня, че изискванията за храненето на животните важат за всички лица, които отглеждат и се грижат за животни, включително и за задоволяване на нуждите на собственото домакинство. Прилагането на мерките по отношение условията за храненето на животните са определени в Закона за фуражите. Това се отнася и за т.нар. „заден двор“, в който се отглеждат прасета, информират от БАБХ.  Препоръки по отношение на задълженията на стопаните и храненето на животните в „заден двор“ са дадени и от екипа за спешни действия на Европейската комисия и са съобразени със Стратегията на Европейския съюз за борба със заболяването Африканска чума по свинете. Комбинираните фуражи в България, в по-голямата си част, се предлагат гранулирани, като процеса се извършва при температура над 70 °C, което убива вируса на АЧС. Със Закона за фуражите се забранява храненето на животните с фуражни суровини, които са получени от преработката на странични животински продукти като се спазва изцяло забраната, въведена с Регламент на ЕС (Регламент (ЕО) № 999/2001). Забранява се храненето на животните с кухненски отпадъци или с фуражни суровини, съдържащи кухненски отпадъци или получени от кухненски отпадъци. Не е позволено и храненето на селскостопански животни със зелена трева, директно чрез паша или чрез окосена зелена маса от земя, която е торена с органични торове или подобрители на почвата, различни от оборски тор. Животните не трябва да се пускат на паша на тези земи минимум 21 дни след наторяването. При хранене на животни лицата, които ги отглеждат, трябва да спазват изискванията за съответните дейности, определени в Регламент (ЕО) № 183/2005 за хигиената на фуражите. Съгласно Закона за ветеринарномедицинска дейност, общинските съвети определят с наредба обема на животновъдната дейност и местата за отглеждане на селскостопански животни по смисъла на Закона за животновъдството на територията на съответната община. Там е посочено, че кметовете и кметските наместници са задължени да осъществяват контрол за спазване на Наредбата. Прилагането на мерките за превенцията за разпространение на заболяването Африканска чума по свинете е отговорност на всички заинтересовани страни. Съдействието и сътрудничеството на всички институции, включително органите на местната власт, е решаващо в усложнената епизоотична обстановка. От БАБХ призоваваме всички граждани да подават сигнали на горещия телефон на Агенцията 0700 122 99 в случаите, когато станат свидетели на неспазване на изискванията, посочени по-горе.", "date": "2019.07.25", "title": "БАБХ: Забраните важат и за свинете в \"задния двор\""}
{"url": "https://www.24chasa.bg/novini/article/7576623", "text": "Коалицията “Обединени патриоти“ разпространи до медиите декларацията за изключването на ПП \"Атака\" от \"малката коалиция\". Ето пълния текст: \"На проведена среща днес, 25.07.2019 г. партиите от КП “Обединени патриоти“, а именно: НФСБ, ВМРО-БНД, Средна европейска класа и СПС „Защита“ констатираха следните факти: - Повече от година ръководството на ПП „Атака“ води системна война срещу единството на патриотичните сили чрез постоянни атаки и клеветнически кампании срещу партньорите си от КП “Обединени патриоти“, с което минимизира влиянието на коалицията и дискредитира образа й пред обществото; - С действията си в рамките на коалиционния съвет с ГЕРБ и в работата на Парламента нейните представители блокират опитите да бъде проведен дебат и постигнати действия по възлови политики от важност за избирателите на ОП; - Представителите на „Атака“ саботират системно работата на Съвета на коалиция „Обединени патриоти“ и парламентарната група, като по този начин правят невъзможно нейното реално функциониране; - Изявленията на Волен Сидеров, председател на ПП „Атака“ в подкрепа на циганските безобразия, както и за стратегическо сближаване с Република Турция, чийто президент недвусмислено заявява претенции към изконни български територии, говорят за сериозно идеологическо отдалечаване от платформата, с която бе създадена КП “Обединени патриоти“; - Към всичко това следва да добавим нежелание не само за политически диалог с партньорите в коалицията, но и за нормално човешко общуване от страна на ръководството на ПП „Атака“, самоизолация на нейните представители и често неприемливо за обществото поведение. Всичко това води партиите, подписали настоящата декларация, до извода, че ПП „Атака“ отдавна не е част от коалицията и патриотичното пространство като цяло. Очевидно в “Обединени патриоти“ нейните представители са видели шанс за политическо оцеляване в момент, в който партията им сама не би могла да прескочи бариерата за 44-то Народно събрание, а след изборите следват само собствените си интереси. За нас, представителите на НФСБ, ВМРО-БНД, СЕК и СПС „Защита“ единството на патриотите продължава да бъде кауза! С настоящата декларация обявяваме запазването на коалиция “Обединени патриоти“ без самоизключилата се ПП „Атака“. С подписан анекс към коалиционното споразумение се заявява устойчивостта на коалицията и желанието й да продължи изпълнението на приоритетите, с които се яви на изборите през 2017 г. и които намериха място в споразумението за управление с ГЕРБ и управленската програма. Оставаме отворени за сътрудничество с други патриотични формации, както и с членове и симпатизанти на ПП „Атака“, които не споделят водената от ръководството на партията политика. Всички те ще бъдат приети като съмишленици, а гражданската им енергия - оползотворена за защита на националните интереси и благото на Родината! БЪЛГАРИЯ НАД ВСИЧКО!\".", "date": "2019.07.25", "title": "Вижте декларацията на Обединени патриоти за изключването на \"Атака\" от коалицията"}
{"url": "https://www.24chasa.bg/novini/article/7576630", "text": "Всички ранени войници, които пострадаха в катастрофата край сръбския град Вране днес към 13.30 часа местно време, са извън опасност за живота и са откарани в Здравния център във Вране, съобщи Танюг, цитирана от БТА.  Вестник \"Блиц\" допълва, че двама са ранени по-тежко. Автобус на частен превозвач, в който пътуваха 23 войници от 21 батальон за свръзка на сухопътните сили, които се връщаха от редовна задача, по неясни засега причини се преобърна до хълма Пържара, близо до Вране. За малко е избегната голяма трагедия, защото автобусът не е полетял в каньона на река Вранска, а е спрял на кръстовището, допълва вестникът. Около 10 автомобила на Бърза помощ са на мястото, за да окажат помощ на ранените. Ранените войници са приети в Здравния център във Вране, където се извършват медицински прегледи и им се оказва необходимата медицинска помощ. Причината за катастрофата още не е известна. На мястото се виждат следи от изтекъл бензин и счупени стъкла. Стъклото на задната част на автобуса е счупено и се предполага, че войниците са успели да излязат оттук от автобуса. На мястото освен линейки са изпратени пожарникари и следователски екипи.", "date": "2019.07.25", "title": "Няма опасност за живота на ранените войници в катастрофата край Вране"}
{"url": "https://www.24chasa.bg/novini/article/7576654", "text": "Ирландският премиер Лио Варадкар заяви днес, че само от Лондон зависи дали ще излезе от ЕС без сделка и добави, че се надява британският премиер Борис Джонсън да не вземе подобно решение, предаде Ройтерс. \"Излизането без сделка е британска заплаха\", каза Варадкар след последното съвещание на ирландското правителство преди лятната ваканция, предаде БТА. \"Надявам се новият британски премиер да не е избрал излизане без сделка, но това ще зависи от тях\", заключи той. Варадкар каза, че не възнамерява да говори с Джонсън по телефона, а очаква да се срещне с него лично. Правителствените лидери на Шотландия и Уелс призоваха днес новия консервативен британски премиер Борис Джонсън \"незабавно да изключи Брекзит без сделка\", за избягване на \"катастрофалните последици\" за двете британски области, предаде ДПА. В съвместно писмо до Джонсън шотландският първи министър Никола Стърджън и уелският й колега Марк Дрейкфорд призоваха също за втори референдум за Брекзит. \"Би било безотговорно за британското правителство да планира хаотично напускане без сделка и ви призоваваме да отхвърлите ясно и недвусмислено тази възможност колкото се може по-скоро\", заявяват Стърджън, която е водач и на Шотландската национална партия, и Дрейкфорд, оглавяващ Лейбъристката партия на Уелс. Те изразиха готовност да агитират Великобритания да остане в Европейския съюз, ако бъде произведен повторен референдум.", "date": "2019.07.25", "title": "Ирландският премиер: От Лондон зависи дали ще излезе от ЕС без сделка"}
{"url": "https://www.24chasa.bg/novini/article/7574816", "text": "В САЩ се прави разлика между прокурорите на Съединените щати и окръжните прокурори. Щатските прокурори разследват и представляват САЩ в наказателни производства за нарушаване на федералния закон. Те се назначават от президента с одобрението на Конгреса за срок от 4 г., като е възможно повторно назначаване. Областните прокурори са отговорни за преследването на престъпления в съответната област, които не са под юрисдикцията на прокуратурата на САЩ или други федерални агенции. Тъй като наказателното правосъдие в САЩ е въпрос на принцип за отделните щати, областните прокурори преследват повечето от наказателните дела. В повечето щати районният прокурор се избира, но има и възможност за назначаване. Министерството на правосъдието е орган на федералното правителство, чиито функции са контрол за изпълнение на законите и осигуряване на честен и безпристрастен съд. Практически той е адвокат на държавата. Оглавява се от главен прокурор, който се избира от Сената по предложение на президента и член на кабинета. На министерството са подчинени федерални правоохранителни органи като ФБР, Маршалската служба на Съединените щати, Федералната агенция за борба с наркотрафика (DEA) и Федералната агенция по алкохола, тютюна и огнестрелните оръжия (ATF). Първоначално службата “Главен прокурор” е учредена по силата на Закона за съдебната власт от 1789 г. за едно лице на непълна заетост, но постепенно се разраства с бюрокрацията. В определен период от време главният прокурор е предоставял правни съвети на Конгреса на САЩ, както и на президента, но тази практика се преустановява към 1819 г. поради голямата натовареност. В Съветския съюз прокуратурата притежаваше несъразмерно голяма власт. Нейните задължения включваха не само защита на интересите на държавата в наказателното производство, но и контролираше работата на администрацията и съдилищата. По този начин тя бе значително по-силна от съдиите. След промените тази силна позиция трябваше да се отслаби и балансът в разделението на властите да се върне. Правомощията на прокурора бяха съкратени, правата на подсъдимия в наказателното производство значително се засилиха. Въпреки това руската прокуратура остава несъразмерно силна институция с широки правомощия. Основното оплакване от нея е, че съдиите прилагат решенията на прокурора без коментар. Оправдателните присъди след повдигане на обвинение са изключение. Броят им се увеличи до известна степен след въвеждането на съдебните заседатели. От предишните времена е останало и правилото прокуратурата да провежда граждански съдебен процес, когато обвиняемият не е в състояние да упражнява правата си. Освен това прокуратурата продължава и до днес да може да обжалва окончателна присъда и да повтори процедурата по разследване и повдигане на обвинение. Това е обект на постоянна критика от Европейския съд по правата на човека. Важна роля в политическия процес в страната играе и Следственият комитет на Руската федерация под ръководството на Александър Бастрикин, създаден през 2007 г., който бе изваден от прокуратурата. Той разследва предполагаемите престъпления на политически опоненти и се превърна в допълнителен стълб на властта през последните години.  За разлика от България в Германия прокуратурата, макар и йерархично структурирана, не предоставя цялата власт в ръцете на един главен прокурор, а разпределя контрола между прокуратурите в различните провинции. Законът в Германия изисква от прокуратурата да “идентифицира не само обстоятелствата около тежестта, но и обстоятелствата, които могат да доведат до оневиняване или смекчаване на тежестта на обвинението”. Тъй като прокуратурата в Германия почти те се правят от полицията. В рамките на около десет седмици разследването трябва да е готово и документацията по него се предава на прокурора. Той решава дали са необходими още проучвания, дали събраните доказателства стигат за повдигане на обвинение или пък за затваряне на проверката. Прокуратурата, като изпълнителен орган, е независима от съдилищата и нито е по-висша, нито подчинена на съдиите. За разлика от съдилищата, тя е съставена от държавни чиновници и е йерархично структурирана. Тъй като Германия е федерация, държавните ѝ органи са сложно структурирани. Федералният главен прокурор към Федералния върховен съд е най-висшестоящият прокурорски орган в областта на националната сигурност в Германия. Той - терористични актове, измяна или шпионаж. Задълженията на федералния главен прокурор също включват преследване на престъпленията по Международния наказателен кодекс. Федералният главен прокурор оглавява федералната прокуратура към Федералния върховен съд. Той ръководи и контролира дейността на федералните прокурори, главните прокурори и по-долустоящите прокурори. От своя страна дейността на федералния главен прокурор се контролира от федералния министър на правосъдието. Министърът обаче няма правомощия да контролира дейността и да дава указания на прокурорите на федералните провинции. За наказателното преследване на обикновени престъпления са компетентни прокурорите на федералните провинции. Федералният главен прокурор на федерално равнище и прокурорите на равнище федерални провинции са различни и независими един от друг органи. Няма йерархия между федералното равнище и това на федералните провинции. Всички 16 федерални провинции имат собствени прокуратури. Във Великобритания държавното обвинение са нарича Кралска прокурорска служба. Тя е независим орган, отговорен за повдигане на обвинения по наказателни дела, които се разследват от полицията в Англия и Уелс. Работата ѝ е разделена в 42 прокурорски района, като всеки един се ръководи от старши прокурор. Формално нейната дейност се наблюдава от главен прокурор, който се назначава от премиера. Той обаче няма право да се меси в пряката работа на прокурорите, които са независими, тъй като е член на правителството. Неговото основно задължение е да дава правни съвети на кабинета и да отчита свършеното от прокурорската служба пред парламента. В някои по-специални случаи може да представлява държавата и короната в съда, както и единствен да дава разрешение да се разследват. Кралската прокуратура има 4 специализирани отделения – за организирана престъпност, за тероризъм, за борба с измамите и за специални престъпления. Освен това поддържа телефонна линия, на която полицаите могат да получат съвет по дадено разследване в извънработно време. Кралските прокурори обаче решават кой случай да стигне до съд и внасят обвинение. Те имат статут на държавни служители и се назначават с открит конкурс. Кандидатите трябва да са юристи с придобита квалификация в Англия и Уелс и разрешително за практикуване или пък да са вписани в Английската адвокатска колегия, като са преминали задължителен стаж като адвокати. В Италия Върховният касационен съд е този, който се произнася в сферата на наказателното и гражданското право за правилното прилагане на законите от страна на апелативните и на другите съдилища. Шефът на касационния съд е магистрат номер 1 на Италия. Вътре в касационния съд има и Главна прокуратура, която има задачата да изразява мнението си на отделните съдебни секции, преди те да вземат решения. Главната прокуратура е функционалният, а не йерархичният връх, на териториалните прокуратури. Тя сътрудничи с касационния съд при формулирането на решенията и заключенията, но също и при разрешаването на спорове, свързани с компетентността на различните прокуратури, както и с дисциплинарни действия срещу персонала на магистратурата, и за надзор на дирекция “Антимафия”. Начело има главен прокурор, който по ранг е вторият магистрат на републиката и той се номинира, подобно на шефовете на съдебните служби, от Висшия съдебен съвет. Министърът на правосъдието трябва да даде съгласието си за избора на съвета, но няма власт нито за предложения, нито за номиниране. Главният прокурор, както и шефът на касационния съд са членове на Висшия съдебен съвет. В йерархията след главния прокурор се нареждат добавен прокурор, на когото главният делегира някои функции, петима главни адвокати и 60 заместници. В Италия президентът на републиката оглавява Висшия съдебен съвет. Президентът е член на ВСС, така както и председателят на Висшия касационен съд и главният прокурор на Касационния съд. Другите 24 членове се избират – две трети от всички магистрати, а една трета от парламента. Мандатът е 4 г. и след тяхното изтичане съответният магистрат не може да бъде преизбран веднага.", "date": "2019.07.25", "title": "Как действат прокуратурите по света"}
{"url": "https://www.24chasa.bg/novini/article/7576670", "text": "Исканията за промяна на споразумението за Брекзит, формулирани днес от новия британски премиер Борис Джонсън, са неприемливи и ЕС трябва да се подготви за излизане без сделка на Обединеното кралство от съюза. Това предупреждение отправи днес преговарящият на ЕС за Брекзит Мишел Барние, предаде Франс прес. Борис Джонсън поиска днес от ЕС да преосмисли позицията си за отказ от предоговаряне на сделката за Брекзит и анулиране от нея на клаузата за ирландския предпазния механизъм, предава БТА. \"Това очевидно е неприемливо и не е в пълномощията на Европейския съвет\", казва Барние в имейл, адресиран до представителите на останалите 27 страни членки на ЕС.", "date": "2019.07.25", "title": "Барние: Исканията на Джонсън за Брекзит са неприемливи"}
{"url": "https://www.24chasa.bg/novini/article/7576698", "text": "Украинските власти са освободили  , предаде Ройтерс, като се позова на агенция РИА, която на свой ред цитира руското посолство в Украйна. По-рано Украйна съобщи, че е задържала руски танкер за негово предполагаемо участие в задържането на три украински кораба от Русия през ноември миналата година в Керченския проток. Москва заплаши днес, че ще има последствия, ако руските граждани са \"взети за заложници\", предава БТА. Моряците от задържания в Измаил руски танкер се връщат у дома, а самият кораб остава в Украйна, каза за ТАСС представител на руското посолство в Украйна, без да съобщи подробности. Членовете на екипажа са били разпитани и след това освободени. Службата за сигурност на Украйна (ССУ) съобщи по-рано днес, че е задържала в Измаил руския танкер \"Ника спирит\", разпознат като танкера \"Нейма\", който според нея бил блокирал украинските кораби при инцидента в Керченския пролив. ССУ посочи, че задържаният съд \"е признат за веществено доказателство и се подготвя официално искане в съда за ареста му\". На кораба са извършени упълномощени от украински съд следствени действия - обиск, конфискуване на документи, записи на разговори по радиото по време на конфликта в района на Керченския пролив, бордови дневници, отбеляза впоследствие службата. В комюнике на ССУ, цитирано от Франс прес, се казва, че танкерът е пристигнал вчера в пристанище Измаил. АФП пояснява, че Измаил се намира в устието на река Дунав, в района на Одеса. Според украинския журналист Юрий Бутусов танкерът пътувал към Измаил, за да му бъде направен ремонт и не превозвал товар. Задържането и проверката му били одобрени снощи от украинския президент Володимир Зеленски, каза журналистът, специализиран в теми, свързани със сигурността.", "date": "2019.07.25", "title": "Украйна освободи екипажа на задържания в Измаил руски танкер"}
{"url": "https://www.24chasa.bg/novini/article/7576701", "text": "Премиерът на Северна Македония Зоран Заев информира днес от парламентарната трибуна, че е съобщил в МВР за заплаха, която била изпратена в социалните мрежи в коментар след пресконференцията му с еврокомисаря Йоханес Хан, съобщи МИА, цитирана от БТА.  \"Само куршум за теб, копеле, с мерак бих ти го изстрелял без окото ми да мигне\", гласяло посланието, което Заев прочете от мобилния си телефон пред депутатите в парламента, пояснявайки, че посланието му е било изпратено в съобщение от неговата дъщеря. Заев каза това, отговаряйки на въпроси на депутатката от ВМРО-ДПМНЕ Благица Ласковска, които между другото се отнасяха за четири случая на психически тормоз. Има всякакъв вид прояви сред хората, понякога те са между членове на нашите най-големи политически партии, но и сред по-малките, понякога между граждани, които нямат партийна принадлежност. Дъщеря ми преди един час ми изпрати посланието като коментар на пресконференцията с Йоханес Хан, каза Заев. ой добави, че е известна самоличността на човека, който е направил този коментар, а случаят е докладван в МВР и ако законът установи отговорност, той ще трябва да я понесе.", "date": "2019.07.25", "title": "Зоран Заев е получил заплаха с \"куршум в главата\""}
{"url": "https://www.24chasa.bg/novini/article/7576717", "text": "Над един тон кокаин и три милиона евро в брой и ценности бяха иззети при глобална операция срещу трафиканти от Балканите, съобщи днес Европейската полицейска служба (Европол), цитирана от ДПА и БТА.  Престъпна мрежа е заподозряна, че е внасяла наркотици в Европа от Южна Америка тази и миналата година с частни самолети. Смята се, че трафикантите са доставяли и хероин от Макао и Хонконг с кораби. През май в швейцарския град Базел бяха заловени 600 кг кокаин, съобщиха Европол и швейцарската полиция. Други 421 кг бяха иззети от Хонконг. Европол съобщи, че двама ключови членове на мрежата са арестувани в Швейцария и в Хърватия. Осъществени са общо 16 ареста в тези две страни, както и в Чехия, Сърбия и Хонконг. При обиски в Хърватия, Чехия, Сърбия, Словения и Швейцария полицията е иззела не само кокаин, но и два милиона евро в брой, както и луксозни стоки на стойност един милион евро, като часовници и автомобили. Акцията е била координирана от Европол и от Федералното управление на САЩ за контрол над наркотиците (DEA). Хърватската полиция е предприела разследването в началото на 2018 г.", "date": "2019.07.25", "title": "Един тон кокаин бе иззет при глобална операция срещу балканска престъпна мрежа"}
{"url": "https://www.24chasa.bg/novini/article/7576676", "text": "Лекарите и зъболекарите до 30-годишна възраст са се увеличили двойно в последните 10 години. Криза в сектора на здравеопазването обаче има за медицински сестри. Това стана ясно вчера на изслушване на здравния министър Кирил Ананиев в парламента за политиката на министерството за кадровото обезпечаване на здравната система. От началото на март медицински сестри от цялата страна стачкуват заради ниското заплащане и лошите условия на труд. Заради липсата на кадри редица отделения в малките болници из страната пък са закрити или пред закриване. “Рязък спад в броя на работещите медицински сестри в България се наблюдава през 2000 г., когато броят им намалява с повече от 30% - от 45 252 през 1999 г. на 31 479 през 2000 г. Най-ниската стойност е през 2002 г. - 28 508. През следващите години е налице тенденция за слабо увеличение, като по данни на НСИ към края на 2018г. те са 30 589”, каза министър Ананиев пред депутатите. Те са 42,4 при средно за ЕС - 35,1 на 10 хил. През последните 10 г. се увеличили и местата за студенти по медицина до 850 всяка година. Двойно са се увеличили лекарите до 30 г. Няма нужда да се разкриват повече места във вузовете. Неравномерно е обаче разпределението на лекарите по региони, продължи Ананиев. Обясни, че положението е същото и при зъболекарите, които са общо 7240. До 1200 места за медицински сестри в университетите ще са нужни годишно, за да се компенсира недостигът, подчерта Ананиев. От здравното министерство всяка година ще предлагат бройките за прием да се увеличават. За да функционира системата правилно, трябвало съотношението медсестри/лекари да е поне 2:1, а сега е 1,03:1 (30 589 медицински сестри и 29 667 лекари). “За учебната 2018/2019 г. предложихме да се увеличи броят на заявените от висшите училища места за медицински сестри със 130 - от 671 на 801. В резултат броят на местата беше увеличен с 47”, допълни Ананиев. Призна, че същото станало и за учебната 2019/2020 г. - здравното министерство настоявало за поне 960 места за тази специалност, а правителството утвърдило 618 бройки, които по-късно били увеличени на 714. “Много медицински лица от Източна Европа отиват на Запад заради заплащането. Ясно е, че то не е основната тема, по която да се работи. С вас присъствахме на дискусия на “24 часа” - “Лекарите, на които вярваме”. Там младите колеги казаха много категорично - финансирането е част от проблема, но отношението на обществото към нас, работата в екипите, който кара хората да отиват в други страни. Не е нормално в България да се специализира по-трудно, отколкото в Германия”, коментира зам.-шефката на НС д-р Нигяр Джафер. Народното събрание възложи на здравния министър до 30 септември да представи пълен анализ на броя кадри, съществуващите проблеми и конкретни мерки за преодоляването им.", "date": "2019.07.25", "title": "Лекарите стигат, но има криза за сестри (Обзор)"}
{"url": "https://www.24chasa.bg/novini/article/7576660", "text": "Борис Джонсън обеща да постави началото на нова златна епоха за Великобритания в първата си реч като премиер пред британския парламент, съобщи Би Би Си. “Нашата мисия е да осъществим Брекзит на 31 октомври с цел обединяване и изпълване отново с енергия на нашето велико Обединено кралство и за да превърнем страната в най-великото място в света”, подчерта Джонсън. Той съобщи също, че Лондон няма да номинира кандидат за еврокомисар в новия състав на ЕК. Джонсън определи като неприемливи условията на договора за Брекзит, който предшественичката му Тереза Мей сключи с ЕС, предаде АФП. “Споразумението за излизане от ЕС беше отхвърлено три пъти”, припомни Джонсън. “Неговите условия са неприемливи за този парламент и за тази страна”, подчерта той и поиска премахването на ирландския предпазен механизъм. Този механизъм е решение, което ще се прилага като краен вариант с цел избягване на проверките по границата между британската провинция Северна Ирландия и Република Ирландия след Брекзит. Борис Джонсън призова ЕС да премисли отказа си от предоговаряне на сделката за Брекзит. Първият министър на Шотландия Никола Стърджън предупреди Джонсън, че ще продължи подготовката за референдум за независимост, защото неговите планове за Брекзит ще навредят на шотландската икономика. Новият британски премиер показа безмилостната си решителност и уволни повече от половината министри на своята предшественичка Тереза Мей. Той напълни екипа си с ветерани от лагера на привържениците на Брекзит и на свободния пазар от десницата, съобщи в. “Гардиън”. Джонсън повери вътрешното министерство на Прити Пател, застъпвала се за връщане на смъртното наказание, а финансовото министерство - на предания тачърист Саджид Джавид. Доминик Рааб, който в своята кампания за лидерския пост привлече внимание с изказването, че не би се нарекъл феминист, е новият външен министър. Джейкъб Рийс-Мог - шеф на подкрепящата Брекзит Група за европейски изследвания, оглавила призивите за отстраняване на Мей, е новият лидер на Камарата на общините. Съперникът на Джонсън за премиерския пост Джереми Хънт и неговите поддръжници станаха жертва на брутална чистка. Самият Хънт отхвърли предложение да бъде понижен от външен министър на министър на отбраната и предпочете да се върне сред редовите депутати.  Борис Джонсън извърши най-голямата правителствена чистка от почти 60 години и избра верни поддръжници на Брекзит да му помагат да изведе Великобритания от ЕС на 31 октомври на всяка цена, пише в. “Дейли телеграф”. Вестникът сравни чистката на новия премиер със сцената на отмъщението от филма “Кръстникът”, която Джонсън неотдавна каза, че му е любим филмов момент. В. “Сън” нарича извършеното от Джонсън “Нощта на русите ножове” и изтъква, че новият министър-председател е направил “най-кървавото преустройство, виждано някога, за да изгради военен кабинет, който да постигне Брекзит”. “Дейли мейл” определи действията на Джонсън като “правителствено клане”. Вестникът също така обръща внимание на неговата приятелка Кари Саймъндс, която пристигна в премиерската канцелария на Даунинг стрийт 10 облечена в розова рокля. В. “Дейли мирър” пише, че Джонсън очевидно е направил своя първи гаф като министър-председател, след като е споделил съдържанието на личния си разговор с британската кралица Елизабет Втора от срещата им в Бъкингамския дворец във връзка с встъпването му в длъжност и съставянето на новото правителство. Той разкрил при обиколка на Даунинг стрийт 10, че Нейно Величество му казала: “Не знам защо някой би искал този пост”.  Даунинг стрийт 10 има проблеми с мишките и котка - главен мишеловец. През 2011 г. на поста бе назначен котаракът Лари. Очаква се той да остане на служба и при новия обитател Борис Джонсън.", "date": "2019.07.25", "title": "Борис Джонсън: Ще направя Англия най-великото място на света (обзор)"}
{"url": "https://www.24chasa.bg/novini/article/7576726", "text": "Банки, застрахователи, търговци, нотариуси, брокери ще докладват на ДАНС за съмнителни сделки, предвиждат промени в Закона за изпирането на пари, приети от парламента на първо четене. За прикриване на нечисти парични транзакции, санкцията може да достигне 10 млн. лв., предаде  Очаквано,управляващи и опозиция влязох в спор по текстове от закона.От левицата обвиниха управляващите, че противопоставят цели съсловия, като ги задължават да нарушават финансовата конфиденциалност. \"Тук да се създаден едно недоверие спрямо съсловието на счетоводителите, а именно да се превърнат в, грубо казано, доносници срещу своите клиенти. Нашият апел е и към законодателя, и към нас самите, разбира се, между първо и второ четене да направим тези промени, които наистина да направят закона работещ\", коментира Иван Иванов -депутат от ПГ на \"БСП за България\". От ГЕРБ призоваха левицата да не търси политически дивиденти когато става въпрос за националната сигурност. Когато някой поиска от теб умишлено, директно да му кажеш как да изпера тези пари или как да ги преведа на една организация, така че да не остане следа, да се даде информацията. Тежки санкции заплашват финансова институция или търговец, който проспи съмнителна сделка.Глобите започват от 1000 лв. и могат да достигнат до 10 млн. лв. С промените в Закона срещу изпирането на парите се забранява на банките да разкриват анонимни сейфове или анонимни банкови сметки. Парламентът задължи дори търговци на произведения на изкуството и брокери на имоти под наем да докладват пред ДАНС за съмнителни сделки над 20 000 лв. Драстично се увеличават и глобите за увреждане на културни паметници, с приетите Също днес на второ четене промени в Закона за културното наследство, които скачат от 500 до 50 000 лева.", "date": "2019.07.25", "title": "Парламентът прие нови мерки срещу прането на пари"}
{"url": "https://www.24chasa.bg/novini/article/7576655", "text": "Намаление с 36% на дните със замърсяване на въздуха за първите 6 месеца на тази година в София спрямо същия период на 2018 г. отчита Изпълнителната агенция по околна среда. Спрямо 2017 г. пък намалението е 2,5 пъти, съобщи столичният кмет Йорданка Фандъкова. През юни е отчетено замърсяване през 1 ден само от 1 станция. “Усилията ни за намаляване на нивата на фините прахови частици дават резултати, но още сме далеч от желаните. Данните доказват, че най-голям източник на замърсяване е битовото отопление. Затова предприемаме още една мярка - до края на 2023 г. ще поставим 2000 филтъра на комините на сгради, които остават извън проектите, финансирани от еврофондовете. По други 2 проекта ще подменим старите печки на 20 000 домакинства”, каза Фандъкова. Тя се надява от следващия отоплителен сезон да влязат в сила новите стандарти за въглищата и дървата за отопление с по-ниски нива на сяра и пепел. Те бяха изработени по нейно настояване, а екоминистерството ги е качило за обществено обсъждане.", "date": "2019.07.25", "title": "36% по-малко дни с мръсен въздух в София"}
{"url": "https://www.24chasa.bg/novini/article/7576495", "text": "Руското министерство на външните работи предупреди днес Украйна, че ще има последствия, ако някой от руските членове на екипажа, спрял в украинското пристанище Измаил, бъде задържан под стража, предаде агенция РИА Новости, цитирана от Ройтерс. Ведомството заяви, че проучва обстоятелствата около задържането на руския танкер в украинското пристанище, за да обмисли съответна реакция, предава БТА. \"Ако руснаци са взети за заложници /.../, скоро ще има последствия\", е цитирано да заявява министерството. Задържаният по-рано днес руски танкер от Службата за сигурност на Украйна съвместно с военната прокуратура, е бил влязъл в пристанището на Измаил за ремонт, съобщи изданието \"Таймер Одеса\" (timer-odessa.net), цитирано от ТАСС. \"В кораборемонтния завод в Измаил е влязъл за ремонт руският съд \"Ника спирит\", който преди това носел името \"Нейма\". В Украйна корабът \"Нейма\" е добре известен: през ноември 2018 г. именно този съд е блокирал преминаването през Керченския проток на опиталата се да влезе в Азовско море група украински военни кораби. Според официалната версия на руските власти корабът е бил заседнал в плитчина\", се казва в съобщението. По-рано днес Службата за сигурност на Украйна съобщи, че в пристанището на Измаил е задържан руският танкер \"Ника спирит\", който бил разпознат като танкер с името \"Нейма\", който по време на инцидента в Керченския проток от 25 ноември 2018 г. е блокирал украинските кораби, припомня ТАСС. На задържания руски танкер има най-малко седем моряци - граждани на Русия. На снимка, публикувана на страницата във Фейсбук на главния военен прокурор на Украйна Анатолий Матиос, могат да се видят седем иззети паспорта на моряци от Русия.", "date": "2019.07.25", "title": "Русия към Украйна: Ще има последствия, ако екипажът на танкера в Измаил бъде задържан"}
{"url": "https://www.24chasa.bg/novini/article/7576497", "text": "Прокурори и служители на Софийската районна прокуратура също изразиха подкрепата си за кандидатурата на Иван Гешев за главен прокурор на Република България. На основание чл.194а ал.7 от ЗСВ Във връзка с кандидатурата на заместник на главния прокурор Иван Гешев за главен прокурор на Република България УВАЖАЕМИ ЧЛЕНОВЕ НА ВСС, С настоящото становище изразяваме подкрепа за кандидатурата на г-н Иван Гешев за главен прокурор на Република България.Считаме, че същият притежава необходимите професионални и нравствени качества, изискващи се за заемане на длъжността. Г-н Гешев е доказал професионалните си качества като магистрат в дългогодишния си опит в Прокуратурата на Република България – преминал е през почти всички нива, бил е наблюдаващ прокурор по множество дела с фактическа и правна сложност, приключили с осъдителни присъди. В качеството си на административен ръководител с действията си способства за утвърждаване ролята на съдебната власт като гарант за правовия ред и за защита на правата и законните интереси на гражданите. Същевременно г-н Гешев не стои изолиран, а е в постоянен контакт с колегите и съдейства за преодоляването на възникнали в процеса на работата проблеми. За нас, прокурорите от Софийска районна прокуратура, е от особено значение фактът, че г-н Гешев е бил прокурор при СРП – най-голямата и една от най-натоварените структури в съдебната власт на страната, което обуславя обстоятелството, че същият се ползва с нашето доверие. С оглед изложеното, считаме че кандидатурата на г-н Гешев за главен прокурор на Република България е най-подходяща и в пълна степен отговаря на законовите, професионалните и нравствените изисквания за ръководител на държавното обвинение.", "date": "2019.07.25", "title": "Прокурори и служители на Софийската районна прокуратура също подкрепиха Иван Гешев за главен прокурор"}
{"url": "https://www.24chasa.bg/novini/article/7576515", "text": "На заседание на ПГ на Обединени патриоти и Патриотичния съвет партия \"Атака\" е изключена от обединението. Това каза по   депутатът от Обединени патриоти Славчо Атанасов. \"Стигна се до извода, че така повече не може да се продължава и от днес се разделяме. Раздялата с \"Атака\" вече е факт\", обясни той. Атанасов заяви, че коалицията \"Обединени патриоти\" официално се е разпаднала. Не било ясно още обаче дали всяка една от трите партии ще се споразумее с ГЕРБ индивидуално. Депутатът намекна, че ВМРО и НФСБ може би ще продължат да работят заедно.                                                                                                                                                                                                                                                                                                                       ", "date": "2019.07.25", "title": "Славчо Атанасов: \"Атака\" е изключена от Обединени патриоти"}
{"url": "https://www.24chasa.bg/novini/article/7576508", "text": "Американският президент Доналд Тръмп наложи вето върху три проектозакона на Конгреса, които биха блокирали американски оръжейни доставки за милиарди долари за Саудитска Арабия, предава англоезичната редакция на \"Дойче Веле\". Усилията на Конгреса са отговор на действията на американската администрация, която за да заобиколи нужната проверка на последната продажба за Рияд на стойност 8,1 млрд. долара, въведе временно извънредно положение. Всяка сделка за продажба на оръжия трябва да премине през Конгреса и получи неговото одобрение, но държавният секретар Майк Помпео заяви, че смята да избегне това чрез обявяване на извънредно положение в сферата на националната сигурност, информира  Първият дипломат на Вашингтон оправда решението си като посочи заплахата от Иран в Близкия изток. Агенцията припомня, че Саудитска Арабия и Обединените Арабски емирства са главните противници на Техеран в региона. Председателят на Комисията за външни работи към Конгреса Елиън Енгел нарече това „шамар в лицето“ на американския парламент и обвини администрацията на Тръмп в използването на Иран за „удобно извинение“. Продажбата на оръжия за Саудитска Арабия и нейните съюзници е деликатна тема в САЩ след убийството на Джамал Хашоги – репортер на Washington Post. Рияд води и коалиция за интервенция в гражданската война в Йемен, която според ООН е причина за създаването на най-голямата хуманитарна криза в световен мащаб. В писмо обясняващо неговото вето, Тръмп заяви, че „повече, не по-малко, цивилни ще пострадат“ без ценното американско оръжия. Той също така определи Саудитска Арабия като „стената срещу злите действия на Иран и неговите протежета в региона“.", "date": "2019.07.25", "title": "Тръмп наложи вето върху ограниченията на оръжейни доставки за Саудитска Арабия"}
{"url": "https://www.24chasa.bg/novini/article/7576532", "text": "Вече е достъпно приложението, чрез което всеки гражданин може да разбере дали негови лични данни са станали обект на неоторизиран достъп. Справка в приложението може да се направи на  след въвеждане на ЕГН и номер на мобилен телефон. Резултат дали има неправомерно разпространени лични данни ще бъде изпратен на въведения от Вас мобилен номер.", "date": "2019.07.25", "title": "НАП пусна приложението за хакнатите данни, ето как да проверите там ли сте"}
{"url": "https://www.24chasa.bg/novini/article/7576523", "text": "Бъдещето на диалога межу Белград и Прищина е много неизвестно, тъй като не се знае какво ще бъде развитието на ситуацията в Косово, каза днес министърът на външните работи на Сърбия Ивица Дачич. Той добави, че в края на август може да се очакват нови визити на международни представители в Сърбия и нови инициативи за Косово, предаде Танюг. Дачич каза, че САЩ не искат да оказват натиск на Сърбия, тъй като, както се изрази, знаят, че проблемът не е в Белград, а в Прищина. Дачич посочи, че Франция и нейният президент Еманюел Макрон искат да се включат в решаването на косовския въпрос, добавяйки, че визитата на Макрон в Сърбия е била изключителна, предаде БТА. Говорейки за диалога между Белград и Прищина Дачич посочи, че върху Сърбия се извършва натиск да бъде конструктивна, да престане да лобира за оттеглянето на независимостта на Косово и да се противопоставя на членството на Косово в международни организации.", "date": "2019.07.25", "title": "Ивица Дачич: Бъдещето на диалога между\nБелград и Прищина е неизвестно"}
{"url": "https://www.24chasa.bg/novini/article/7576526", "text": "Испанските депутати не подкрепиха кандидатурата на социалиста Педро Санчес за премиер на страната, предадоха световните агенции. Това беше второто гласуване в парламента в рамките на седмицата. Във вторник Санчес не получи абсолютно мнозинство и така се стигна до гласуването днес, за което му беше нужно обикновено мнозинство. До последния момент Санчес водеше преговори с радикалната левица Подемос, за да си осигури нейната подкрепа, но в крайна сметка това не се случи, предава БТА. При гласуването днес Санчес получи 124 гласа \"за\" от всички депутати от Социалистическата партия плюс един депутат от по-малка партия. \"Против\" гласуваха 155 депутати. \"Въздържали се\" гласуваха 67 депутати. Санчес трябваше да получи подкрепата на 176 депутати от общо 350. Малко преди вота Санчес призна, че няма да успее да го спечели и каза, че преговорите с Подемос за съставяне на коалиция са се провалили. \"Споразумението не е възможно\", заяви Санчес и упрекна Подемос за провала. Той заяви, че исканията на Подемос за власт в правителството са били прекалено високи. Източници от Подемос казаха, че нейните депутати ще се въздържат при гласуването, допълва Ройтерс. Лидерът на Подемос Пабло Иглесиас пък призова Санчес да продължи да преговаря с неговата партия, а не да води страната към нови избори. Сега депутати имат срок до 23 септември, за да постигнат пробив в политическата задънена улица или Испания я очакват национални избори за четвърти път за пет години. През този период Санчес може да направи нов опит да си осигури парламентарна подкрепа.", "date": "2019.07.25", "title": "Испанските депутати не подкрепиха кандидатурата на Педро Санчес за премиер"}
{"url": "https://www.24chasa.bg/novini/article/7576533", "text": "\"Поискахме справка от Народното събрание относно участие на депутатите в гласуванията. Тя показа, че лидерът на \"Атака\" Волен Сидеров е участвал в 252 от 8174 гласувания, което е 3,07%. Той се изключва от Парламентарната група на \"Обединени патриоти\" заради недостатъчно участие в работата, както и Десислав Чуколов, който е участвал в 529 или в 6% от гласуванията.Павел Шопов, е изключен заради \"грубо нарушение на етичните правила\". Водят постоянна кампания срещу партньорите си, кампания на оклеветяване\". Това бе съобщено от съпредседателя на ПГ на \"Обединени патриоти\" и заместник-председател на ВМРО Искрен Веселинов на извънредна пресконференция на ВМРО и НФСБ, на която представители от двете партии съобщиха за разпада на \"малката коалиция\". Решението за отстраняването на депутатите от \"Атака\" е взето с 20 гласа \"за\" и нито един \"против\" и \"въздържал се\", допълни съпредседателят на ПГ на \"Обединени патриоти\" и заместник-председател на ВМРО. \"Повече от една година коалицията Обединени патриоти не работи. Системен саботаж, атаки персонални първо срещу Валери Симеонов, след което срещу мен персонално, срещу колеги. Истината е, че така не става. Не само политическите граници бяха нарушени, бяха нарушени човешките\", заяви лидерът на ВМРО Красимир Каракачанов. \"Явно колегите от \"Атака\" не желаят да работят с НФСБ и ВМРО, затова ние ги освобождаваме от това задължение - нека плуват в свободния океан\", допълни той.", "date": "2019.07.25", "title": "Каракачанов: Явно от \"Атака\" не желаят да работят с нас, затова ги освобождаваме"}
{"url": "https://www.24chasa.bg/novini/article/7576529", "text": "Преговорите между Европейския парламент и Съвета на ЕС за избора на главен прокурор на бъдещата Европейска прокуратура може да бъдат подновени след 20 септември, съобщава информационният сайт Зиаре. Румънката Лаура Кодруца Кьовеши - бивш главен прокурор на Националната дирекция за борба с корупцията, бе одобрена за този пост от предишния и настоящия състав на Европейския парламент, предава БТА. Румънският евродепутат Рареш Богдан, който е член на Комисията по граждански свободи, правосъдие и вътрешни работи (LIBE), обясни, че на 12 септември ще има заседание на конференцията на председателите, на което ще бъде утвърден преговорният екип от страна на Европейския парламент. Според Богдан преговорите между ЕП и Съвета на ЕС ще бъдат подновени след 20-21 септември. Съветът на ЕС продължава да подкрепя френския кандидат Жан-Франсоа Бонер и очаква да поднови преговорите с Европейския парламент през септември, са заявили днес европейски източници, цитирани от Зиаре. Съветът на ЕС се е запознал с позицията на ЕП, който отново потвърди подкрепата си за Кьовеши, са посочили източниците. Главният прокурор на бъдещата Европейска прокуратура трябва да бъде избран по общо съгласие между ЕП и Съвета на ЕС. Според политически източници някои европейски страни биха искали подновяване на процедурата, в случай на отказ от надпреварата на френския кандидат Бонер. Политически източници са заявили за румънската агенция Медиафакс, че някои страни, като Италия и възможно Испания, биха предпочели да използват процедурни положения относно селекцията на кандидати и да форсират включването на собствен кандидат на мястото на французина. Зиаре припомня, че в телефонен разговор на 19 юли френският президент Еманюел Макрон е обещал на румънския си колега Клаус Йоханис Франция да подкрепи Лаура Кодруца Кьовеши за поста. Румънският информационен сайт припомня, че премиерът на България Бойко Борисов също е обявил, че ще подкрепи Кьовеши.", "date": "2019.07.25", "title": "Преговорите за европейски главен прокурор може да бъдат подновени след 20 септември"}
{"url": "https://www.24chasa.bg/novini/article/7576545", "text": "Във връзка с прекратяването на груби нарушения на обществения ред - ограничаване на свободата на придвижване на гражданите и на движението на масовия градски транспорт в района на сградата на ВСС на ул. „Екзарх Йосиф“ № 12, служители на СДВР са провели специализирана полицейска операция, съобщиха от пресцентъра на МВР. В хода й са извършени проверки за установяване на самоличност съгласно чл. 70 ал. 1 т.3 от ЗМВР на 14 лица. Пред сградата днес са проведени два протеста. Единият от тях е нерегламентиран. Многократно се е стигало до ескалиране на напрежението между двете групи граждани. Полицейските служители са действали съгласно утвърден план и са предприели предвидените по закон мерки, за да не бъде допусната физическа саморазправа между протестиращите.", "date": "2019.07.25", "title": "Операция на СДВР заради протестите около сградата на ВСС"}
{"url": "https://www.24chasa.bg/novini/article/7576553", "text": "Новият британски премиер Борис Джонсън разговаря по телефона с министър-председателите на Холандия и Австралия, след като вчера зае поста, съобщи негов говорител пред журналисти, цитиран от Ройтерс и БТА.  Говорителят добави, че са планирани още разговори с европейски лидери. \"Телефонни разговори с европейски лидери ще се състоят в рамките на следващите няколко дни . . . той ще подходи към обсъждането на въпросите с голяма енергия и ентусиазъм\", каза говорителят на Джонсън. Същевременно говорителката на Европейската комисия Мина Андреева съобщи, че Джонсън и председателят на Европейската комисия Жан-Клод Юнкер ще разговарят по телефона днес в 15,45 ч. по Гринуич. Това ще бъде първият телефонен разговор между тях, поясни Андреева в Туитър, предаде Франс прес.", "date": "2019.07.25", "title": "Джонсън разговаря с лидерите на Холандия и Австралия, както и с Жан-Клод Юнкер"}
{"url": "https://www.24chasa.bg/novini/article/7576551", "text": "\"Аз сбъднах мечтата на Красимир Каракачанов да е министър на отбраната. ВМРО никога не беше сънувало да има 11 депутати. Винаги са имали по 2-ма, закачени към някой по-голям - я СДС, я Софиянски и Мозер, я за Ковачки и Бареков. Вместо да каже Каракачанов: \"Благодаря ти, че моята мечта да бъда вицепремиер и военен министър се изпълни, и да държа и ресурсното министерство на околната среда\", те обясняват как аз съм лошият и трябва да си ходя.\" Така коментира в интервю за \"24 часа\" лидерът на \"Атака\" Волен Сидеров, след като стана ясно, че е изключен от парламентарната група \"Обединени патриоти\" заедно със съпартийците му Десислав Чуколов и Павел Шопов. \"Те знаят кой е създателят на коалицията, те знаят постиженията на “Атака”, за които може би ВМРО през годините са завиждали, и сега си го отреагират това. Викат: “А, падна ли ни? А сега ще те изключим от комсомола. Освен това ние сме по-силната партия вече, имаме две министерства, огромен ресурс. Сега се готвим на местните избори да вземем хубави резултати...” И вече те да бъдат основните в патриотичната ниша. Това е в мисълта на ВМРО\", добави Сидеров. \"Наруши ли се балансът, г-н Борисов го знае много добре - той се занимава с източни бойни изкуства, и аз също. Там, в източната философия, е казано ясно: балансът в природата е ин и ян, равнопоставени двете начала. Мекото - твърдото, женско - мъжкото, и т.н. Те трябва да са в баланс, иначе рухват нещата. Така че сега опитът на Валери и Красимир да нарушат баланса трябва да бъде париран в интерес на баланса. Не в интерес на Волен, не в интерес на “Атака”. Аз мога да си защитавам интереса. Правил съм го през годините и съм оцелявал. А в интерес на баланса. Балансът е важен за всички, не за мен.\" С тези думи Сидеров призова министър-председателят Бойко Борисов да вземе отношение.", "date": "2019.07.25", "title": "Сидеров: Вместо мерси, че сбъднах мечтата му да е военен министър, Каракачанов ме изключи"}
{"url": "https://www.24chasa.bg/novini/article/7576584", "text": "Вицепрезидентът Илияна Йотова ще открие в събота в Пловдив 12-ата годишна конференция на Асоциацията на българските училища в чужбина (АБУЧ,). Тя ще се проведе в хотел „Рамада Пловдив Тримонциум“ от 9,30 часа. В изказването си на конференцията вицепрезидентът Йотова ще постави въпроси за статута на съботно-неделните училища и конкретните ангажименти на българската държава за тяхното развитие. Фокус в изложението на вицепрезидента ще бъде цялостната концепция по изучаването, съхранението и разпространението на българския език не само в съботно-неделните училища, но и в университетите в чужбина, както и разширяването на лекторатите по български език. Илияна Йотова ще акцентира върху острата необходимост от връщането на позициите на българистиката във водещите световни университети. Като национална кауза вицепрезидентът определя привличането на младежи от български произход да получават образование в България. На това бе посветена и наскоро организираната от Илияна Йотова среща с представители на различни министерства и университети. На нея бяха договорени конкретни стъпки за улесняване и мотивиране на обучението в българските висши учебни заведения на чуждестранните студенти от български произход – изтеглянето на рекламната кампания за кандидатстване още през есента на предишната година, възможностите за онлайн кандидатстване и онлайн изпити, както и опростеното издаване на документи за пребиваване в България. Общо бе разбирането за полагане на изпит по български език по европейската езикова рамка. Конференцията на АБУЧ е под надслов „Съхранението на българския език и родовата памет по света – път към Родината. Съорганизатори са Министерството на образованието и науката и Пловдивският университет „Паисий Хилендарски“.", "date": "2019.07.25", "title": "Йотова открива в Пловдив годишната среща на Асоциацията на българските училища в чужбина"}
{"url": "https://www.24chasa.bg/novini/article/7576586", "text": "Две училища близо до катедралата \"Нотр Дам\" в Париж бяха затворени като предпазна мярка заради голяма концентрация на олово, съобщи АФП. В Париж сега е ваканция, но двете училища на ул. \"Сен Беноа\" работят с малки деца като летни лагери, предава БТА. Заради пожара в катедралата на 15 април се разтопиха стотици тонове олово в покрива и кулата стрела. Миналата седмица парижкото кметство обяви, че пробите в околните училища не предизвикват безпокойство. Регионалната здравна служба обаче поиска нови измервания, когато бяха установени нива олово над границата от 5000 микрограма на кв. м. Обезпокоителните нива на оловото са регистрирани в двора на училищата, а не в помещенията. Той ще бъде измит и ще бъдат взети нови проби. Ремонтните работи по катедралата също от тази вечер ще бъдат преустановени за около седмица заради замърсяването с олово.", "date": "2019.07.25", "title": "Затвориха 2 училища близо до \"Нотр Дам\" заради голяма концентрация на олово"}
{"url": "https://www.24chasa.bg/novini/article/7576494", "text": "На 26 юли, 2019 г., в 11 часа, в местността Рупите, община Петрич ще се състои възпоменателна церемония по случай навършването на 64 години от гибелта на 58 души (пътници и екипаж) от полет 402 на \"Ел Ал Израел Еърлайнс\", националната авиокомпания на Държавата Израел. Те са граждани на Израел, САЩ, СССР, Великобритания, Канада, Южноафриканския съюз (днешната Република Южна Африка), Федерална република Германия, Франция, Швеция, Полша и Австрия. Пътническият самолет, пътувал от Виена за Истанбул, е свален по погрешка от български изтребители в българското въздушно пространство близо до с. Рупите на 27 юли 1955 г. Възпоменателното събитие е организирано от община Петрич, клуб „Ане Франк“ към гимназия „Пейо Яворов“ в града и с любезното съдействие на Дружеството за сътрудничество и приятелство между Израел и България, съобщават от посолството на Израел. Когато говорим за прекрасните отношения между Израел и България, обикновено споменаваме историческите моменти на гордост, но избягваме проблематичните събития. Осъзнаваме, че през мрачните дни на Студената война са били направени много грешки и много хора са страдали. Но днес времената са други, небето е открито, границите са различни, особено за България, която е член на ЕС. Инцидентът е обсъждан между двете страни през 50-те и 60-те години на 20-ти век, но оттогава стои забравен за по-голямата част от хората и в Израел, и в България. Не е забравен обаче от роднините на загиналите. Благодарение на инициативата на клуб „Ане Франк“ и община Петрич, поставянето на възпоменателна плоча за загиналите в инцидента ще позволи тази памет да бъде възстановена и да не се губи. Паметта за миналото не трябва да ни преследва, а да ни послужи като повод да оценим това, което имаме днес. Това е малка крачка, но тя ни позволява да кажем силно, ясно и без предразсъдъци – ние помним.", "date": "2019.07.25", "title": "Израелски самолет, свален по погрешка край Рупите от наши изтребители преди 64 години"}
{"url": "https://www.24chasa.bg/novini/article/7576371", "text": "3-годишно момченце е пострадало, след като е било блъснато от лек автомобил на пътя Айтос – Дъскотна в района на разклона за село Шиварово, съобщи за „ “-Бургас Цветелина Рандева, говорител на ОДМВР-Бургас. Инцидентът е станал в 15.08 часа. Лек автомобил „Фолксваген Бора“ с бургаска регистрация, управляван от 80-годишен водач от село Трънак, по неустановени до момента причини, блъска играещо край пътя 3-годишно момченце, което с частен транспорт е откарано за оказване на медицинска помощ. Детето е от семейство на дървосекачи от село Градец, община Котел. Според очевидци детето изскочило внезапно на пътя, тъй като играело в двора на наета къща без ограда, обградена с храстова растителност.", "date": "2019.07.25", "title": "80-годишен шофьор блъсна 3-годишно край Айтос, играело си край пътя"}
{"url": "https://www.24chasa.bg/novini/article/7576374", "text": "Турция заяви в сряда, че е \"изгубила търпение\" със САЩ в разговорите за формиране на зоната след като турски и американски служители проведоха редица срещи за планирана зона за сигурност и други развития в региона. Ние предадохме мнението си и исканията си на делегацията, която пристигна тук. Очакваме те да оценят тези предложения и да отговорят незабавно, заявил Акар, цитиран от министерството. Подчертахме още веднъж, че няма да толерираме никакво забавяне и ще предприемем нашата инициатива, ако бъде необходимо, заявил Акар.", "date": "2019.07.25", "title": "Турция обмисля възможна операция източно от река Ефрат в Сирия"}
{"url": "https://www.24chasa.bg/novini/article/7576372", "text": "Прокуратурата не е забавила преписката във връзка със   Това заяви за БТА окръжният прокурор на Плевен Ваня Савова. Тя е уточни, че жалбата по случая е дошла в Окръжната прокуратура в понеделник и е назначен наблюдаващ прокурор. Той си е направил самоотвод, поради познанство с един от лекарите в Ловеч, поясни Савова. Преписката е изпратена до Апелативната прокуратура във Велико Търново, която не е приела отвода. Днес е получена върнатата преписка в Плевен, каза Савова и добави, че наблюдаващият прокурор е в командировка извън града. Според нея е некоректно да се правят внушения, че прокуратурата в Плевен бави разследването. Както по-рано стана ясно, починалото едногодишно момченце е постъпило в Университетската болница в Плевен със стомашно-чревни оплаквания и висока температура, след като три дни е било на домашно лечение, уточнено след консултация при личен лекар и в частна клиника в Плевен.", "date": "2019.07.25", "title": "Прокуратурата не е забавила преписката във връзка със смъртта на бебето в Плевен"}
{"url": "https://www.24chasa.bg/novini/article/7576213", "text": "Новата Европейска комисия и Полша ще трябва да се заемат с трудни въпроси като миграцията и върховенството на закона в духа на взаимно уважение и разбирателство, каза днес Урсула фон дер Лайен, която предстои да оглави Европейската комисия, предават ДПА и БТА. \"Има трудни въпроси, с които трябва да се справим, като миграцията или върховенството на закона\", посочи Фон дер Лайен преди срещата си във Варшава с полския премиер Матеуш Моравецки. \"Мисля, че е важно да се слушаме един друг и да се отнасяме с уважение един към друг и никога да не забравяме, че сме в Европейския съюз\". Фон дер Лайен пристигна в Полша днес, за да обсъди с Моравецки, структурата, програмата и състава на новата Европейска комисия, наред с други въпроси. Миналата седмица Фон дер Лайен каза, че върховенството на закона ще бъде един от приоритетите на новата Европейска комисия, но предупреди също, че отделни държави от общността не трябва да бъдат взимани на мушка. На съвместна пресконференция с премиера Моравецки Фон дер Лайен заяви, че Северноатлантическият съюз е най-важната структура, на която се опират сигурността и отбраната на ЕС, предаде ТАСС. Фон дер Лайен изтъкна въпросите за вътрешната и външната сигурност като най-важни за ЕС, заедно с балансираното развитие и благополучието на гражданите. Полският министър-председател Моравецки каза на пресконференцията, че новият мандат на Европейската комисия може да се превърне в период на изграждане на \"Европа на компромисите и съгласието\". \"Полша се надява на \"Европа на компромиса\", която ще постигне обща позиция в сфери като търговията, енергетиката, икономиката и иновациите, подчерта Моравецки преди разговорите си с Фон дер Лайен, съобщи ДПА.", "date": "2019.07.25", "title": "Фон дер Лайен: Новата ЕК и Полша трябва да разгледат въпроса за миграцията"}
{"url": "https://www.24chasa.bg/novini/article/7576212", "text": "Българската агенция по безопасност на храните (БАБХ) констатира две нови огнища в лични стопанства в град Искър, община Искър, област Плевен и в село Климентово, община Полски Тръмбеш, област Велико Търново, и в двете са отглеждани по близо 30 прасета. Това съобщиха от пресцентъра на БАБХ. Взетите проби са потвърдени като положителни за вируса на Африканска чума по свинете (АЧС) от Националната референтна лаборатория в Националния диагностичен научноизследователски ветеринарномедицински институт в София. Общо до този момент огнищата при домашни свине са 21.", "date": "2019.07.25", "title": "Откриха нови огнища на африканска чума по свинете в Плевенско и Велико Търново"}
{"url": "https://www.24chasa.bg/novini/article/7576226", "text": "Демократите се надяваха, че появата на бившия специален прокурор ще бъде повратна точка. Мълър е бивш морски пехотинец, служил във Виетнам, и е точно онзи тип федерални прокурори, в които в миналото американците биха се вслушали като авторитетен източник на информация. Но в тези времена на сериозна политическа поляризация събуждането на интереса на обществеността е трудна задача, дори и Мълър да е искал да произведе някаква сензация, каквото никога не е изглеждал склонен да направи. Вместо да се разпростре върху 448-страничния доклад, Мълър беше пестелив на думи. Това което каза обаче, беше поразително: Тръмп не е оневинен за потенциални престъпления. В неговия доклад било констатирано, че Русия се е месила в изборите през 2016 г. \"по широкообхватен и систематичен\" начин. Да приемаш помощ отвън за кампанията си, е нередно, съгласи се той. Но неохотата на Мълър да влиза в диалог и отговорите му от по една дума лишиха страната от онзи исторически момент, който можеше да доведе до решителна развръзка по разследването и ролята на Тръмп в опитите то да бъде възпрепятствано. \"Това не е измислица\", заяви Мълър в показанията си за руската намеса в изборите. Резултатът, след повече от шест часа в юридическата и разузнавателната комисии на Камарата на представителите, беше, че двата лагера във Вашингтон се върнаха на изходните си позиции, оставяйки на избирателите да решат как да постъпят по-нататък. Тръмп заклейми в Туитър изслушването на Мълър като \"катастрофално\" и започна да набира финансови средства въз основа на него. Кампанията за преизбиране на президента си постави за цел за денонощие да събере 2 милиона долара, за да противодейства на тези, които се опиват \"да измамят американския народ и да го накарат да вярва на лъжите им\". Много скоро след това се включиха и съюзниците на Белия дом. Сенаторът републиканец от Южна Каролина Линдзи Греъм окачестви изслушването на Мълър като \"печално\". Конгресменът от Калифорния от Камарата на представителите Девин Нунес, най-високопоставеният републиканец в разузнавателната комисия, заяви, че изслушването е било \"последното издихание\" на разследването. \"Време е завесата да се спусне над измислицата за Русия\", каза Нунес. \"Тази конспиративна теория е мъртва\", добави той. Доста неща зависеха от изслушването на Мълър, което се състоя няколко месеца след като докладът беше публикуван през април. Председателят на Камарата на представителите Нанси Пелоси претегля призивите на либералните среди за импийчмънт на президента, които противоречат на усещането й, че е нужен по-балансиран подход към разследването на правителството на Тръмп и излагането на констатациите. Активистите от лявото крило на партията губят търпение от мудните според тях действия на Пелоси по въпроса за импийчмънта - но уважиха стратегията й. Около 85 демократи от Камарата на представителите призоваха камарата да започне процедура по импийчмънт, а след показанията на Мълър се очаква имената си към този списък да прибавят и още конгресмени. Но макар и демократите да имат мнозинство в камарата, те са доста далеч от 218-те гласа, нужни за одобряване на процедурата за импийчмънт. При положение че републиканците контролират Сената, много демократи предупреждават, че стремежът към импийчмънт ще доведе до политическа задънена улица. \"Ако имаме аргумент за импийчмънт, именно натам ще трябва да се насочим\", каза Пелоси след това. В показанията си самият Мълър също не отиде по-далеч по този въпрос. Още предварително бе ясно, че специалният прокурор ще бъде несловоохотлив свидетел, който иска докладът му да говори сам за себе си. Демократите знаеха какво ще се случи, дори и да са се надявали, че ще видят друг Мълър, като онзи от времето, когато ръководеше ФБР след терористичните атаки от 11 септември 2001 г. Вместо това те видяха по-сдържано поведение от негова страна, на моменти дори не се чуваше добре какво казва, и той самият се колебаеше дали да отговоря на много от въпросите. Мълър обаче демонстрира, че е достатъчно обигран и достатъчно добре познава механизмите на политиката във Вашингтон и затова не му беше трудно да чете доклада си така, че демократите да не могат да се възползват от него. Когато конгресменът демократ от Калифорния Тед Лю попита Мълър дали би прочел определен пасаж от доклада, Мълър смени ролите: \"С удоволствие бих предоставил на Вас тази възможност\". Републиканците си имаха свои очаквания и опитаха да представят Мълър като действащо лице в сложен опит да се подкопаят шансовете за преизбиране на Тръмп. Те съживиха отдавнашната си теория, че историята с доклада води началото си от предизборната кампания на Хилари Клинтън. Зададоха въпроси, които бяха така формулирани, че да изглеждат добре за тиражиране в консервативните медии, макар че и те сметнаха отговорите на Мълър за недостатъчно задоволителни. Налице бяха всичките клопки на класическа политическа драма във Вашингтон, но от това не произтече някаква особена развръзка. Дори и Мълър да имаше по-голямо желание, той пак нямаше да може да изложи по-убедителни аргументи. Няма ги вече изслушванията от ерата \"Уотъргейт\", когато конгресмените и от едната, и от другата партия критикуваха тогавашния президент Ричард Никсън. Процедурата за импийчмънт на Бил Клинтън промени тази динамика и оттогава разделението по партиен признак стана толкова голямо, че е напът да заличи и онова, което е останало от политическата вежливост. Въпреки всичко изслушването на Мълър далеч не донесе политически щети за някоя от двете партии. Преди изборите през 2020 г. и двете основни политически сили в САЩ се опитват да достигнат до онзи сегмент от американците, който все още не е втвърдил партийните си позиции. Според социолигическа анкета от юни на Асошиейтед прес и института НОРК, 31 процента от американците заявяват, че не разполагат с достатъчно информация, за да кажат дали докладът на Мълър е изчистил напълно името на Тръмп от твърденията за координация с Русия, а 30 процента не знаят дали той е изчистил напълно името на Тръмп от обвиненията за възпрепятстване на правосъдието. Според проучване на Си Ен Ен само 3 процента са чели целия доклад. Може би показанията на Мълър, с неговия прекалено сдържан правен подход, са достигнали до някои от тях. Докато избирателите обмислят какво да правят, той все пак им каза едно категорично нещо - предупреждение за случилото се през 2016 г. и призив да внимават какво би могло да се случи. \"През цялата си кариерата съм виждал редица предизвикателства за демокрацията ни\", каза Мълър. \"Усилията на руското правителство да се намеси в нашите избори е сред най-сериозните от тях. Това заслужава вниманието на всеки американец\", допълни той.", "date": "2019.07.25", "title": "Мълър каза своята дума, но последната може да е на избирателите през 2020 г."}
{"url": "https://www.24chasa.bg/novini/article/7576235", "text": "26-годишен моторист е загинал при катастрофа на пътя София - Варна. Това съобщиха от ОДМВР – Търговище, цитирани от \"Фокус\" . Пътното произшествие е станало снощи около 18.30 часа. 45-годишен водач на лек автомобил е пътувал в посока Шумен, предприел е завой наляво и е навлязъл в лентата за насрещно движение и ударил, мотоциклет, управляван от 26-годишен водач от село Надарево, община Търговище. В резултат на катастрофата водачът на мотоциклета е починал на място. На водача на лекия автомобил е взета проба с дрегер, която е дала отрицателен резултат.", "date": "2019.07.25", "title": "Моторист загина при катастрофа край Търговище"}
{"url": "https://www.24chasa.bg/novini/article/7576200", "text": "Петима мъже - двама от Ветово и трима от Бургас са арестувани при съвместна акция на полицията в Бургас, Русе и София, съобщиха на извънреден брифинг от Апелативната прокуратура в Бургас. Двамата от Ветово са братя с богато криминално досие, осъждани за телефонни измами, а единият е лежал в затвора. Установено е, че те са се обаждали по телефона на жертвите, а тримата бургазлии са били \"мулета\". Вземали парите от възрастните хора и ги транспортирали до Шумен. Групата измамници била изключително предпазлива, не е правена връзка между жертвата, мулето и т.н. \"въртачи\", които са звънели по телефоните, а при пренасянето на парите са сменяни по няколко таксита, каза старши комисар Калоян Калоянов, директор на ОД МВР Бургас. \"Благодарение на добрата координация между полицията и прокуратурата се стигна до фактическите измамници, които са се обаждали по телефоните\", каза районният прокурор на Бургас Иван Кирков. \"Най-възрастният измамник е на  70 г. от Бургас. Виждате, няма милост по отношение на жертвите\", допълни зам.апелативният прокурор Йовита Григорова. Към момента петимата са с повдигнати обвинения за два случая, при които с 600 лв. е измамена 97-годишна старица от Средец, а  77-годишна бургазлийка е щяла да даде 2000 лв. Има обаче още пет образувани досъдебни производства, при които е установена съпричастността на петимата задържани, уточни комисар Калоянов. Той разкри, че връзката между \"въртачите\" и едно от мулетата е станала чрез обява за работа във вестник. След това бургазлията, който търсел работа, привлякъл другите двама съграждани в престъпната схема. Комисар Калоянов също  подчерта, че това е един от малкото случаи, в които е достигнато не само до \"мулетата\", но и до самите телефонни измамници. Те използвали класическата схема за помощ на МВР при задържане на ало измамници. Първо е бил установяван контакт с жертвата по домашен телефон, подбран произволно от телефонен указател, а след това и по мобилен, ако има такъв. Целта е била връзката да тече постоянно, без прекъсване. В един от случаите измамен пенсионер на два пъти е дал не малки суми пари на измамниците, разкриха разследващи. Постоянно сме в разговори с банкови служители, с тяхно съдействие са предотвратени пет телефонни измами през последните месеци, каза още комисар Калоянов.", "date": "2019.07.25", "title": "Петима ало измамници в ареста, отмъкнали 60 000 лв. от пенсионери в Бургаско"}
{"url": "https://www.24chasa.bg/novini/article/7576242", "text": "Районната прокуратура в Провадия задържа за срок до 72 часа 38-годишния Добромир Д.,  Това съобщиха от пресцентъра на прокуратурата. На 23 юли тази година около 22 часа обвиняемият произвел два изстрела с газов пистолет. След това с дръжката на оръжието нанесъл удари в главата на 14-годишното момче. Заедно с него били и други деца, които след изстрелите се разбягали. Пострадалото момче е настанено в болница с голям епидурален кръвоизлив, разкъсно-контузна рана в челната област и счупване на черепния покрив. До инцидента се стигнало, след като вечерта на 23 юли в беседка в кв. „Север“ в Провадия шумно се забавлявала компания от момчета и момичета. Към тях се присъединили и приятелите на пострадалото дете. Действията на обвиняемия били изненадващи за разпитаните по досъдебното производство деца. Районната прокуратура в Провадия ще внесе искане в Провадийския районен съд за вземане мярка за неотклонение „Задържане под стража“ на 38-годишния Добромир Д.", "date": "2019.07.25", "title": "Задържаха за 72 часа мъжа, пребил жестоко 14-годишно дете в Провадия"}
{"url": "https://www.24chasa.bg/novini/article/7576264", "text": "Румънският премиер Виорика Дънчила няма да подкрепи дори в последния момент кандидатурата на румънката Лаура Кодруца Кьовеши за поста главен прокурор на Европейската прокуратура, съобщава информационният сайт Зиаре и отбелязва, че послания в подкрепа на Кьовеши са изпратили европейски институции и държави като Франция и България. Като гост на телевизия Диджи 24, премиерът Дънчила изнесе цяла тирада с обвинения по адрес на бившата ръководителка на Националната дирекция за борба с корупцията (НДБК), информира Зиаре. \"Г-жа Кьовеши си тръгна от НДБК, не защото тя искаше, а защото имаше доклад. Аз мисля, че щеше да бъде добре тя да реши проблемите си в страната, а след това да кандидатства за този пост\", коментира Дънчила. \"(...) ако някои от обвиненията по неин адрес се потвърдят? Какво ще правим ние като страна? Не мисля за нея, а за нашия имидж като държава. За мен е важно ние, като страна, да си върнем доверието\", каза Дънчила, цитирана от БТА. Румънската премиерка допълни, че не иска Кьовеши да има проблеми, но \"ако има проблем, всички ще се оттеглят и няма да говорят за Кьовеши, а за Румъния\" и \"сметката ще я плати страната\". \"Аз не казвам дали е виновна или не, но беше сменена от длъжност тъкмо поради аспекти от нейната дейност. Начинът, по който ръководеше, беше неправилен и затова тя бе сменена\", каза още Виорика Дънчила. Лаура Кодруца Кьовеши ръководеше НДБК от 2013 г. до 2018 г. Тя бе отстранена през лятото на миналата година под натиска на лявото правителство. Под нейно ръководство антикорупционната прокуратура разследва и успя да постигне осъдителни присъди за корупция за стотици лица на изборни длъжности. Кьовеши спечели конкурс, организиран за поста главен прокурор на Европейската прокуратура и бе одобрена за тази длъжност от Европейския парламент. По време на румънското председателство на ЕС през първата половина на 2019 г., Съветът на ЕС предпочете френския кандидат Жан-Франсоа Бонер. Последваха преговори между двете институции, тъй като главният прокурор на Европейската прокуратура следва да бъде назначен по общо съгласие. Преговорите са забавиха заради произвеждането на избори за Европейски парламент през май. Междувременно Франция обяви, че подкрепя румънската кандидатка. Президентът Клаус Йоханис също потвърди тази новина, информира Зиаре.", "date": "2019.07.25", "title": "Виорика Дънчила няма да подкрепи Лаура Кьовеши за поста на главен прокурор"}
{"url": "https://www.24chasa.bg/novini/article/7576279", "text": "Турската централна банка намали рязко днес основния лихвен процент с 4,25 процентни пункта на първата среща, посветена на паричната политика, под ръководството на новия управител на банката, предаде Асошиейтед прес. Основната лихва бе понижена от 24 процента на 19,75, предава БТА. На 6 юли президентът Реджеп Тайип Ердоган уволни предишния управител на централната банка Мурат Четинкая заради разногласия за лихвените проценти. Банката беше подложена на натиск от Ердоган да намали лихвите противно на призивите на пазарите да ги увеличи, за да овладее изключително високата инфлация. Ердоган смята, че лихвите са \"майката на всички злини\". Четинкая бе заменен от Мурат Уйсал, който бе заместник-управител. Турската лира се срина миналата година поради опасения от високите нива на външния дълг, икономическата политика на Ердоган и дипломатическите спорове със САЩ. Тогава Централната банка рязко повиши основната лихва от 17,75 процента на 24 процента, за да подкрепи лирата и за да овладее инфлацията. Равнището на основната лихва остана непроменено до днес.", "date": "2019.07.25", "title": "Турската централна банка намали рязко основната лихва с над 4%"}
{"url": "https://www.24chasa.bg/novini/article/7576287", "text": "„В понеделник се очаква да повдигнат обвинение за тероризъм на Кристиян Бойков. На търговския директор на компанията беше повдигнато обвинение за тероризъм чрез извършване на компютърно престъпление, наказанието е от 5 до 15 години, като подбудител” – каза в Добрич зам. главният прокурор Иван Гешев във връзка с разследването в „Тад груп” – фирмата, отговорна за хакерската атака на НАП. „Собственикът на фирмата също има обвинение – за тероризъм в качеството си на подбудител” – добави Гешев. „Имаме основателни съмнения, които сме длъжни да проверим, че атаката срещу НАП е целенасочено действие спрямо държавата. И търговската дейност на фирмата може да се окаже също състав на престъпление с голяма степен на вероятност” – смята Гешев. „На лицата, които сме обвинили за тероризъм, трябва да проверим приходите им – като се извършат ревизии като физически и юридически лица. Антикорупционната комисия също има правомощия. Наложени са забрани за напускане на страната на обвиняемите. На тези лица, които не ги установим, процедурата е опити за призоваване, после лицето се обявява за общодържавно издирване, после европейска заповед за арест и обявяване за издирване от Интерпол” – обясни прокурорът. Той добави, че служителите на фирмата са си подали молба за напускане, но това не означавало, че срещу тях няма да се предприемат действия. „Всеки, който е бил служител на фирмата през последните две години, ще бъде разпитван, ще се проверяват компютрите им. Въпреки че компютърът на Бойков беше криптиран с най-сериозната програма „Вера крипт”, го разкодирахме бързо, работим с информацията вътре. Само в рамките на днешния ден са установени над 500 000 електронни адреса със съответните пароли на известна българска електронна пощенска платформа. С тях е правено определено търсене, отваряни са пощи на определени хора. Повтарям пак, че дейността на тази фирма може да се окаже в противоречие със закона, става дума за незаконна търговска дейност, за да бъде атакувана държавата” – казва още Гешев. „Нормално е всеки да изразява всякакви интереси, но дали те са свързани с обществените, е друг въпрос. Не съм в час с политическия дневен ред, защото работя” – заяви Гешев по повод протеста на „Демократична, България” срещу номинацията му.", "date": "2019.07.25", "title": "В иззетите компютри на \"ТАД груп\" само за ден открити 500 000 мейл адреса с паролите"}
{"url": "https://www.24chasa.bg/novini/article/7576278", "text": "Европейската централна банка запази без промяна основните лихвени ставки, но обяви, че планира да остави лихвите в сегашните, или в по-ниски нива, \"най-малко и през първата половина на 2020-а година\". По този начин ЕЦБ сигнализира за предстоящо понижение на краткосрочните лихвени проценти за пръв път от началото на 2016 година и за евентуално възобновяване на мащабната по размер програма за закупуване на еврооблигации, известна като \"количествени улеснения\", съобщава  Тази промяна в позицията на централната банка е насочена към изолиране на колебливата икономика на еврозоната от международните насрещни ветрове, вариращи от търговски напрежения главно по оста САЩ-Китай, до оставащата в пълна сила неяснота около процеса на Брекзит по-малко от 100 дни преди крайния срок за излизане на Великобритания от ЕС на 31-ви октомври. На днешното си заседание ЕЦБ решение да остави без промяна основната лихва по операциите за рефинансиране (т.нар. \"репо лихва\") на ниво от 0,00%, депозитната си лихва на ниво от -0,4% и заемната си лихва на ниво от 0,25%. Централната банка обаче заяви, че нейните служители ще разгледат различните опции, насочени към повишаване на устойчиво ниската инфлация, включително и възможността за нова програма за покупка на активи. Изявлението на банката изпраща силен сигнал, че ЕЦБ се готви да обяви нов важен пакет от стимулиращи мерки вероятно още на следващото редовно заседание на 12-ти септември. Някои инвеститори и анализатори се надяваха централната банка да намали лихвените проценти още на днешното заседание като превантивен ход с оглед на очакванията, че Федералният резервна САЩ ще намали основната си лихва с 0,25% на заседанието си през следващата седмица (на 30-и и 31-ви юли). Забавянето на подобно решение обаче предполага, че ЕЦБ се нуждае от повече време, за да създаде новия пакет от стимули, който би могъл да включва както понижаване на и без това рекордно ниските лихви, така и подновяване на програмата за \"количествени улеснения\", която беше преустановена през декември. Сега вниманието се насочва към пресконференцията на председателя на ЕЦБ Марио Драги, на която той вероятно ще даде по-ясни насоки относно бъдещата политика на централна банка.", "date": "2019.07.25", "title": "ЕЦБ запази лихвите без промяна и обеща да ги остави в текущите, или в по-ниски нива"}
{"url": "https://www.24chasa.bg/novini/article/7576276", "text": "40,5 градуса по Целзий отбеляза днес термометърът в германския град Гайлкирхен в Северен Рейн-Вестфалия. Това е най-високата температура в страната, измерена за всички времена. И в останалите части на страната жегите са не по-малки. Още в 10 сутринта в Берлин температурата надхвърли 32 градуса, до обяд достигна 40. Метеоролозите предупредиха, че това далеч не е най-лошата новина. По-тревожното е, че вече всяко лято ще бъде толкова горещо, смятат те. Днес Зелената партия поиска да се промени законодателството и да се въведат горни граници на температурата, при които работещите могат да бъдат задържани в офиса. При жеги като днешната да има свободен ден или хоумофис, предлагат те. Това да важи с пълна сила най-вече за работещите намън – строители, поддръжка на пътища и други, искат още те. Високите температури са проблем и за атомните централи. Заради покачването на температурата на водата е предвидено атомната централа в Гронде, Долна Саксония да бъде изключена в петък на обяд. Тогава водата на река Везер, която се ползва в охладителната система, се очаква да достигне критичните 26 градуса. Заради жегите с един час бе отложен и мачът между берлинския клуб „Херта“ и турския „Фенербахче“, който трябваше да започне в 17,30 в австрийския град Хартберг. Вместо това стартът ще бъде даден в 18,30. В рекодьорът по жеги Гайлкирхен кметът пък поръча безплатен сладолед з авсички 150 служители на кметството. Пожарникари раздават слънцезащитни кремове на граждани, а лекари призоваха доброволци да се грижат за възрастни и болни хора в обкръжението си и да проверяват дали са добре, тъй като високите температури са опасни за тях. Проблем жегата е и за затворниците, които нямат възможност да се охлаждат с климатици или да отскочат до някой басейн. Затова затворите в Германия са разрешили по-чести душове, а в менюто е въведен тараторът.", "date": "2019.07.25", "title": "Рекордна горещина в Германия, изключват атомни централи"}
{"url": "https://www.24chasa.bg/novini/article/7576129", "text": "„В град Добрич, заедно с градовете Варна и София, се провеждат действия по разследването на досъдебно производство под надзора на Специлиазираната прокурута, с участтието на ДАНС, Областната дирекция на МВР-Добрич, НАП и др. То е образувано в началото на годината за организирана престъпна група,осъществяваща данъчни престъпления. Към момента се работи с 4 лица. Днес или утре те най-вероятно ще бъдат привлечени в качеството на обвиняеми – единият като ръководител на организирана престъпна група, а останалите като извършители на данъчни престъпления - зави в Добрич зам.-главният прокурор и ръководител на Специализираната прокуратура Иван Гешев. Обвинението за ръководител на организирана престъпна група ще е за Антон Проданов, бизнесмен, основен свидетел в делото срещу депутата от ГЕРБ от Добрич за изнуднаве, известно като „Суджук гейт”. Според Гешев, няма връзка между двата случая, работи се по различни досъдебни производства. Според осведомени, Проданов е бил арестуван в хотел „Добротица” в курорта „Албена”, а цял ден в личното му жилише в кв. „Добротица” е имало обиски. Общо 12 са били адрестите. Първоначалната щета се оценява на около 300 000 лв., основно избягването на установяването и плащането на ДДС – добави Гешев. „Лицето, което води ръководител на групата /бел. авт.- Проданов/, е по някакъв начин емблематично за град Добрич. Осъждан е за данъчни престъпления и явно продължава да ги върши” – уточни зам.-главният прокурор. Според него, ситуацията в град Добрич не е добра, водят се противоборства межзу бизнес- и криминални групировки , като в някаква степен прокуратурата съшо носи вина за това, че досега не са били достатъчно проверявявани. „В немалка степен тази ситация се дължи и на организацията на Окръжната прокуратура. Проведох разговори с местните ортани и те ще решават нещата” – добави Гешев. Проданов имал сериозен бизнес и в София, управлявал търговски дружества, включително и заведения, парадирал с политически връзки.", "date": "2019.07.25", "title": "Свидетелят по „Суджукгейт” Антон Проданов - арестуван за данъчни престъпления в Албена (Обновена)"}
{"url": "https://www.24chasa.bg/novini/article/7576329", "text": "Температурните рекорди продължават да падат в Западна Европа. След като по-рано днес германските метеоролози съобщиха за счупен вчера исторически рекорд от 40,5 градуса, днес той беше подобрен на три път. Първо бяха отчетени 40,6 градуса по Целзий, а после беше съобщено за 40,9 градуса по Целзий, регистрирани в западната част на страната. Сега Националната метеорологична служба съобщи за измерени 41,5 градуса по Целзий. Те са отчетени в Линген в западната част на страната. Нови данни ще бъдат съобщени тази вечер, предаде Франс прес. Белгия по-рано днес съобщи за температурен рекорд от 40,2 градуса по Целзий, измерени вчера в Лиеж. Днес в Туитър белгийският метеоролог Давид Нехенау съобщи за измерени 40,6 градуса по Целзий във военната база Клайне-Брьогел, което е национален рекорд, предадоха световните агенции. Париж счупи днес своя исторически температурен рекорд, датиращ от близо 70 години. Във френската столица в 11,42 ч. по Гринуич бяха измерени 41 градуса по Целзий, а към 15,20 ч. бяха регистрирани 42,4 градуса по Целзий, припомнят световните агенции. Във Великобритания бяха регистрирани най-високите температури за месец юли - 36,9 градуса, отчетени в Хийтроу, но според метеоролози може да бъде подобрен и историческият рекорд от 38,5 градуса по Целзий, поставен в Кент през август 2003 г. Холандският метеорологичен институт също съобщи за счупен национален температурен рекорд. В първото съобщение се говореше за 41,7 градуса по Целзий, измерени днес. После института анулира информацията и съобщи първо за 39,3 градуса по Целзий, а после за 40,4 градуса по Целзий. И в двата случая градусите са повече от националния рекорд, поставен през лятото на 1944 г., когато бяха измерени 38,6 градуса.", "date": "2019.07.25", "title": "Втора гореща вълна в Европа: Франция, Германия, Белгия и Холандия с температурни рекорди (Обновена)"}
{"url": "https://www.24chasa.bg/novini/article/7576311", "text": "Най-малко 23 войници бяха ранени в катастрофа близо до сръбския град Вране, когато се преобърна военен автобус, съобщава белградският вестник \"Новости\". Според първите информации катастрофата е станала в 13.20 часа местно време на пътя в посока към Вране, уточнява БТА. В Здравния център в града казаха за \"Новости\", че приемат голям брой ранени, но не уточниха степента на нараняванията им.", "date": "2019.07.25", "title": "Автобус се обърна близо до сръбския град Вране, най-малко 23 войници пострадаха"}
{"url": "https://www.24chasa.bg/novini/article/7576358", "text": "Всички автомобили, преминаващи през ГКПП \"Маказа\" се дезинфекцират заради опасността от разпространението на Африканска чума по свинете, съобщиха от пресцентъра на областната администрация в Кърджали, където днес се е провело второто за този месец заседание на Областната епизоотична комисия във връзка с коварната болест. Предприети са още редица мерки сред които дезинфекция на крайпътните зони за отдих и местата, на които туристите изхвърлят хранителни отпадъци, посочва БТА. Почистват се с препарати пунктовете за смет по републиканската пътна мрежа. Изсичат се храстите край пътните артерии, за да не попадат боклуци в сервитута им. Контролират се отсечките с най-интензивен трафик. Ловните дружинки следят популацията на дивите прасета, които са около 2 000 в целия регион, са отчели по време на заседанието членовете на Областната епизоотична комисия. \"За щастие в областта няма промишлени свинекомплекси, а прасетата в личните стопанства са единици, но трябва да сме максимално бдителни и да вземем всички необходими мерки за превенция и контрол\", е коментирал областният управител Никола Чанев. Директорът на Агенцията по храните д-р Георги Грозев е предупредил, че всеки случай на намерен труп на диво прасе следва да бъде докладван и изследван за наличие на вируса. Ликвидирането на стопанствата тип \"заден двор\", които се явяват мост между дивата природа, където се разпространява вирусът на АЧС и промишлените свинекомплекси, е начинът да се спасим от продоволствена криза на свинско месо. Това становище изрази в Силистра проф.д-р Георги Георгиев, директор на Центъра за оценка на риска по хранителната верига. Той, заедно със свои колеги участва в поредното заседание на Областната епизоотична комисия във връзка с предприемането на мерки за ограничаване разпространението на болестта Африканска чума по свинете. По думите на д-р Георгиев е от изключителна важност да се спазват мерките за биосигурност в големите свинекомплекси и стопанства и да не се укрива информация. По данни на представители на Областната дирекция по безопасност на храните, към днешна дата в област Силистра, три селища попадат в рисковите зони на огнищата на АЧС в област Русе. Село Цар Самуил, община Тутракан, попада в предпазната зона на огнището и там от вчера се извършва дезинфекция на входа и изхода на селото и се осигурява 24 часово наблюдение. В селото няма да се евтаназират прасета, тъй като няма такива. Другите две села - Нова Черна и Сяново, също в община Тутракан, попадат в 20 километровата наблюдавана зона , но и там няма животни в стопанствата \"заден двор\". По данни на ОДБХ- Силистра на територията на областта към днешна дата се отглеждат 342 маркирани прасета в 97 стопанства. Функционират и две големи свинеферми в селата Попина /община Ситово/ и Ветрен/община Силистра/, където се отглеждат съответно 17 400 и 7775 бр. прасета.", "date": "2019.07.25", "title": "Дезинфекция срещу Африканската чума по свинете на всички коли, преминаващи през Маказа"}
{"url": "https://www.24chasa.bg/novini/article/7576398", "text": "Извършителят на грабежа на обменно бюро в Каварна е с постоянна мярка \"задържане под стража\", съобщиха от пресцентъра на Апелативната прокуратура във Варна за определението на Добричкия окръжен съд. Както държавното обвинение вече съобщи, 24-годишният Адриан А. е привлечен като обвиняем за грабеж на служителка в бюрото в големи размери. Престъплението е извършено на 24 юли, като Адриан А. причакал жената в бюрото, която носела две чанти с пари в различна валута на обща стойност 55 000 лева. Служителката, докато отключвала офиса, била напръскана със спрей от маскиран мъж. Нападателят издърпал и двете чанти с парите и направил опит да избяга, но бил заловен от случайни минувачи. Гражданите, които станали очевидци на грабежа, подали сигнал в полицията. Адриан А. е осъждан. Престъплението, за което сега му е повдигнато обвинение, е извършено в изпитателния срок на условното му осъждане за друго деяние, посочват от Апелативната прокуратура.", "date": "2019.07.25", "title": "Постоянен арест за мъжа, откраднал 55 000 лв. от обменно бюро в Каварна"}
{"url": "https://www.24chasa.bg/novini/article/7575910", "text": "В Париж и други части в Северна и Централна Северна Франция днес е обявен код червено за изключителни горещини, предадоха ДПА и БТА. Рекордът за най-висока температура във френската столица от 40,4 градуса, отчетен през 1947 г., вероятно ще бъде счупен, според държавната метеорологична служба Метео Франс. Тя прогнозира температури от 42-43 градуса в Париж, долината на река Лоара и в региона Шампан. Властите предупреждават гражданите да избягват спортуване и ненужни пътувания, съветват да се пие много вода, да се избягва алкохол и да проверяват как се чувстват възрастни роднини и съседи. Миналата нощ вероятно беше най-горещата във Франция, откакто се правят измервания, съобщи Метео Франс. Най-ниската средна нощна температура е била 21,4 градуса. В градовете Лил, Тулуза и Бордо са били регистрирани най-високите минимални нощни температури, посочи Метео Франс. За втори път в историята си Франция обявява код червено за опасни горещини. Предишният път беше през юни тази година, когато във Вергарг, край Монпелие в Южна Франция, бяха измерени рекордните 46 градуса. Предишният рекорд беше 44,1 градуса, измерен по време на горещата вълна през 2003 г., която предизвика 15 000 смъртни случаи повече от обичайното във Франция и още 70 000 в останалата част от Европа.", "date": "2019.07.25", "title": "Kод червено в Париж, очакват се рекордно високи температури"}
{"url": "https://www.24chasa.bg/novini/article/7575913", "text": "От 6 до 10 август 2019 г. по традиция Банско ще се превърне в джаз столицата на Югоизточна Европа. По традиция Първа инвестиционна банка осигурява свободен вход за всички на концертите, които ще се проведят на площад „Никола Вапцаров“ в града. За поредна година почитателите на стойностната музика ще могат да се насладят в Банско на изпълненията на имена от световната сцена. Най-голямото лятно музикално събитие в страната ще уважат Масео Паркър, Рей Джелато, Малина Мой, Джамал Томас бенд, Тони Момрел с Ванеса Хейнс и много други. Сред родните звезди, които ще забавляват гостите на фестивала, са неотразимите Васил Петров и Камелия Тодорова, Лина Никол, Spectrum, Mike Sax & X-Key. Бразилският перкусионист Клаудио Крон ще проведе уъркшоп с автентични инструменти специално за гостите на Джаз Фест Банско. Участниците ще се впуснат в едно изключително забавно афро-бразилско ритмично приключение, наподобяващо карнавала в Рио де Жанейро. На 10-и август 2019 г. Fibank организира традиционна стилна вечеря с гурме специалитети за свои дългогодишни клиенти, партньори и приятели, която ще се състои в Кемпински Хотел Гранд Арена Банско. Специално за гостите на банката на живо ще се изявят Орлин Горанов и Акага, а шоуто ще продължи на площад „Никола Вапцаров“ с изпълнения на Тони Момрел и Ванеса Хейнс.", "date": "2019.07.25", "title": "Fibank е генерален спонсор на джаз фестивала в Банско за 17-а поредна г."}
{"url": "https://www.24chasa.bg/novini/article/7575892", "text": "Американският изследовател Робърт Баларзд ще се опита да открие останките от самолета на Амелия Еърхарт, за който се смята, че е паднал в Тихия океан през 1937 г., предаде Франс прес като цитира сп. \"Нешънъл джиографик\". Планирано е Балард да поеме от островите Самоа на 7 август, за да стигне до необитаемия остров Никумароро в пределите на островната държава Кирибати, където самолетът на авиаторката вероятно е паднал, предаде БТА. В експедицията ще участват два екипа. Единият екип ще е ръководен от археолог на \"Нешънъл джиографик\" и ще изследва определени обекти на острова, а другият - от Балард, който ще е координира подводните проучвания от борда на изследователския кораб \"Наутилус\". На експедицията ще е посветен двучасов документален филм, който ще бъде излъчен на 20 октомври от телевизионния канал на списанието. Седемдесет и седем годишният Балард откри останките от лайнера \"Титаник\" през 1985 г. на дълбочина 4000 метра в Атлантическия океан, от германския крайцер \"Бисмарк\" и от американския самолетоносач \"Йорктаун\", потънал през 1942 г. в Тихия океан. Съдбата на Амелия Еърхарт, първата жена, прелетяла сама над Атлантическия океан през 1932 г., остава загадка 82 години след изчезването й. На 20 май 1937 г. 39-годишната Еърхарт излита от Окланд, Калифорния, на борда на двумоторния самолета \"Локхийд Електра\" заедно с навигатора Фред Нунан, за да направи околосветска обиколка. На 2 юли същата година те напускат Папуа-Нова Гвинея, за да прелетят 4000 км и да се снабдят с гориво на остров Хауленд. Еърхарт и Нунан не успяват да стигнат до острова.", "date": "2019.07.25", "title": "Американец ще търси останките от самолета на Амелия Еърхарт, паднал в Тихия океан през 1937 г."}
{"url": "https://www.24chasa.bg/novini/article/7575920", "text": "Пловдивският апелативен съд не се смили над 67-годишната Веска Хаджиева, която на 13 януари т.г. удуши с голи ръце съпруга си в банята заради системен тормоз и оргии. Тя поиска по-лека мярка, а прокуратурата пледира за домашен арест. Магистратите обаче прецениха, че има опасност да се укрие или да извърши друго престъпление. Веска влезе в залата съсухрена и с отчаян поглед. Адвокатът й Орлин Търновалийски посочи, че половин година тя е зад решетките и няма как да повлияе на разследването или да избяга. Според него Хаджиева не е убила умишлено 73-годишния си съпруг, а е превишила пределите на неизбежната отбрана. На 13 януари Хаджиева потърсила връзка ключове от съпруга си, което прераснало в скандал и физическа разправа. В това време Костадин Хаджиев бил гол в банята, канел се да се къпе. Взел дървен налъм и ударил с него по ръката жена си. Схватката продължила дълго - падали, ставали и накрая се стигнало до фаталния инцидент. Веска удушила мъжа си, който бил пиян, а алкохолната проба отчела 2,60 промила. Адвокат Търновалийски посочи, че Хаджиев системно тормозил жена си. В деня на инцидента тя се отбранявала. Двамата съпрузи били в обтегнати отношения след смъртта на единствения им син. Живеели в една къща, но в отделни стаи. Тя работела като счетоводител, а мъжът й разкарвал стока с бус. 73-годишният Хаджиев си имал приятелка, която се била пренесла в дома му. Макар прокурорът да настоя за по-лека мярка, апелативният съд остави Веска за постоянно в ареста. Определението е окончателно.", "date": "2019.07.25", "title": "След 6 месеца решетки счетоводителката, удушила мъжа си, остава в ареста"}
{"url": "https://www.24chasa.bg/novini/article/7575934", "text": "Партиите от \"малката коалиция\" - ВМРО, НФСБ и \"Атака\" могат да сключат индивидуални споразумения с ГЕРБ, за да подкрепят правителството. Това е един от вариантите, който не изключи вицепремиерът и лидер на ВМРО Красимир Каракачанов. Вчера само за 2 минути, след като тримата патриоти се събраха за първи път от около година на 6 очи, \"малката коалиция\" се разпадна. Причината бе предложението на лидера на “Атака” Волен Сидеров медиите да присъстват на разговора - нещо, на което представителите на ВМРО и НФСБ възразили. Той е категоричен, че не може да продължава така и че няма да участва в такава коалиция. Като го гледате от четири месеца как сипе хули, обидни квалификации и лъжи по отношение на мен, на другия ми колега - Симеонов, на г-н Джамбазки, на ВМРО, за какво разбиране става дума, и какъв е смисълът да продължаваме да си говорим по този начин, попита Каракачанов. Той обаче подчерта, че не излиза от коалицията.", "date": "2019.07.25", "title": "Каракачанов: Партиите от \"малката коалиция\" могат да имат индивидуални споразумения с ГЕРБ"}
{"url": "https://www.24chasa.bg/novini/article/7575937", "text": "Първото изпращане на доставки с елементи на руските зенитно-ракетни системи С-400 в Турция приключи и сега се планира да започне вторият етап от доставките в Анкара, съобщиха турски военни източници, цитирани от Ройтерс. Турция започна да приема доставки с компоненти от С-400 по-рано този месец, което доведе до засилване на напрежението в отношенията със САЩ, отбелязва агенцията. В отговор Вашингтон реши да отстрани Анкара от програмата за Ф-35 от съображения за сигурност и предупреди за възможни санкции от САЩ, припомня БТА. Турските представители посочиха още днес, че страната остава ангажирана в разговори с отговорни лица от САЩ за придобиване на системи Пейтриът, предложени от Вашингтон на Анкара като алтернатива на С-400. Турция съобщи също, че Франция ще разположи на турската граница една батарея SAMP-T, система за ПВО на френско-италианския консорциум EUROSAM.", "date": "2019.07.25", "title": "Първият етап от доставките на С-400 в Турция завърши"}
{"url": "https://www.24chasa.bg/novini/article/7575923", "text": "Новият британски премиер Борис Джонсън заяви в първата си реч в парламента, че Брекзит ще превърне Великобритания в най-великото място в света, предаде Ройтерс. \"Нашата мисия е да осъществим Брекзит на 31 октомври с цел обединяване и изпълване отново с енергия на нашето велико Обединено кралство и за да превърнем страната в най-великото място в света\", подчерта Джонсън. Той съобщи също, че Лондон няма да номинира кандидат за еврокомисар в новия състав на ЕК, предава БТА. Джонсън освен това определи условията на договора за Брекзит, който прешественичката му Тереза Мей сключи с ЕС, като неприемливи, предаде Франс прес. \"Споразумението за излизане от ЕС беше отхвърлено три пъти\", припомни Джонсън, визирайки трите отхвърляния в британския парламент. \"Неговите условия са неприемливи за този парламент и за тази страна\", подчерта той и поиска \"премахването на ирландския предпазен механизъм\". Този механизъм е решение, което ще се прилага като краен вариант с цел избягване на проверките по границата между британската провинция Северна Ирландия и Република Ирландия след Брекзит. \"Трябва ясно да се разбере, че пътят към сделката преминава през пътя на премахването на предпазния механизъм\", подчерта Джонсън, цитиран от Ройтерс. Джонсън призова ЕС да премисли отказа си от предоговаряне на сделката за Брекзит, предаде Асошиейтед прес. \"Ние сме готови за преговори по алтернативна сделка за Брекзит\", увери Джонсън и обеща, че британските представители ще вложат цялата си енергия и решимост в тези преговори, добавя ДПА. Премиерът постави ултиматум на ЕС, че ако не премисли отказа си за предоговаряне на сделката, то тогава ще има Брекзит без сделка. Джонсън обаче изрази мнение, че ЕС има всички основания да иска постигане на компромис с Лондон по въпроса за Брекзит, предаде Ройтерс. \"Защо да тръгваме от презумпцията, че нашите приятели от ЕС не искат компромис? Аз мисля, че те имат основание да искат постигане на компромис и това е нещото, към което ние ще се стремим\", увери той. Новият премиер каза също, че поставя началото на нов подход за постигане на независима търговска политика, в който именно се вписва и решението да не се номинира кандидат за ЕК, допълва Ройтерс. \"Днес е първият ден за нов подход, който ще приключи с нашето излизане от ЕС на 31 октомври\", изтъкна той. Джонсън каза, че много британски представители са блокирани в низ от срещи в Брюксел и Люксембург, когато тези хора могат да бъдат използвани на други места, за да осигурят (на страната) нови сделки за свободна търговия\", предаде ДПА. Относно излизането без сделка Джонсън каза, че е получил уверение от министъра на финансите, че всички необходими средства ще бъдат на разположение, за да се управлява ситуацията на излизане без договор, предаде Франс прес. Джонсън каза, че страната му е по-подготвена за този сценарий, отколкото някои си мислят, но все пак не е толкова готова, колкото трябва да бъде и затова трябва да ускори подготовката, предаде Ройтерс. Той съобщи, че е поискал подготовката за евентуален Брекзит без сделка да бъде превърната в приоритет, допълва Франс прес. По повод изявленията на Джонсън пред парламента опозиционният лидер Джереми Корбин каза, че неговата Лейбъристка партия ще се противопостави на каквато и да е сделка за Брекзит, предложена от новия премиер, ако тя не защитава работните места, правата на работниците и околната среда, предаде Ройтерс.", "date": "2019.07.25", "title": "Борис Джонсън: Брекзит ще направи Великобритания най-страхотното място в света"}
{"url": "https://www.24chasa.bg/novini/article/7575927", "text": "Европейската комисия предприема правни действия срещу България по отношение на неизпълнения на задълженията, произтичащи от правото на ЕС. Решенията по процедури за нарушения спрямо България са в областите Околна среда; Цифров единен пазар; Вътрешен пазар, промишленост и МСП; Правосъдие, потребители и равнопоставеност между половете; Данъчно облагане и митнически съюз, съобщиха от представителството на Европейската комисия у нас. O Околна среда Европейската комисия предяви иск срещу България пред Съда на ЕС във връзка с лошото качество на въздуха. България не спазва пределно допустимите стойности за серен диоксид (SO2). Най-скорошните данни за серния диоксид (SO2), които държавата е предоставила, показват трайно неспазване на пределно допустимите почасови и дневни стойности на SO2 в югоизточната част на страната, където се намират четирите най-големи топлоелектрически централи в България. От 2005 г. насам са в сила разпоредби на ЕС за пределно допустимите стойности и концентрацията на SO2 в атмосферния въздух. Те започнаха да се прилагат за България от присъединяването ѝ към ЕС на 1 януари 2007 г. С днешното решение за втори път се предявява иск пред Съда на Европейския съюз за неспазване от страна на България на стандартите на ЕС за качество на въздуха. В решението си от 5 април 2017 г. Съдът потвърди, че България не е спазила пределно допустимите стойности за прахови частици ПЧ10 (Комисия/България, C-488/15). Повече информация ще намерите в прикаченото съобщение за медиите. O Цифров единен пазар Комисията ще изпрати мотивирани становища на България и още две държави членки поради това, че не са уведомили за пълното транспониране на правото на ЕС относно достъпността на уебсайтовете и мобилните приложения (Директива (ЕС) 2016/2102). O Вътрешен пазар, промишленост, предприемачество и МСП Европейската комисия реши да изпрати две официални уведомителни писма на България относно налаганите от страната ограничения за предоставянето на услуги. Първото официално уведомително писмо се отнася до ограничения за временното трансгранично предоставяне на частни охранителни услуги. Второто официално уведомително писмо се отнася до правна разпоредба, с която се определя продължителността на временното трансгранично предоставяне на услуги. O Правосъдие, потребители и равнопоставеност между половете Комисията реши днес да изпрати мотивирано становище на България във връзка с липсата на транспониране на правилата на ЕС относно признаването на съдебни решения, с които се налагат наказания лишаване от свобода (Рамково решение 2008/909/ПВР на Съвета). С тези правила се гарантира взаимното признаване на съдебни решения по наказателни дела, с които се налагат присъди за лишаване от свобода. България не е съобщила за приемането на национално законодателство, транспониращо разпоредбите на рамковото решение, нито е предоставила задоволителни отговори относно приключването на текущите законодателни процедури. O Миграция, вътрешни работи и гражданство Комисията реши днес да изпрати официално уведомително писмо на България, тъй като нейните национални правила не са в съответствие с правилата на ЕС относно наказателно-правните санкции за пазарна злоупотреба (Директива 2014/57/ЕС). O Данъчно облагане и митнически съюз Комисията реши да изпрати официални уведомителни писма на 7 държави членки, сред които и България, поради това, че не са приложили правилата на ЕС относно борбата със сексуалното насилие и със сексуалната експлоатация на деца, както и с детската порнография (Директива 2011/93/ЕС). С ежемесечния пакет от решения Европейската комисия предприема правни действия срещу държавите членки, които не изпълняват своите задължения, произтичащи от правото на ЕС.", "date": "2019.07.25", "title": "ЕК предяви иск срещу България за мръсния въздух"}
{"url": "https://www.24chasa.bg/novini/article/7575940", "text": "Парламентът прие Годишния доклад за дейността на Комисията за защита на конкуренцията /КЗК/ за 2018 г., предаде БТА. През изминалата година КЗК е осъществила наблюдение на значими и чувствителни за потребителите и бизнеса сектори на икономиката, като основният фокус е бил върху електронната търговия. През 2018 г. Комисията е имала специален фокус и върху производствата по секторни анализи. Образувани са четири производства за извършване на секторен анализ на конкурентната среда на електроенергийния пазар, медийния пазар, пазара за предоставяне на банкови услуги и пазарите за производство и реализация на бензин и дизелово гориво. През 2018 г. в Комисията са образувани общо 73 производства, имащи за цел установяване на наличието или липсата на нарушения на разпоредбите от Закона за защита на конкуренцията, свързани с нелоялна конкуренция (70 производства) и злоупотреба с по-силна позиция при договаряне (3 производства). С 29 постановени решения Комисията е установила 44 извършени нарушения, представляващи нелоялна конкуренция, като във връзка с това е наложила имуществени санкции и/или глоби общо в размер над 2,6 млн. лева. През 2018 г. най-честите установени нарушения в областта на нелоялната конкуренция са свързани с недобросъвестно поведение в противоречие с общата забрана за нелоялна конкуренция, следвани от нарушения за имитация и заблуждаваща реклама, се посочва в доклада. През миналата година Комисията е подобрила изключително много събираемостта на наложените с нейни решения имуществени санкции и глоби. Събраните суми са в размер на 4 398 000 лв., което е с над пет пъти повече събрани парични вземания спрямо предходната 2017 година. През 2018 г. КЗК е образувала общо 33 производства по уведомления и мотивирани искания за разрешаване на концентрация между предприятия. Комисията е постановила общо 32 решения по Глава пета от ЗЗК, като по 21 решения КЗК разрешава концентрация между предприятия, забранява концентрация по две решения, постановява по три решения, че сделката не представлява концентрация.", "date": "2019.07.25", "title": "Парламентът прие годишния доклад за дейността на Комисията за защита на конкуренцията"}
{"url": "https://www.24chasa.bg/novini/article/7575942", "text": "Днес Столичният общински съвет /СОС/ прие доклад относно предоставяне на съгласие за участие от страна на Столична община в производство по публична продан на къщата на Пейо Яворов на ул. \"Г. С. Раковски\" 136. Тодор Чобанов, зам.-кмет по култура и вносител на доклада, каза пред журналисти, че Столичната община е готова да плати 1,285 млн. лв. Това е една справедлива цена за този обект, защото говорим за идеалния център, двора и самата постройка, каза Чобанов, цитиран от БТА. Той обясни, че общината е проучила много внимателно дали са на лице други вземания, които не са публично-известни и които биха възпрепятствали процедурата по публична продан. Бяха възложени различни външни оценки и вече сме убедени, че цената, която имаме в момента отговаря на пазарната и е изгодна за данъкоплатеца, каза Чобанов. След придобиването на имота, общината ще направи неотложен ремонт на сградата. Той обаче не е авариен, сградата не е пряко застрашена, уточни Чобанов. Той съобщи, че има готов и съгласуван проект за обновяването на сградата, дело на арх. Станислав Константинов. Общината като отговорен стопанин на тази светиня ще се погрижи за нейното техническо състояние, увери Чобанов. По думите му общината има чудесно взаимодействие с Националния литературен музей, с който след придобиването ще бъде сключен договор, който да гарантира функционирането на дома на Яворов като къща-музей. Чобанов каза, че за музея ще бъдат усвоени и другите два етажа, които сега не се използват за музейни нужди. Ако успеем да я придобием това означава за обществото един по-добър и по-полезен музей на Яворов, посочи зам.-кметът по култура.", "date": "2019.07.25", "title": "Столичната община е готова да плати 1,285 млн. лева за къщата на Яворов"}
{"url": "https://www.24chasa.bg/novini/article/7575944", "text": "Вчера 32-годишен мъж от града сигнализирал в полицията, че е измамен, като му е била отнета сумата от 610 лева и мобилен телефон, съобщават от полицията. Пред криминалистите обяснил, че по обяд бил заговорен от мъж, който се представил за ръководен служител във фирма и участва във фондация за финансиране на студенти. Попитал го какви спестявания има и допълнил, че трябва да му ги даде, като впоследствие ще му бъдат върнати. 32-годишният мъж му предоставил сумата от 610 лева. След това го завел в \"свой офис\", поискал му мобилния телефон и казал да го изчака, като се отправил по вътрешно стълбище и не се върнал. Малко след това 32-годишният мъж установил, че е измамен. Започнато е досъдебно производство за престъпление по чл. 209 от НК. По случая работят служители на РУ Шумен.", "date": "2019.07.25", "title": "Шуменец дал 610 лв. и телефон на мнима фондация за финансиране на студенти"}
{"url": "https://www.24chasa.bg/novini/article/7575960", "text": "Днес Европейската комисия (ЕК) прие решение за завеждане на дело срещу България за превишаване на нормите за серен диоксид в района на Гълъбово. Проблемът с високи нива на серен диоксид в България съществува отдавна, основно във връзка с използването на въглища с високо съдържание на сяра от някои топлоелектрически централи. От 2007 г. България, като държава член на ЕС, е задължена да постигне и спазва неговите норми за качество на въздуха. Поради непостигането на изискванията за нивата на серен диоксид през 2009 г. ЕК стартира наказателна процедура срещу страната ни, като по това време проблемните райони са три – Перник, Гълъбово и Димитровград. В резултат на предприетите от държавата и от собствениците на големи горивни инсталации (ГГИ) мерки през последните години е налице значително намаляване на общите емисии на вредни вещества и в частност на серен диоксид – от 715 358 до 48 567 тона спрямо 2007 г. Вследствие на това към момента Гълъбово е единствената община, в която продължава да има проблеми с постигане на европейските изисквания за съдържание на серни оксиди в атмосферния въздух, предава пресцентърът на Министерството на околната среда и водите. Основната причина за проблемите с постигането на нормите за серен диоксид в град Гълъбово е исторически наследената концентрация на четири ГГИ, разположени на малка площ във въгледобивния басейн „Марица Изток“. Това, освен че води до сумарното изпускане на сравнително големи количества серен диоксид, затруднява значително както определянето на конкретния причинител на всеки отделен епизод на замърсяване, така и степента, в която всяка централа влияе върху качеството на въздуха в Гълъбово. Трябва да бъде подчертано, че централите в басейна „Марица Изток“ съгласно данните от техните системи за автоматични измервания спазват изискванията на европейското законодателство и нормите, определени в техните комплексни разрешителни. Централите имат значителен принос към общото количество електрическа енергия, което се произвежда в страната (между 45 и 60% в зависимост от сезона). Независимо от посочените проблеми и с оглед постигане на необходимото качество на въздуха от страна на Министерството на околната среда и водите са предприети действия с цел намаляване на нивата на серен диоксид в атмосферния въздух в Гълъбово. В Програмата на правителството е залегнала Мярка 572: Усъвършенстване/надграждане на вече съществуващата Система за ранно предупреждение (СРП) за прогнозиране на наднормено замърсяване на приземния атмосферен слой със серен диоксид в района на Старозагорска област, която да бъде в състояние да прогнозира възможни превишения на нормите и да предлага намаляване на емисиите от всяка централа в енергийния басейн „Марица Изток“. За изпълнение на мярката е разработен проект „Усъвършенстване/надграждане на вече съществуващата Система за ранно предупреждение (СРП) за прогнозиране на наднормено замърсяване на приземния атмосферен слой със серен диоксид в района на Старозагорска област“, с който се предлагат варианти за намаляване на емисиите от всеки ТЕЦ. В проекта активно участват Националният институт за метеорология и хидрология, операторите на четирите централи от басейна „Марица Изток“, Националната електрическа компания и Електроенергийният системен оператор. Мярката е изпълнена и системата за ранно предизвестяване е въведена в експлоатация от 26 март 2019 г. В резултат на предприетите мерки през настоящата година се наблюдава значително намаляване на броя на превишенията на средночасовите норми за серен диоксид, регистрирани в Гълъбово. От началото на годината досега те са само 19. За сведение – през същия период на 2018 г. превишенията на средночасовата норма са били 46. С настоящото решение на ЕК се цели да бъде установено нарушението от Съда на Европейския съюз, без да се налагат финансови санкции срещу България. Освен спрямо България, днес ЕК взе решение за завеждане на дело пред Съда на ЕС и срещу Испания, но за системното нарушаване на правото на Съюза за пределните стойности за азотен диоксид. Комисията предприе наказателни мерки в областта на качеството на атмосферния въздух и срещу Хърватска, Полша, Румъния и Гърция. През май 2018 г. заради непостигане на нормите за качество на въздуха ЕК изпрати на съд още 6 държави – Франция, Германия, Унгария, Италия, Румъния и Великобритания.", "date": "2019.07.25", "title": "България взима мерки за спазване на нормите за серен диоксид в района на Гълъбово"}
{"url": "https://www.24chasa.bg/novini/article/7575987", "text": "Общо 190 растения са били в различен етап на развитие и с височина между половин и два метра. Общото количество на зелената листна маса, иззета от имота, е близо 26 килограма. По случая се води полицейско производство за производство на наркотични вещества. Действията на криминалистите са в продължение на извършена от тях проверка в къщата на 50-годишен от село Капитан Димитриево, ден по-рано, където бяха открити няколко кофи, чувал и чанта, пълни със суха листна маса с глави и съцветия и електронна везна.", "date": "2019.07.25", "title": "Криминалисти иззеха 26 кг марихуана"}
{"url": "https://www.24chasa.bg/novini/article/7575965", "text": "Тази мисия сега принадлежи на нейния наследник Борис Джонсън, чийто \"незабавен приоритет ще бъде да извърши Брекзит, който е работещ за цялото Обединено кралство\", каза тя в последното си изказване на Даунинг стрийт, преди да връчи оставката си на кралица Елизабет Втора и отново да стане редова депутатка. Според подкрепящия Брекзит и Борис (Джонсън) всекидневник \"Телеграф\", \"мандатът на най-лошия следвоенен британски премиер приключва (...). Тя няма да липсва на никого\". Редакционна статия на \"Таймс\" едва ли е по-снизходителна, упреквайки я за \"плачевния й провал\" по Брекзит и за \"липсата й на амбиция\" във всички останали сфери. При поемането на премиерския пост през юли 2016 г., в деня след референдума, на който се реши излизането на Обединеното кралство от Европейския съюз, 62-годишната г-жа Мей все пак се радваше на положителен и вдъхващ доверие имидж. Дъщеря на пастор, без обаяние, но с репутацията на работохоличка, в очите на британците тя изглеждаше идеалният човек, който да води страната им, излязла наранена и разделена от кампанията за референдума, през един от най-деликатните периоди в историята й. В програмната си пламенна реч тя подкрепи напълно Брекзит, срещу който тя все пак се беше обявила, като обеща да изкорени несправедливостите. Три години по-късно, и макар че страната трябваше да излезе от ЕС на 29 март, Брекзит все още предстои, докато неравенствата никога не са били толкова крещящи, въпреки изключително ниската безработица. В края на май тя накрая призна поражението си, като обяви предстоящото си оттегляне, изправена пред разпадането на правителството си и пред интриги, целящи да я изтласкат от собствената й партия. Въпреки трите гласувания в парламента, Тереза Мей беше неспособна да събере мнозинство от депутати в подкрепа на споразумението за развод, сключено с Брюксел. Разкъсването на повече от 40 години на отношения с ЕС никак не беше лесно, признава Саймън Ъшъруд, политолог от университета в Съри. Но Мей \"наистина нямаше най-добрия подход\", предпочитайки да разчита единствено на своята партия, особено на най-твърдото й крило, за да отреже всяка връзка с ЕС. За Тим Бейл, преподавател по политически науки в лондонския университет \"Куин Мери\", тя съгреши с \"отказ от реализъм\", изключвайки \"междупартиен подход\", особено след провала си на парламентарните избори през 2017 година. Тя ги свика, окрилена от благоприятните за нея социологически анкети, но те й костваха загуба на абсолютното мнозинство. След това Мей беше принудена да се съюзи с малката ултраконсервативна северноирландска Демократична юнионистка партия (DUP), която диктуваше изискванията си за Брекзит. Нейният закъснял опит да постигне консенсус с лейбъристите по Брекзит остана напразен, а на последните избори за Европейски парламент консерваторите се сринаха. \"Тя няма да остави положителен образ в историята\", смята Саймън Ъшъруд. Това не се дължи на липса на амбиция у тази омъжена бездетна жена, която въпреки очевидната си срамежливост още от младежките си години мечтаела да стане първата жена ръководител на правителството на Обединеното кралство. Тя става първата жена генерален секретар на Консервативната партия от 2002 до 2003 г. На този пост се проявява с реч, в която призовава торите, които тогава са дамгосани като твърде десни, да се отърват от имиджа си на \"гадна партия\". Тя има в актива си и основаването през 2005 г. на \"Уимин2уин\" (\"ЖенизаПобеда\", Women2Win), лобистка група за получаване на повече избираеми места за жените. След като подкрепи Дейвид Камерън в борбата му да оглави партията през 2005 г., тя наследява вътрешния ресор до идването си на Даунинг стрийт през 2010 г. Остава шест години на този проветрив пост, на който се откроява с твърдо управление на имиграцията и с бюджетни съкращения в полицията. Освен тази оскъдна равносметка като министър-председателка, журналистите я упрекват за нейния студен и механичен стил, накичвайки я с прозвището \"Мейбот\", съкратено от \"Мей - робота\". Тя се опита да излезе от този образ като веднъж направи няколко танцови стъпки на сцената преди своя реч, за още по-голяма наслада на жестоките британски карикатуристи. Единствените очевидни щрихи, свидетелстващи за фантазия у тази стройна жена, са екстравагантните колиета и пантофките с леопардова щампа.", "date": "2019.07.25", "title": "Брекзит попари надеждата на Тереза Мей да остави следа в историята"}
{"url": "https://www.24chasa.bg/novini/article/7576003", "text": "Институциите в Северна Македония, които не използват албански език, ще бъдат глобявани с 4000 до 5000 евро, предвижда законопроект за държавния инспекторат за употреба на езиците, който беше приет вчера от правителството, предаде Танюг. Основната задача на инспектората ще бъде контрол за официалната употреба на албанския език на цялата територия на страната, както е предвидено в приетия неотдавна закон за езиците. Според новия законопроект органите на държавната власт, централните институции, държавните предприятия, агенции, дирекции, учреждения и организации, комисии и юридически лица ще трябва да платят от 4 до 5 хиляди евро, ако нарушат закона за употреба на езиците, предава БТА. Глобата за отговорно служебно лице ще бъде 30 процента от глобата, наложена на институцията. Законът за езиците предизвика многобройни реакции именно заради разпоредбите, предвиждащи употреба на албански език в институциите на цялата територия на страната, макар че албанското малцинство е съсредоточено главно в северозападните части на страната. Опозицията твърдеше, че това е \"скъп и тромав\" закон, който не отразява реалното положение и ще създаде нови огромни разходи в държавния бюджет. От друга страна, властите защитиха закона с твърдението, че това е крачка напред в създаването на \"едно общество за всички\".", "date": "2019.07.25", "title": "До 5 000 евро глоба за институциите в Северна Македония, ако не ползват албански"}
{"url": "https://www.24chasa.bg/novini/article/7576025", "text": "Париж, Лондон и Берлин планират координиране на действията си и обмен на информация в Персийския залив, без да засилват военното си присъствие в региона, предаде Франс прес. Агенцията се позовава на изявление на френската министърка на отбраната Флоранс Парли, предава БТА. Бившият министър на външните работи на Великобритания Джереми Хънт заяви в понеделник, че европейските държави ще организират мисия за защита на корабоплаването в Залива, след като Иран задържа в Ормузкия проток петролен танкер под британски флаг, припомня Франс прес. \"Съвсем наскоро обсъдихме с Германия и Великобритания съвместни действия: те ще позволят да допринесем за гарантиране на сигурността на морския трафик в Залива\", каза Парли пред френски вестник. Парли заяви, че разговорите продължават и че европейските държави разполагат с достатъчно сериозно военно присъствие в Залива, като по тази причина няма нужда от засилването му. \"Не става дума за засилване на присъствието ни, а за координиране на силите ни и за споделяне на информация\", категорична бе Парли. Френската министърка подчерта, че единствената задача на европейските държави е намаляване на напрежението в Залива и защита на интересите им. Напрежението постоянно нараства в стратегическия регион на Персийския залив, след като Съединените щати се оттеглиха през май миналата година от иранското ядрено споразумение и повторно въведоха санкции срещу Техеран. През последните седмици в Персийския залив имаше нападения срещу петролни танкери, за които Вашингтон заяви, че са дело на Иран. Франция разполага с фрегата, постоянно разположена в Персийския залив и Индийския океан, а също така и с 650 войници в Обединените арабски емирства, отбелязва Франс прес.", "date": "2019.07.25", "title": "Париж, Лондон и Берлин координират действията си в Персийския залив"}
{"url": "https://www.24chasa.bg/novini/article/7574861", "text": "Единодушното номиниране на Иван Гешев за главен прокурор от прокурорската колегия на Висшия съдебен съвет (ВСС) се оказа хапка, която съпредседателят на “Демократична Балгария” Христо Иванов и кръгът около него не могат да преглътнат. Само 24 ч след издигането на Гешев Иванов и няколко адвокати, гравитиращи около него, поискаха оставката му. Според тях той нарушил етичния кодекс на магистратите, но и нямало да извърши реформи в прокуратурата. Така тя щяла да остане изградена по болшевишки модел. “Структурата на държавното обвинение е по съветски модел, защото начело стои главен прокурор, на когото са подчинени всички прокурори. Той може да отменя техните актове и да им дава нареждания”, обясни за пореден път във вторник и шефът на ВКС Лозан Панов. Болшевишка ли е в действителност българската прокуратура? Никой не отрича, че през 1948 г. , с промяната на системата, тогавашната главна прокуратура е изградена по съветски модел. Това е безспорен исторически факт. При социализма главният прокурор е избиран от Народното събрание. В него обаче влизат предимно членове на БКП, поне два пъти по-малко от БЗНС (другата разрешена партия), около 20-30 комсомолци и безпартийни, които не са повече от десетина души. В онези години главният прокурор има и право на съвещателен глас в заседанията на Президиума на Народното събрание и на Министерския съвет. Лично назначава и освобождава всеки един прокурор. Нещата обаче се променят през 1991 г., когато Великото народно събрание гласува най-новата българска конституция. С нея се въвежда разделението на трите власти - законодателна, изпълнителна и съдебна. Това бе направено, за да се гарантира независимостта на всяка една от тях от другите две. Да се обвиняват в болшевизъм бащите на най-новата конституция, е несправедливо. Прокуратурата става част от съдебната власт, което е най-голямата гаранция за нейната независимост. Някои, сред които и Панов, смятат, че тя трябва да е в изпълнителната. Това обаче сериозно би застрашило точно независимостта на прокурорите. При тази ситуация те трябва да са подчинени на правосъдния министър, който пък е политическа фигура. С най-новата конституция бе създаден и Висшият съдебен съвет (ВСС), който избира главния прокурор, шефовете на върховните съдилища и се занимава с кадровото израстване на магистратите. През 2016 г. ВСС бе разделен на прокурорска и съдийска колегия с идеята съдиите и прокурорите да не кадруват по отношение на хора от другото съсловие. Именно съветът се занимава с наказанията, освобождавето и поощренията на всеки магистрат. По отношение на прокурорите предложенията ги прави главният прокурор, но колегията може да ги отхвърли. Първият избран от ВСС главен прокурор Иван Татарчев през 1992 г. До момента съветът е избирал четирима главни прокурори. След Татарчев е Никола Филчев, после Борис Велчев иСотир Цацаров. Легендата, че у нас обвинител №1 е безконтролен, започва от онази знаменита реплика на Татарчев “Над мен е само бог”. Под главния прокурор са неговите заместници, като в закона не е посочена тяхната бройка. Казано е само, че единият трябва да отговаря за Върховната административна прокуратура, другият е директорът на националното следствие, един е от Върховната касационна прокуратура. Под върховната прокуратура са апелативните. Те съответстват на броя на съдилищата - пет цивилни, една специализирана и една военна. По-надолу в йерархията са окръжните прокуратури, които са 28, отново една специализирана и три военни. Най-ниско са районните, които са 102, като седем от тях са с териториални отделения. Обяснението е важно, защото само тя има правото да повдига обвинения. Т.е., ако даден прокурор прецени, че за тежко умишлено престъпление обвиняемият ще е един, въпреки че има доказателства и за втори, по-горестоящият прокурор има правото да отмени или измени постановлението му. Друг пример - едно и също престъпление се разследва по различни начини. Тоест за кражба на 580 лв. прокурор в Шумен образува досъдебно производство, а колегата му в София - не. Тези примери са облечени и в законов текст. Той гласи: “Главният прокурор осъществява надзор за законност и методическо ръководство върху дейността на всички прокурори и следователи за точно и еднакво прилагане на законите и защита на законните права и интереси на гражданите, юридическите лица и държавата”. За разлика от други държави прокурорът у нас има право да дава указания на разследващите. или пред по-горен прокурор. Пред съда могат да се оспорват постановления, с които се прегражда пътят на наказателното производство: прекратяване или спиране. Постановлението за задържане също минава пред съд. Претърсвания, изземвания, СРС и други Тогава за каква безконтролна власт може да се говори. Пред по-горестоящите прокуратури се обжалват постановление за отказ да се образува досъбдебно производство, постановление за привличане като обвиняем и други. Спорът, който от години тече в юридическите среди, е дали и привличането на обвиняем да не минава през съда. Това е изключително право на прокурорите. Сега понякога, когато съдът се произнася дали срещу обвиняемия има доказателства в досъдебната фаза, той си позволява да казва дали и срещу други има улики да им бъдат повдигнати обвинения. С този акт на практика обаче съдът излиза от правомощията си. ", "date": "2019.07.25", "title": "Зависима ли е българската прокуратура? Не, защото е в съдебната, а не в изпълнителната власт"}
{"url": "https://www.24chasa.bg/novini/article/7575524", "text": "Преговорите между Испанската социалистическа работническа партия /ИСРП/ и крайнолявата \"Подемос\" за подкрепа на изпълняващия длъжността премиер Педро Санчес се провалиха вчера и не са подновени и до момента, въпреки че до гласуването в парламента за утвърждаване на Санчес остават броени часове. Това съобщи днес високопоставен депутат от \"Подемос\", цитиран от Ройтерс. Ионе Белара заяви пред испанското радио, че \"Подемос\" \"до последния момент\" остава отворена за преговори, но след като социалистите й заявили, че смятат преговорите за провалени, всякакво тяхно възобновяване ще трябва да бъде предложено от ИСРП. Тя допълни, че \"Подемос\" няма да подкрепят Санчес при гласуването в парламента, ако техните условия за различни постове в правителството не бъдат изпълнени. Белара обаче добави, че има време до септември да продължат да преговарят. Преговарящият от \"Подемос\" Пабло Еченике заяви пред радио \"Кадена сер\", че партията му няма да влезе в управлението на всяка цена, а пред същото радио преговарящият от страна на социалистите Кармен Калво каза, че \"Подемос\" не са искали да преговарят и са пожелали твърде много отговорности в кабинета.", "date": "2019.07.25", "title": "Испанската партия \"Подемос\" не води преговори за правителство и не може да подкрепи Санчес"}
{"url": "https://www.24chasa.bg/novini/article/7575544", "text": "Северна Македония заслужава през октомври да получи зелена светлина за започване на преговори за членство в Европейския съюз заради всичко, което направи през последните години с реформите, с Преспанското споразумение с Гърция и с Договора за добросъседство с България, заяви еврокомисарят Йоханес Хан на пресконференция в Скопие след среща с премиера Зоран Заев, предават агенция МИА и БТА. \"Това е национална цел и всички в държавата трябва да работят за нея. Надявам се всички да подкрепят необходимите мерки, които трябва да бъдат предприети занапред, за да се постигне това, което мнозина от нас искат да видят - зелена светлина за започване на преговорите\", каза Хан. Той изрази съжаление, че страните членки все още не са единодушни за датата за преговори, тъй като Северна Македония е направила всичко, което е било поискано от нея. \"ЕС също трябва да даде своето, а не само вашата страна. Но затова е необходимо да продължите реформите\", подчерта Хан, като добави, че страните членки на ЕС следят отблизо процеса на реформи, но те се правят не заради ЕС, а преди всичко за доброто на гражданите. Хан каза, че Северна Македония трябва да продължи борбата с корупцията и организираната престъпност, защото върховенството на закона е необходимо както за политическата и икономическата стабилност на страната, така и за доверието на гражданите в институциите. На същата пресконференция Зоран Заев каза, че Северна Македония ще продължи реформите, за да \"не даде алиби\" на ЕС отново да отложи преговорите за членството й. Той заяви, че властите са готови за сътрудничество с опозицията по всички ключови въпроси от интерес за държавата и гражданите. Йоханес Хан е на работно посещение в Северна Македония, откъдето по-късно днес ще отпътува за Сърбия.", "date": "2019.07.25", "title": "Йоханес Хан: Северна Македония заслужава зелена светлина от ЕС за преговори през октомври"}
{"url": "https://www.24chasa.bg/novini/article/7575561", "text": "Служители на ИАРА върнаха в морето около 17 килограма незаконен улов на рапани и миди. Това е станало по време на проверка по море в Бургаския залив в района на нос Форос. От ИАРА съобщиха, че са забелязали няколко души, които извършват незаконен улов с така наречения драгиращ уред \"гагам\". След като са забелязали патрулната лодка на агенцията, нарушителите изоставили всичко и избягали. Служителите на ИАРА са извадили от водата драгиращия уред и незаконния улов - 10 килограма рапани и 7 килограма черни морски миди, който е върнат обратно във водата. В същия район са открити немаркирани риболовни уреди - парагади, с дължина около 1000 метра, които са извадени и иззети с констативен протокол срещу неизвестен нарушител. При друга проверка на ИАРА в района на лодкостоянка Приморско са намерени 10 драгиращи уреда. Те били захвърлени на брега или изоставени във водата и предназначението им било за улов на бяла пясъчна мида. Всички открити незаконни уреди са иззети, но собствениците им не са известни.", "date": "2019.07.25", "title": "върнаха в морето около 17 кг незаконен улов на рапани и миди"}
{"url": "https://www.24chasa.bg/novini/article/7575570", "text": "В света на Брекзит, който често предизвиква разделение между \"тях и нас\", е лесно да забравим, че като оставим настрана Брекзит, лидерите от Европейския съюз все още смятат Великобритания за близък партньор и съюзник. Техните поздравителни послания към Борис Джонсън от цяла Европа вчера, особено от френския президент Еманюел Макрон, са навременно напомняне за това. Каквото и да се случи с Брекзит, Франция, Германия, Полша и други все още силно се надяват да работят в тясно сътрудничество с Великобритания по международни въпроси като санкциите срещу Русия, Иран и защитата на правата на човека. На световната сцена ЕС смята Великобритания за част от добрите. Но приветственият тон на лидерите от ЕС, представляващ в крайна сметка дипломатическа учтивост, не бива да бъде погрешно разбиран, когато става дума за Брекзит и министър-председателството на Борис Джонсън. Поканите от ЕС към новия министър-председател за \"конструктивна\" съвместна работа не показват готовност за приемане на каквито и да е възможни искания на новия министър-председател от гледна точка на промени в сделката за Брекзит. ОПТИМИСТИ И ПЕСИМИСТИ Влиятелна фигура от ЕС ми каза, че в момента в ЕС има две идейни школи, когато става дума за Борис Джонсън: Номер 1: тези, които смятат, че след своето встъпване в длъжност той ще смекчи реториката си. Тези оптимисти в ЕС смятат, че като главен архитект на Брекзита Джонсън е в най-добра позиция да убеди парламента да приеме компромисна сделка. Те също така се надяват, че след като толкова много време е копнял да бъде министър-председател, Борис Джонсън в крайна сметка няма да иска да рискува новото си министър-председателство, като пристъпи към Брекзит без сделка през есента. Идейна школа номер 2: тези, които предсказват \"продължение в стил Варуфакис\". Тези песимисти в ЕС предсказват \"множество безсмислено срещи\" с министър-председателя Джонсън, какъвто смятат, че е бил случаят с противоречивия финансов министър на Гърция в разгара на гръцката дългова криза. Те мислят, че резултатът ще е Брекзит без сделка. Първо и най-важно обаче е, че ЕС чака да види в кои фигури ще се вслушва Борис Джонсън като министър-председател. \"Едва тогава можем да започнем да разбираме каква ще бъде стратегията на Борис Джонсън за Брекзит\", коментира пред мен дипломат от ЕС. \"Досега чуваме само лозунги.\" БЕЗ СДЕЛКА ИЛИ ЛОША СДЕЛКА ЕС естествено вече е запознат с т.нар. ядрена стратегия на Джонсън - да се покаже на ЕС, че той съвсем сериозно възнамерява да извърши Брекзит без сделка. Той знае, че лидерите от ЕС много повече биха предпочели съгласуван Брекзит. Той, изглежда, смята, че правдоподобната заплаха за вариант без сделка ще предизвика коренно преосмисляне в Брюксел. Но проблемът със заплахата да няма сделка е в това, че и другата страна мисли по този начин. Лидерите от ЕС също мислят, че е по-добре да няма сделка, отколкото да има лоша сделка. За тях. И смятат, че са много по-подготвени. Борис Джонсън е прав. ЕС има повече възможности за маневриране по сделката за Брекзит, отколкото е искал да покаже досега, но също така мисля, че Джонсън надценява гъвкавостта на ЕС. Европейските лидери няма да искат да приемат компромиси за Брекзит, които в крайна сметка ще им навредят. Промени ще бъдат приветствани само ако лидерите от ЕС преценят, че те са приложими, и ако бъдат убедени, че новият министър-председател разполага с мнозинство в парламента, за да постигне одобрение на сделката за Брекзит веднъж завинаги. А макар да са възможни ограничени промени по гарантирането на предпазния механизъм за границата между Ирландия и Северна Ирландия, ако Дъблин е готов на това, идеята на Борис Джонсън за пълно изоставяне на предпазния механизъм е почти немислима за Брюксел. Лидерите от ЕС искат да предпазят своя единен пазар от неподлежащи на регулация контрабандни стоки. В случая става дума за нещо повече от Брекзит, повече от мирния процес в Северна Ирландия. Целостта на единния пазар е крайъгълен камък на успеха на ЕС като търговски блок. Лидерите от ЕС също така няма да искат да изглежда, че изоставят Ирландия. По-малките държави членки сега са сила, с която ЕС трябва да се съобразява - те работят заедно за създаване на противотежест на френско-германското влияние, след като Великобритания се готви да напусне общността. (БТА)", "date": "2019.07.25", "title": "Ще има ли нов план за Брекзит в Брюксел, \nслед като Великобритания има нов премиер?"}
{"url": "https://www.24chasa.bg/novini/article/7575579", "text": "815 млн. лв. са похарчени за ромска интеграция за 10 г., а ефектът е нулев, пресметна вицепремиерът и лидер на ВМРО Красимир Каракачанов. Той представи концепцията за промени в политиката за интеграция на циганския (ромския) етнос пред Националния съвет за сътрудничество по етническите и интеграционните въпроси. Не успяхме да намерим пълния размер на изразходваните средства за интеграцията, но за периода между 2007-2018 г., от държавния бюджет са отделени 196 млн.лв., а от външни фондове още 618 млн. лв., каза Каракачанов пред представителите на държавата и неправителствените организации. Публичното финансиране на мерки по ясен етнически признак не се прави.Не знаем етническия профил на ползвателите на услугите, защото не събираме такива данни, поправи го вицепремиерът Томислав Дончев, който е и председател на съвета. Видно е от много години, че интеграцията на циганите не работи. Случва се дори обратното. Бедността, криминалните постъпки и неходенето на училище сред това население се увеличава. За 2018 година има 251 случая на нападение над полицейски служители. Над 90% от тях са извършени от населението на ромските гета”, разкри Каракачанов. \"Случаите, при които деца раждат деца се увеличават. Само преди няколко дни имаше новина за 38-г. дама, родила 13 деца, от които 8 се отглеждат от държавата по домовете. Ражданията вече масово са заради социалните помощи\", допълни министърът на отбраната. Битовата престъпност също се увеличава и води до напрежение по малките места и махали. Така повече не може да се продължава. Целта е държавата сега да намери реални мерки. Когато говорим за правата на гражданите, ние не се позоваваме на малцинствен произход, а на Конституцията\", каза още вицепремиера. Неправителствените организации обаче видяха в документа дискриминация. Според тях той допълнително нагнетява напрежението в обществото. Донякъде имате право, че децата не ходят на училище, но има и случаи, в които те завършват имат диплома за 7 клас, а не знаят да четат. Парите не отиват в джоба на циганите, а се разпределят в администрацията, каза Мария Стоименива от фондация \"Гюлчай\". Когато използвам думата \"циганин\" не дискриминирам никого. Голямата част от това население се самоопределят като такива, уточни Каракачанов. И подчерта, че това не е политически документ. Очаква до август месец да постъпят конкретни предложения, за да могат добрите да се включат в документа, а през септември да се гласува в Министерския съвет. Планът срещу \"циганизацията\" включва административни наказания \"общественополезен труд\" и \"задържане под стража\". Да се направи единна база данни за социалните помощи и въвеждане на сумарен максимум на годишна база, строг контрол срещу злоупотреби със социални плащания, включително обвързване на получаването им със степента на социализация и грамотност. Създаване на доброволни отряди към МВР с цел охрана на обществения ред, както и криминализиране на проповядването на радикален ислям. Освен това според тях трябва да се приемат правила за прозрачност на финансирането с източник зад граница на НПО и вероизповедания. Да се създаде и 3-годишна програма за постепенно премахване на кварталите с циганско население и ограничаване на незаконното строителство. За сметка на това, обаче да подобри съществуващата инфраструктура в гетата и да се реновират законно изградените жилища.  ", "date": "2019.07.25", "title": "Каракачанов: 815 млн. лв. са отишли за ромска интеграция, а ефектът е нулев (Снимки)"}
{"url": "https://www.24chasa.bg/novini/article/7575595", "text": "25-годишен наркодилър е задържан до дискотека \"Лахабана\" в Поморие малко след 21 часа в сряда, съобщиха от Областната дирекция на МВР в Бургас. Пласьорът бил зареден с богат асортимент и явно изчаквал клиенти. У него са открити 21 пакетчета с канабис, 17 с бяло прахоборазно вещество на бучки, реагирало при полеви тест на амфетамин и шест хапчета екстази с различна форма и цвят. Помориецът е задържан за срок от 24 часа, по случая е образувано бързо полицейско производство.", "date": "2019.07.25", "title": "Спипаха дилър с богат асортимент до дискотека в Поморие"}
{"url": "https://www.24chasa.bg/novini/article/7575619", "text": "„Всички мерки, които взеха управляващите досега, са неадекватни, хаотични, закъснели и некоординирани. Институциите в България не сработиха в тази критична ситуация“. Така заместник-председателят на парламентарната комисия по земеделие и депутат от ДПС Бюрхан Абазов коментира мерките срещу разпространението на Африканската чума по свинете, предаде   „Ако ние не вземем мерки като за извънредна ситуация, като във военно положение, имам съмнение, че заразата ще се разпространи“, смята Абазов. За пример той даде Чехия, където беше констатирано огнище на болестта, но тя се пребори изцяло с нея, а изследванията през последните 6 месеца не показват наличие на вируса. „Тук трябва да направим като в Чехия, а не да откриваме топлата вода. Първо – чехите обявиха с ясен глас, че държавата ще избие всички прасета „заден двор“ и ще обезщети всички стопани, без значение дали са регистрирани или не“, обясни депутатът. Той обяви като „самоубийство“ позицията българското земеделско министерство да обезщети единствено регистрираните животновъди, защото според него нерегистрираните ще се опитат да скрият своите животни. „Втората причина са дивите прасета в горите. При нас ангажимента да се намали популацията им го прехвърлихме да ловните дружинки. Те няма да я свършат тази работа. Как е направено в Чехия – спецчасти, елитен корпус, снайперисти, нощно виждане. Като във военно положение“, категоричен е Абазов. Той се пошегува и със специално изградената ограда с Румъния, която трябваше да възпира преминаването на заразени животни от северната ни съседка, където също са регистрирани много огнища. „Оградата беше като за детска площадка, с височина един метър. Около нея намериха едно мъртво прасе, а изследванията показаха, че то е умряло от смях“, пошегува се Абазов.", "date": "2019.07.25", "title": "ДПС призова спецчасти да се включат в отстрелването на дивите свине"}
{"url": "https://www.24chasa.bg/novini/article/7575599", "text": "Полицията в Бургас е арестувала ало измамници, ужилили десетки възрастни хора със солидни суми, съобщиха от Апелативната прокуратура, където в 14,30 ч. днес  ще започне брифинг по темата. Подробности от реализацията  ще разкрият зам.апелативният прокурор Йовита Григорова, административният ръководител на районната прокуратура  Иван Кирков  и старши комисар Калоян Калоянов, директор на ОД  МВР Бургас.", "date": "2019.07.25", "title": "Полицията в Бургас с арести на ало измамници, ужилили десетки пенсионери"}
{"url": "https://www.24chasa.bg/novini/article/7574856", "text": "Камериерката Диана Петкова, която бе изритана в лицето от пияния швед Ралф Сундберг, бе осъдена да му плати 3000 лв. съдебни разноски. До този на пръв поглед абсурд се стигна, след като тя заведе гражданско дело срещу него и поиска 50 000 лв. обезщетение за нанесени неимуществени вреди. Бургаският окръжен съд обаче ѝ присъди 18 000 лв., двете страни обжалваха пред апелативния, но той намали обезщетението до 12 000 лв. Сумата от малко над 3000 лв., която Петкова трябва да плати на шведа, е изчислена по специална формула върху отхвърлената част на иска. 2252 лв. са разноските пред окръжния съд, тъй като той намалява иска от 50 000 лв. на 18 000 лв., 822 лв. са пред апелативния, обясниха юристи. Въпреки това Диана е доволна, че все пак ще вземе някакво обезщетение, макар и 2 г. след преживения шок, разказа нейна близка. Според наши източници на 23 юли парите са били преведени по сметката на Петкова. Самата тя от няколко дни е с изключен телефон и не иска да си спомня за случилото се. Пред “24 часа” ден след ритника обаче разказва: “Когато изгледах записа с нападението и видях отстрани себе си - как шведът ме рита и падам, се уплаших още повече. В шок съм, не знам как ще се оправя психически. Онзи швед беше голям, изрита ме като футболна топка. Паднах, загубила съм съзнание, не помня нищо. Колеги са ме намерили и са ме сложили да седна на един фотьойл. Към 23,30 ч ме откараха с линейка в бургаската болница.” Гражданското дело срещу Сундберг се гледа в негово отсъствие на 21 декември м.г. в Бургаския окръжен съд. Представляван от столичния юрист Никола Атанасов, шведът оспорва иск над 5000 лв. и твърди, че претенцията на камериерката е прекомерна. По време на делото, което приключва в рамките на едно съдебно заседание, защитникът на шведа се позовава на константната практика на ВКС и настоява, че искът е доказан до размера от 5000 лв., който отговаря на критериите на закона. “Диана заведе иск за колосалните 50 000 лв. с Тя бе крайно разочарована от съда в Несебър, който наложи само административно наказание на Сундберг и той се отърва с глоба от 4500 лв. Какво са за него тези пари”, обясни пред наш репортер приятелка на камериерката. По време на гражданското дело Бургаският окръжен съд приема събраните гласни доказателства относно психическото състояние на пострадалата след инцидента - тя изпитва безпокойство, тревожност, чувство на унижение и обида. Магистратите вземат предвид и това, че агресивното поведение на шведа е осъществено на публично място и не е било предизвикано по какъвто и да е начин.   Когато на 3 юни 2017 г. 53-годишният Ралф Сундберг пристига в хотел в Слънчев бряг, в който Диана Петкова работи като камериерка, той нито я познава, нито я е виждал някога. Минавайки покрай нея, я рита брутално в лицето. Крехката жена е откарана в болница с мозъчно сътресение, оток и кръвонасядане в долната челюст. Биячът не само че не ѝ помага, но най-безцеремонно продължава да върви по коридора. Нещо повече - съвсем скоро се връща, преминава покрай падналата чистачка, над която са надвесени колеги, и не проявява никакъв интерес какво се случва. Цялото това поведение на Сундберг е причинило чувство на страх, безпомощност и унижение у камериерката и следва тези състояния да бъдат компенсирани като неимуществени вреди, приемат окръжните магистрати. Освен това и допълнително унижило пострадалата. Присъждайки обезщетение от 18 хил. лв., за лека телесна повреда, съдът приема, че само по себе си деянието е с висока степен на травматичност в емоционален план - ударът е с крак и е в лицето на пострадалата. “Този тип поведение показва явно незачитане на пострадалия като равноправно човешко същество”, пишат в мотивите си окръжните магистрати. Взета е под внимание и психическата травма, нанесена на камериерката. След преживения стрес тя дълго време получава паникатаки, не може да спи, непрекъснато е в състояние на тревожност, което в крайна сметка я отвежда за лечение в Центъра за психично здраве в Бургас. Според защитата на шведа обаче, окръжният съд неправилно е приел наличието на вреди, които не били твърдени в исковата молба и по които не са събрани доказателства. Както и, че съдът не е съобразил решението си с константната и задължителна съдебна практика, според която са присъждани обезщетения в много по-нисък размер при нанесени много по-тежки вреди от много по-тежки престъпления. “Въпреки редуцирането на исканото от нас обезщетение до 12 000 лв. то остава едно от най-високите, присъждани някога за такъв тип телесна повреда”, доволен е бургаският адвокат Станко Кралев, който представлява камериерката. Ралф Сундберг бе арестуван два дни след пиянския ритник, след като запис от бруталното му поведение бе разпространен в социалните мрежи и в световни новинарски емисии. след което до процеса на 26 септември бе под домашен арест в хотел в Слънчев бряг. Заради действащото у нас законодателство Сундберг бе освободен от наказателна отговорност и получи административно наказание - глоба в размер на 4500 лв. Присъдата предизвика остра полемика, а главният прокурор Сотир Цацаров я нарече несправедлива и унижение както за самата камериерка, така и за родното ни правосъдие. И призова парламента да повиши наказанията за подобен род престъпления. Макар да се разкая за юмрука, а чрез вестник “24 часа” се извини на цяла България, Ралф Сундберг така и не се видя очи в очи с битата камериерка.", "date": "2019.07.25", "title": "Осъдиха изританата от швед камериерка в Слънчев бряг да му плати 3000 лв. разноски (Обзор)"}
{"url": "https://www.24chasa.bg/novini/article/7575629", "text": "Автомобилната компания \"Нисан\" (Nissan Motor Co.) обяви в четвъртък, че ще съкрати 12 500 работни места до края на фискалната 2022 година, като това представлява около 9% от общата работна сила, предаде  . В последния си доклад за приходите \"Нисан\" обяви, че повечето от засегнатите служители ще бъдат работници в автомобилните заводи. Съкращенията ще настъпят, тъй като компанията планира да намали световния си производствен капацитет с 10% и размера на производствената автомобилна гама с още 10%, за да обърне негативните финансови резултати. По-рано медиите съобщиха, че \"Нисан\" планира да освободи около 10 000 работни места по целия свят, наред с усилията на компанията да преразгледа корпоративната си структура. Японският автомобилен гигант съобщи, че общите му приходи през второто тримесечие на 2019-а година са намалели с 12,7% в сравнение с предходната година, както и че оперативната му печалба за същия период е била намалена с цели 98,5%.", "date": "2019.07.25", "title": "\"Нисан\" съкращава 12 500 служители и производството си с 10%"}
{"url": "https://www.24chasa.bg/novini/article/7575108", "text": "Данни на статистиката показват, че националното стопанство продължава да нараства. По постоянни цени БВП за 2018 г. се е увеличил 175 пъти в сравнение с този през 1952 г., като годишният темп на растеж е бил 8,1%. През 1952 г. БВП на страната е бил едва 6,79 милиарда юана, а средният доход на глава от населението – 119 юана. След дългогодишни усилия, особено от началото на политиката на реформи и отваряне, китайската икономика навлезе в период на бурно развитие, предаде  Според данните, едно от постиженията е високото ниво на урбанизация, която в края на 2018 г. наближава 60%. От 1949 г. до 2018 г. броят на китайските градове се е увеличил от 132 до 672, а бедното население в страната е намаляло значително, допринасяйки за изкореняване на бедността и в световен мащаб. До края на миналата година броят на хората живеещи в бедност е спаднал до 16,6 милиона. Китайските села се измъкнаха от абсолютната и универсална бедност, с което страната стана първата в развиващия се свят, която реализира целта на ООН за намаляване на бедността. Данните на статистиката показват, че доходите на китайците нарастват устойчиво и потреблението непрекъснато се повишава. През 2018 г. средният доход е бил 9732 долара, което е на средното ниво на страните със средни доходи. В тази връзка заместник-началникът на Отдела за пазарни проучвания към Института за международно търговско сътрудничество при Министерство на търговията Бай Мин посочва, че в миналото БВП на Китай на глава от населението е бил нисък, докато сега наближава 10 000 долара. Като развиваща се страна с 1,4 милиарда население, не е лесно за Китай да реализира този успех. Настоящото ниво на икономиката създава добри условия за по-нататъшното развитие и трансформацията му към нов тип, основан на иновациите. Статистическите данни сочат и напредък на китайската медицина и здравеопазване и повишаване здравното ниво на гражданите. Стандартът на живот на китайците непрекъснато се повишава и страната върви уверено към реализирането на целта за изграждане на общество със средно ниво на благосъстояние.", "date": "2019.07.25", "title": "Продължителния растеж на икономиката създава добра основа за иновация"}
{"url": "https://www.24chasa.bg/novini/article/7575705", "text": "„Строителство, лека промишленост, търговия и ремонт на автомобили и земеделие са най-рисковите сектори за сивата икономика у нас” – каза в Добрич президентът на КНСБ Пламен Димитров на информационната кампания на синдиката в града „Сивото убива”. „21 процента е делът на симвта икономика сега у нас, при 35 процента през 2010 г.” – добави той. В Добричка област в земеделието заетите лица са 23 120, от които самонаети се водяг 18 400 души, а регистрираните по трудов договор са едва 4700. „6 процента от регисгрираните в областта 10 820 стопанства на практика обработват почти цялата земя в Добрудка, която е 3,4 млн. дка. В земеделието, освен в големи кооперации и научни инститтути, нямаме структури и сигнали пристигат трудно” – каза още Димитров. Около 90 процента от автосервизите и търговията с авточасти е в сивия сектор. „Целта на кампанията, която ще мине през цялата страна, а Добрич е 12-тата спирка, е да разясним на хората, че сивата икономика и недекларираните доходи са заплаха за техните осигурителни и пенсионни права” – каза още Димитров.", "date": "2019.07.25", "title": "В земеделието в Добричко едва 4700 работници са по трудов договор"}
{"url": "https://www.24chasa.bg/novini/article/7575724", "text": "Турската полиция е иззела наркотика при операция днес в източния окръг Ван. Полицейски сили за борба с наркотрафика са заловили дрогата при проверка на автомобил в района на град Ипекйолу. Хероинът с тегло 152 кг е бил разпределен в 300 пакета, които са били поставени в десет кутии. Водачът на автомобила е арестуван по подозрения в трафик на наркотици. По данни на полицията турските сили за сигурност са конфискували общо 17,3 тона хероин през 2018 г. и са арестували над 1500 заподозрени.", "date": "2019.07.25", "title": "Заловиха над 150 кг хероин в Източна Турция"}
{"url": "https://www.24chasa.bg/novini/article/7575706", "text": "с положително становище излезе и Камарата на следователите. От неправителствената организация категорично заявяват пред ВСС, че смятат номинацията на Гешев за легитимна и че тя се припокрива с профила, очертан на среща между представителите на камарата и членове на прокурорската колегия на ВСС. \"Призоваваме ви да не се поддавате на никакъв външен натиск, какъвто вече се оказва върху вас, и да вземете своето решение за избор на бъдещия главен прокурор, след като съобразите професионалните и нравствените качества на предложеният/ -те кандидат/ -и, концепцията му и отговорите на въпросите, които ще му бъдат поставени при изслушването, предвидено на 24 октомври\", се казва в писмото до ВСС на следователската организация. То завършва с думите, че ВСС е единственият легитимен орган в страната, имащ правомощието и отговорността да избере главен прокурор на републиката.", "date": "2019.07.25", "title": "И Камарата на следователите с подкрепа за Гешев"}
{"url": "https://www.24chasa.bg/novini/article/7575764", "text": "Служител на МВР е настанен в МБАЛ-Добрич с контузия на главата, мозъчно сътресение и охлузвания, съобщиха от местната полиция. Той е без опасност за живота. Той е извършвал проверката на водач на МПС, който не се подчинил на полицейските разпореждания. До инцидента се е стигнало на 24 юни при провеждане на СПО в добричкото село Карапелит. Там е спрян за проверка пътнически микробус с добричка регистрация, управляван от 56-годишен мъж от Добрич.  В хода на проверката водача на МПС потеглил рязко с буса и съборил на земята полицейския служител. С полицейска мярка за срок от 24 часа е задържан 56-годишния водач на микробуса. Материалите по случая са докладвани в ОП Добрич. По случая е образувано следствено дело.", "date": "2019.07.25", "title": "Добричлия прегази полицай с микробус"}
{"url": "https://www.24chasa.bg/novini/article/7575810", "text": "Холивудският актьор Дуейн Джонсън-Скалата посети протестиращите местни жители срещу изграждането на гигантския телескоп на Хаваите, които блокират пътя на строителите, предаде Асошиейтед прес, цитирана от БТА. Скалата пристигна в лагера им, изграден на изгасналия вулкан Мауна Кеа, и бе посрещнат с традиционни песни и танци. Той размени търкания на носа по хавайския обичай хони с протестиращите и се срещна със старейшините в една от палатките им. Джонсън прекарва част от детството си в Хонолулу, но той не е родом от Хаваите, а от Самоа. Продуцентската му компания \"Севън бъкс\" в момента работи над филм за живота на крал Камехамеха, който пръв обединява Хавайските острови през 1810 година. Скалата ще играе главната роля в лентата.", "date": "2019.07.25", "title": "Скалата посети протестиращите срещу \nгигантския телескоп на Хаваите (Видео)"}
{"url": "https://www.24chasa.bg/novini/article/7575800", "text": "В рамките на Комисията по граждански свободи, правосъдие и вътрешни работи (ЛИБЕ) на Европейския парламент бе проведена дискусия с комисар Джулиан Кинг относно напредъка на работата, свързана с постигането на един по-сигурен ЕС. Това съобщиха от пресцентъра на ПП ГЕРБ. По време на разговора Емил Радев, зам.-председател на комисията ЛИБЕ, призова комисар Кинг за допълнително засилване на сътрудничеството между правоприлагащите органи на ЕС и САЩ и осигуряване на своевременен достъп до електронни доказателства. „От много време терористи и престъпници се възползват и злоупотребяват с новите модерни технологии. Днес е особено трудно да се водят разследвания, които изискват достъп до електронни доказателства от доставчици на услуги в други държави-членки и по-специално в САЩ\", коментира Радев. По думите на българския евродепутат, предоставянето на информация се прави на доброволен принцип и съответно резултатите не могат да бъдат максимално ефективни. В тази връзка той пожела да научи и какво е развитието на преговорите към настоящия момент. „Мандатите за преговори са договорени и тепърва предстои още много работа\", бе отговорът на комисар Кинг. Според него САЩ отдавна са изпреварили Европа по отношение на достъпа до електронни доказателства, а ЕС тепърва трябва да наваксва. Пример в това отношение е и приетият през март 2018 г. в САЩ закон „CLOUD\" (Закон за изясняване на законното използване на данни в чужбина), който постановява задължението за спазване на изискванията относно заповедите за обиск и претърсване, независимо от това дали съобщението, записът или друга информация се намират на територията на САЩ. По думите на комисар Кинг Европа ще се стреми към постигането на колективен европейски подход, за да може да се договорят по-стабилни гаранции, въпреки нагласите на някои държави-членки за засилване по-скоро на двустранните споразумения. В заключение Радев благодари на комисаря за доброто сътрудничество през изминалия парламентарен мандат. За пореден път той прикани Комисията, в оставащото време до края на своя мандат, отново да се заеме с въпросите на визовата реципрочност между ЕС и САЩ, за да могат визите за САЩ по отношение на България и оставащите четири държави-членки да отпаднат.", "date": "2019.07.25", "title": "Емил Радев: Терористи се възползват от новите модерни технологии"}
{"url": "https://www.24chasa.bg/novini/article/7575809", "text": "Застаряващо население, съответно застаряваща работна сила в здравния сектор, неравномерно териториално разпределение в резултат на вътрешна миграция, както и миграция в ЕС и извън съюза, отчете здравният министър Кирил Ананиев при изслушването в Народното събрание. Въпреки това осигуреността с лекари у нас, по думите му, е традиционно висока. По данни на НСИ към 31 декември м.г. осигуреността с лекари е била над 44 на 10 000, а в ЕС средното равнище е 35,1 на 10 000, предаде БТА. От предоставените от БЛС данни се вижда сериозно увеличение на лекарите до 30 години - почти 2,7 пъти, от 1156 към 31 декември 2014 г. на 3100 в края на 2017 г. Налице са обаче регионални различия при разпределението на лекари, посочи Ананиев. През последните 10 години тенденцията била към увеличаване броя на завършващите медицина студенти в България. През учебната 2018-19г. има 850 места. От държавния брой студенти годишно - около 800-850, се вижда, че са достатъчни за България и не е необходимо допълнително увеличение, констатира министърът. Висока била и осигуреността с лекари по дентална медицина, през 2018г. те са 7240 по данни на националната статистика. Положителна била и тенденцията за магистър-фармацевтите. Най-същественият проблем с човешките ресурси в здравеопазването е недостигът на медицински сестри, упражняващи професията си, призна Кирил Ананиев. Страната ни е на едно от последните места в ЕС по този показател. Министърът цитира и доклад на ЕК със същите констатации. Най-голям е бил спадът през 2000 г., когато броят на медицинските сестри намалява с повече от 30 на сто - от малко над 45 хиляди през 1999 г. на около 31 хиляди през 2000 г., а през 2002 г. са вече и около 28 500, посочи министърът. Обективните причини за недостига на медицински сестри, обобщи той, са застаряващото население и увеличаването на хроничните заболявания, които изискват повече здравни грижи, както и застаряването на самите медицински сестри. Според него за справяне с проблемите е важно да бъдат предприети мерки така, че медицинските специалисти да остават у нас след края на обучението си. Биха могли да бъдат предприети мерки и от други органи - например , местната власт за осигурявана на допълнителни бонуси за медиците, предложи Ананиев. По време на разискванията Георги Михайлов от БСП обърна внимание на дефицита от детски хирурзи, които у нас били едва 28, по думите му. Смъртността в някои региони на страната е като във военни действия, описа проблема той. Хората искат промяна не в посока дофинансиране на системата, а на управлението й, заключи депутатът. Като друг съществен проблем Михайлов посочи собствеността на университетските болници и връзката с клиничните бази. Според него трябва да се направи така, че университети да управляват своите болници. Нигяр Джафер/ДПС/ настоя Ананиев да каже колко е очакваният недостиг на кадри в следващите пет -десет години. В село Бяла река, Шуменско, работи колега на 84 години, даде пример тя.", "date": "2019.07.25", "title": "Ананиев: Застаряваща работна сила е основен проблем на здравеопазването"}
{"url": "https://www.24chasa.bg/novini/article/7575714", "text": "Кости, най-вероятно човешки, са открити днес по обед на плаж Атлиман в Китен, мястото е отцепено от полиция, съобщиха за \"24 часа\" от кметството на курортното селище. Все още няма подробности за ужасяващата находка, на която се натъкнали малки деца, които копаели дупка в пясъка. \"Костите са били заровени на около един метър дълбочина. Навремето в този район са били старите гробища, възможно е изровените човешки останки да са от там\", предположи пред наш репортер кметицата Катя Вълчева. \"На този етап не можем да кажем дали става дума за човешки кости, назначена е експертиза. Останките са много стари\", каза пред 24 часа директорът на ОД МВР Бургас старши комисар Калоян Калоянов. Плажът Атлиман в Китен е сред най-посещаваните по Южното Черноморие, на него всеки ден отмарят стотици летовници.", "date": "2019.07.25", "title": "Откриха кости - най-вероятно човешки, на Северния плаж в Китен (Видео)"}
{"url": "https://www.24chasa.bg/novini/article/7575814", "text": "На 35-годишна възраст е починал внезапно инженерът, изградил проекта за реконструкция на моста над пазара в Перник, научи  . Той е починал в болница „Токуда“ в София от заболяване, което е имал. Проектантът Борис Харалампиев намира смъртта си неочаквано на млада възраст. Той е проектирал тунела „Ечемишка“, преподавател е във ВИАС София, проектант с изградено име в страната. Процедурата по обществената поръчка за ремонта на моста върви в ход и изтича след 5 дни, на 29 юли 2019 година, коментират от Община Перник.", "date": "2019.07.25", "title": "На 35 г. внезапно почина проектантът на тунел \"Ечемишка\""}
{"url": "https://www.24chasa.bg/novini/article/7575853", "text": "Изключването на Турция от програмата за изтребителите Ф-35 не е финализирано и Анкара засега остава само временно отстранена, заявиха турски военни източници, цитирани от Ройтерс, добавяйки, че не е ясно дали страната ще получи обратно инвестициите си, вложени в проекта. САЩ обявиха миналата седмица, че отстраняват Турция от програмата за Ф-35 - ход, продиктуван от придобиването на руски зенитно-ракетни системи С-400 от Анкара, предава БТА. Руският държавен конгломерат Ростек обяви след решението на САЩ, че Русия би откликнала на искане от страна на Анкара да я снабди с руски изтребители СУ-35. Турските представители обаче посочиха днес, че към момента не е имало разговори с Москва за доставки на бойни самолети като алтернатива на Ф-35.", "date": "2019.07.25", "title": "Изключването на Турция от програмата за Ф-35 още не е приключило"}
{"url": "https://www.24chasa.bg/novini/article/7575860", "text": "Няма да се поддадем на политически натиск, нито от управляващите, нито от опозицията. Това обяви прокурорската колегия на Висшия съдебен съвет (ВСС) в специална позиция, която гласува часове след края на протестите пред сградата на ул. \"Екзарх Йосиф\" 12 – един срещу кандидатурата на зам.-главния прокурор Иван Гешев за обвинител №1, и един в негова подкрепа. Позицията бе приета единодушно от прокурорската колегия. Съдебните кадровици посочват, че сигналът на лидерът на \"Да, България\" Христо Иванов срещу Гешев да тръгне дисциплинарка, е „намеса в процедурата за избор на главен прокурор“. Според прокурорската колегия с това „се нарушават точно тези демократични ценности на правовата държава, които авторите им прокламират, че защитават“. Като намеса кадровиците определиха и отворено писмо на инициатива \"Правосъдие за всеки\", с което се настоява кандидатурата на Гешев да бъде оттеглена. „Процедурата за избор на главен прокурор ще бъде проведена при пълно спазване на изискванията на Конституцията и Закона за съдебната власт без членовете на Прокурорската колегия да се поддават на политически натиск и влияние, независимо дали се упражняват от управляващите, или от опозицията“, се казва още в позицията на прокурорската колегия. „Единственото, което казваме е, че няма да се поддадем на каквито и да е опити за натиск, и то не само от опозиционна сила, а и от управляващите. Това е смисълът на тази декларация“, каза главният прокурор Сотир Цацаров, който я изчете.", "date": "2019.07.25", "title": "Прокурорите във ВСС: Няма да се поддадем на натиск нито от опозицията, нито от управляващите"}
{"url": "https://www.24chasa.bg/novini/article/7575845", "text": "Европейската комисия (ЕК) подготвя законопроект, който да задължи технологичните компании да премахват незаконно съдържание, съобщава Financial Times, цитиран от  Те ще се сблъскат със санкции, които ще са валидни след приемането на всеобхватния Закон за дигиталните услуги (Digital Service Act), чието представяне ще бъде в края на следващата година. ЕК вече е започнала работа по нови правила за регулация на речта на омразата и друго незаконно съдържание, включително политическа реклама. Това е първият по рода си закон в тази сфера, който има за цел да засича съдържание в дигитални платформи на глобално ниво. Досега Европейският съюз е разчитал на това, че платформи като Facebook, Twitter и YouTube се саморегулират, премахвайки незаконно съдържание, което изключва терористичните подбуди. Новият закон обаче ще задължи технологичните гиганти да \"хващат и снемат\" съдържание с расистки и ксенофобски контекст от сайтовете си, като в противен случай ще бъдат глобени. Защо е нужно Решението на ЕС да изработи правила за регулация идва след вълна от проблеми, като например изтичането на данни от Cambridge Analytica, дезинформацията по време на европейските избори и множество терористични атаки, споделяни в онлайн платформите. За политиците в ЕС е трудно да се справят с рисковете, криещи се зад този тип трибуни, докато някои по-големи държави членки като Германия, Франция и Великобритания подготвят собствени национални закони, с които да ограничат езика на омразата и незаконното съдържание. Законът за дигиталните услуги ще разбие 20-годишната Европейска директива за електронна търговия, която определя третирането на услугите на единния пазар, но съдържа малко правила, отнасящи се за технологичния сектор. Според представители на Брюксел новият закон ще позволи на политиците в ЕС да напишат специфични правила, насочени към цялата индустрия, включително към доставчици на интернет услуги, търсачки, облачни услуги и социални мрежи като Facebook. Вероятно ще бъдат добавени и нови правила за прозрачност по отношение на политическата реклама, както и механизъм за регулация на алгоритмите на технологичните платформи. \"Имаме нужда от закрилата на закона, за да може всички оператори да знаят правилата на играта\", заяви висш служител в ЕС, който участва в разработката на новия закон, планиран за края на 2020 г. Преди и след Една от предвидените промени в закона е създаването на централизиран европейски технологичен регулатор, който да прилага новите правила. Понеже досега държавите членки са били тези, които осъществяват контрол в рамките на териториалните си граници, според експерти това е много смела крачка. \"Това все пак е някакъв вид нарушение на суверенитета на отделните държави, нормално е да предизвика вълнение\", казва Лилиан Едуардс, който е професор по право в университета в Нюкасъл и експерт по интернет регулиране. Терористично съдържание, детска порнография и насилие ще бъдат премахвани след предупреждение, както е и сега, а за речта на омразата ЕС предвижда санкции, валидни за всички държави членки (засега само в Германия има действащ закон в тази област). Политическата реклама вече няма да бъде регламентирана от държавата според изборните ѝ правила, а ще се съобразява с общи правила, валидни за целия съюз. Високопоставен представител на ЕС заяви, че новият закон ще въведе \"ясни правила за отговорностите на дигиталните платформи\". По този начин стимулира технологичните компании да бъдат по-активни в премахването на незаконни материали, докато в същото време остават под закрилата на \"Safe Harbour\", която ги освобождава от пряка юридически отговорност за качените от потребителя материали.", "date": "2019.07.25", "title": "ЕС подготвя закон за ограничаване на незаконното онлайн съдържание"}
{"url": "https://www.24chasa.bg/novini/article/7575858", "text": "Традиционният събор на левицата, който ще отбележи 128 години от организираното социалистическо движение в България, ще се състои на 27 юли, събота, в местността Историческа поляна под връх Бузлуджа, съобщиха от БСП. Началото на програмата ще поставят изпълнителите от ''Щурчета'' и духовия оркестър \"Виво Монтана\". Преди това ще бъдат поднесени венци и цветя на паметника на Хаджи Димитър, на барелефа на основоположниците на партията и на паметника на партизаните от Габровско-севлиевския отряд. На сцената на Историческа поляна, председателят на НС на БСП Корнелия Нинова ще произнесе слово. Художествената част ще продължи с концерт на Николина Чакърдъкова и Неврокопския танцов ансамбъл. На поляната над хижа \"Малка Бузлуджа\" ще се организира младежка дискусия \"Оставам в България! Променям своята община!\" с участието на Нинова. На Историческата поляна са предвидени срещи на членове на ИБ на НС на БСП и народни представители с участници в Националния събор от общините и областите. На 26 юли, петък, в зала \"Възраждане\", община Габрово, ще има разширено заседание на Националния съвет на БСП с участие на областни и общински председатели на БСП, кметове и общински съветници.", "date": "2019.07.25", "title": "Левицата се събира на традиционния си събор на Бузлуджа на 27 юли"}
{"url": "https://www.24chasa.bg/novini/article/7575865", "text": "Специализираната прокуратура предаде на съд трима души за хакерската атака срещу НАП. Това съобщиха от пресцентъра на Апелативна специализирана прокуратура. На 22.07.2019 г. Софийска градска прокуратура, която обвини в компютърно престъпление Кристиян Бойков, изпрати досъдебното производство по компетентност на Специализираната прокуратура, тъй като бяха събрани доказателства за извършено престъпление против Републиката – за престъпление по чл. 108 а ал.1 от НК - с цел да създаде смут и страх в населението е извършено компютърно престъпление, за което се предвижда наказание лишаване от свобода от 5 до 15 години. Специализираната прокуратура прие делото и извърши допълнителни процесуално-следствени действия, при които бяха събрани доказателства, обосноваващи ангажирането на наказателната отговорност на още две лица – на изпълнителния директор Георги Янков и на собственика на дружеството Иван Тодоров, работодател на Кристиян Бойков, които са действали като подбудители на Бойков за извършване на престъплението. Търговският директор на „ТАД ГРУП“ ЕООД е обвинен за това, че като подбудител, умишлено склонил Кристиян Бойков да извърши престъпление с цел да създаде смут и страх в населението. Взета му е мярка за неотклонение \"Гаранция в пари\" в размер на 20 000 лв. Същото обвинение като подбудител е повдигнато на собственика на „ТАД ГРУП“ ЕООД Иван Тодоров. До настоящия момент Иван Тодоров не е открит на известните му адреси, поради което е обявен за общодържавно издирване и ще бъде издадена Европейска заповед за ареста му. На Кристиян Бойков е повдигнато ново обвинение – като извършител на престъплението (по чл. 108а, ал.1 от НК), в съучастие с Георги Янков и Иван Тодоров като подбудители, за което му е взета парична гаранция от 20 000 лева. Събраните доказателства сочат, че базата данни на НАП не е единствената, незаконно атакувана от тримата обвинени. До момента са събрани доказателства за нерегламентирано копиране на информация от сървъри на застрахователна компания, фирма, предоставяща интернет услуги и други. В интерес на разследването, на този етап имената на институциите и дружествата няма да бъдат огласявани. За предприетите действия по привличане на три лица като обвиняеми за извършено престъпление по чл. 108а от НК, Специализираната прокуратура е уведомила Комисията за защита на личните данни и КПКОНПИ. Продължават действията по събиране на доказателства, което може да доведе до ангажиране на отговорността и на други лица.", "date": "2019.07.25", "title": "Трима на съд за атаката на НАП, обвиниха шефовете на Кристиян за подбудителство"}
{"url": "https://www.24chasa.bg/novini/article/7575866", "text": "Депутатите приеха на второ четене промени в Закона за културното наследство, свързани с издаването на разрешения за извършване на музейна дейност от частни музеи. С тях се регламентират документите, удостоверяващи наличието на изискванията на закона, и се намалява срокът за издаване на разрешението от министъра на културата за извършване на музейна дейност от частни музеи от три на два месеца, предаде БТА. Народното събрание реши собствениците, концесионерите и ползвателите на недвижими културни ценности, задължени да полагат необходимите грижи за тяхното опазване, при неспазване на изискванията да се наказват с глоба от 15 000 до 30 000 лв., а едноличните търговци и юридическите лица - с имуществена санкция от 25 000 до 50 000 лв., ако деянието не съставлява престъпление.", "date": "2019.07.25", "title": "Парламентът реши: издават разрешителни на частните музеи за 2 месеца"}
{"url": "https://www.24chasa.bg/novini/article/7575902", "text": "На 92-годишна възраст почина президентът на Тунис Бежи Каид Есебси, предадоха световните агенции, като се позоваха на съобщение на президентството. Есебси беше първият демократично избран президент на страната, припомня Асошиейтед прес. Вчера държавният глава е бил откаран по спешност във военна болница, където е бил приет в интензивно отделение. Това беше второто му постъпване в болница за около месец. В края на юни той беше приет отново по спешност в интензивно отделение, след като се почувствал много зле. Беше изписан на 1 юли, информира БТА. Тази сутрин синът на Есебси - Хадеф, заяви, че състоянието на баща му се влошава. Малко по-късно бе съобщено, че Есебси е починал в 09,25 ч. по Гринуич. Бежи Каид Есебси беше избран на президентския пост в края на 2014 г. Мандатът му изтичаше тази година и той беше казал, че няма да се бори за преизбиране. Президентски избори в Тунис ще има през ноември. Това ще бъдат третите избори след Арабската пролет, довела до свалянето от власт през 2011 г. на дългогодишния диктатор Зин ал Абидин Бен Али. Есебси беше адвокат по образование. Още след Арабската пролет през 2011 г. той беше назначен за временен министър-председател и по негово време се проведоха първите демократични избори в историята на страната през октомври 2011 година. Есебси е бил също министър на вътрешните работи, на отбраната и на външните работи по времето на първия тунизийски президент Хабиб Бургиба, после е бил и председател на парламента в периода 1990-1991 г. по времето на Бен Али. Още преди да бъде избран за президент през 2014 г., Есебси беше подложен на критики за напредналата си възраст. На критиците тогава той отвърна, че \"младостта не е гражданско състояние, а състояние на духа\" и изтъкна, че е \"в добро здраве\", припомня Франс прес. Според конституцията сега председателят на парламента Мохамед ан Насър ще бъде временен президент за период между 45 до 90 дни, докато бъдат организирани изборите. Парламентарни избори в Тунис се очаква да има на 6 октомври, а президентският вот е насрочен за 17 октомври, допълва Ройтерс.", "date": "2019.07.25", "title": "Президентът на Тунис почина на 92 години"}
{"url": "https://www.24chasa.bg/novini/article/7576021", "text": "Страните по света се опитват да намалят използването на найлоновите торбички за еднократна употреба, а Бангладеш се надява да спечели от алтернативна тяхна разновидност: торбички, подобни на найлоновите, но направени от юта - растителни влакна, от които обикновено се произвеждат чували. Бангладеш е вторият по големина производител на юта в света, макар че т. нар. златни влакна, заради цвета си и някога високата им цена, изгубиха блясъка си, тъй като търсенето спадна. Сега обаче учен от Бангладеш намери начин да превърне влакната в евтини, биоразградими целулозни листове, от които да може да се произвеждат по-природосъобразни торбички за еднократна употреба, изглеждащи почти като найлоновите. Физичните свойства са сходни, казва Мубарак Ахмад Хан, който е научен съветник към държавната компания Bangladesh Jute Mills Corporation (BJMC) и ръководител на екипа, разработил новия \"солани\" (бенгалската дума за златен) торбички. Той каза, че пликчетата се разграждат за три месеца, когато са заровени в почвата, а също така могат да се рециклират. Бангладеш експериментално произвежда 2000 торбички дневно, но планира да увеличи производството, след като през октомври подписа договор в британското подразделение на японска компания за \"зелени\" опаковки. Министър-председателката на Бангладеш шейх Хасина призова през март работещите по проекта да помогнат за по-бързото навлизане в употреба на \"златните торбички\", за да има както икономическа полза, така и полза за околната среда. През април правителството одобри финансиране за около 900 000 долара от бангладешкия фонд за борба с климатичните промени. Средствата ще се използва за по-широкомащабно производство на торбичките. След като проектът набере инерция, се надяваме производството с търговска цел на торбичките солани да започне до шест месеца, каза пред Thomson Reuters Foundation Мамнур Рашид, генерален мениджър на BJMC. Бангладеш бе една от първите страни в света, които забраниха използването на найлонови торбички през 2002 година, за да не се трупат по водните пътища и по сушата, макар че забраната нямаше особен успех. Днес над 60 държави - от Китай до Франция - забраниха найлоновите пликчета поне в някои райони или градове, каза Хан. С разширяването на забраната над 100 бангладешки и международни компании проучват възможността да използват новите пазарски торбички от юта, каза Хан. Всеки ден ми се обаждат или ми пишат по електронната поща купувачи от различни страни, каза той, включително Великобритания, Австралия, САЩ, Канада, Мексико, Япония и Франция. Вероятно тези торбички ще се търсят много по света, каза Сабудж Хосаин, директор на износната компания Eco Bangla Jute Limited от Дака. Той отбеляза, че се надява компанията му в крайна сметка да изнася 10 милиона торбички всеки месец. Очаква се производството с търговска цел да започне към края на годината, каза Рашид от BJMC. Хан отбеляза, че ако всичката произвеждана в Бангладеш юта отива за производството на торбички, страната вероятно ще може да покрива едва една трета от очакваното търсене. Макар забраната за найлоновите торбички в Бангладеш да е на почти 20 години всеки ден в страната се използват милиони такива пликчета, тъй като липсват алтернативи и контролът върху прилагането на забраната е ограничен, казват официални представители. Около 410 милиона полиетиленови пликчета се използват в столицата Дака всеки месец, сочат оценки на правителството. В някои реки като Буриганга се е натрупал слой с дебелина три метра от изхвърлени торбички. Новите торбички би трябвало да помогнат за намаляване на проблема, каза Куази Сарвар Имтиаз Хашами, бивш заместник-генерален директор на отдела за околната среда, част от ресорното министерство. \"Тъй като торбичките от юта са напълно биоразградими и разлагащи се, те ще помогнат да се предотврати замърсяването\", допълни той. /БТА/", "date": "2019.07.25", "title": "Бангладеш изобрети \"зелени\" торбички за еднократна употреба от юта"}
{"url": "https://www.24chasa.bg/novini/article/7576061", "text": "Заминаването на Рамуш Харадинай в Хага за да бъде изслушан пред Специалната прокуратура в качеството му на заподозрян бе превърнато в \"политически фарс\", тъй като бе ясно, че ще отиде за няколко часа и няма да бъде задържан, заяви сръбският външен министър Ивица Дачич, цитиран от Танюг. Дачич каза пред телевизия Пинк, че Харадинай не е трябвало да подава оставка от поста премиер, тъй като няма намерение да се оттегля от политиката, което се потвърждава от вече насроченото за петък заседание на правителството в служебен мандат. Дачич каза, че остава да се види дали против Харадинай, както и против други косовски лидери ще бъдат повдигнати обвинения. Той каза, че Белград ще сътрудничи със съда и ще предаде всички доказателствени материали, които притежава. ", "date": "2019.07.25", "title": "Ивица Дачич: Заминаването на Харадинай в Хага бе превърнато в политически фарс"}
{"url": "https://www.24chasa.bg/novini/article/7576079", "text": "54-годишна китайка, осиновила 118 деца, получи 20 г. затвор. Ли Йенся (Li Yanxia) беше призната за виновна за изнудване, измама, фалшификация и нарушаване на обществения ред, пише Би Би Си. Йенся, наричана още „Майката на любовта”, получи и глоба от 388 хил. долара. Освен на нея, обвинения бяха повдигнати на още 15 души, включително и на партньора ѝ. Той получи 12 години и половина затвор, както и сурова глоба, предава  Китайката основава сиропиталище, в което приютява повече от 100 деца. Съдът обяви, че жената е злоупотребила с влиянието на сиропиталището, както и с придобитите средства за построяването му. Целта е била да придобият значителна икономическа облага. В обвинението се посочва, че Ли е карала някои от децата в дома да лягат пред камиони, работещи на строителни обекти. След това тя изнудвала компаниите. Разследването открило, че китайката извършвала нелегална дейност от 2011 г. насам. Освен това разполагала с 20 млн. китайски юана (2,9 млн. долара) в банковите си сметки и била собственик на луксозни марки автомобили. Присъдата предизвика множество реакции сред онлайн потребителите, много от които преди са дарявали за сиропиталището.", "date": "2019.07.25", "title": "Осъдиха на 20 г. затвор китайка, осиновила 118 деца"}
{"url": "https://www.24chasa.bg/novini/article/7576038", "text": "Детето, пострадало при инцидента, е от  Паркът иска да проучи причините, довели до инцидента. Момиченцето е било на посещение в Йелоустоун с група от 50 души, която е стояла около животното в продължение на 20 минути, в това време бизоните се приближили твърде близо, посочи Си Ен Ен. Американските бизони могат да растат до 2,8 метра и да тежат към 990 килограма. Национален парк Йелоустоун е най-известният парк за диви животни в САЩ. Посетителите се предупреждават да стоят на разстояние повече от 20 метра от дивите животни, за да не ги застигнат опасности и за да не безпокоят животните. В парка живея освен бизони, лосове, койоти и други видове. Най-малко 90 метра трябва да е разстоянието например от хора до мечки и вълци в парка. На уебсайта на парка пише: \"Осигурете на животните тяхното пространство и увеличете камерата си\".", "date": "2019.07.25", "title": "Бизон изхвърли във въздуха 9-годишно момиче (Видео)"}
{"url": "https://www.24chasa.bg/novini/article/7575973", "text": "Румънецът Корнел Феруца бе назначен за изпълняващ длъжността генерален директор на Международната агенция за атомна енергия (МААЕ), след като досегашният генерален директор Юкия Амано почина в понеделник на 72-годишна възраст, предадоха ТАСС и БТА. Корнел Феруца е бивш постоянен представител на Румъния в международни организации във Виена. Постоянният представител на Русия в международните организации във Виена Михаил Улянов, който съобщи за назначението на Феруца, допълни, че румънецът е бил близък помощник на покойния Юкия Амано и е координирал дейността на МААЕ по редица направления. \"Той ще работи като изпълняващ длъжността до встъпването в длъжност на новия генерален директор, който предстои да бъде избран\", написа Улянов в туитър.", "date": "2019.07.25", "title": "Корнел Феруца е назначен за генерален директор на МААЕ"}
{"url": "https://www.24chasa.bg/novini/article/7576115", "text": "На 75 години почина прочутият холандски актьор Рютгер Хауер, спечелил си световна слава с филма от 1982 г. \"Блейд Рънър\", предадоха световните агенции. \"Той беше смятан за един от най-великите актьори на Холандия\", се казва в съобщението по повод кончината му, публикувано от холандската новинарска агенция АНП. В него се уточнява, че актьорът е починал в петък в резултат на заболяване и е бил погребан на малка церемония в тесен кръг. Сред филмите с участието на Хауер са \"Нещо сладко\", \"Стопаджията\", \"Наричана още\", \"Sin City: Град на греха\", \"Батман в началото\" и др. През 1985 г. се жени за втората си съпруга. Той има една дъщеря, родена през 1966 г. През 1987 г. той става дядо.", "date": "2019.07.25", "title": "На 75 години почина холандският актьор Рютгер Хауер (Снимки, видео)"}
{"url": "https://www.24chasa.bg/novini/article/7576111", "text": "Енергийната компания City Power, която е отговорна за електрозахранването на финансовата столица на Южна Африка - Йоханесбург, заяви в четвъртък, че е бил засегната от хакерския вирус (Ransomware), който е криптирал всичките ѝ бази данни, приложения и енергийната ѝ мрежа, съобщава Ройтерс. Общинската фирма, собственост на град Йоханесбург, заяви, че нейният уебсайт е бил сринат и че клиентите ѝ се мъчат да получат достъп до редица услуги, по-специално за закупуване на електроенергия и качване на фактури, като това може би е повлияло на способността на компанията да реагира на някои прекъсвания на електрозахранването, предаде  \"Вирусът е атакувал базата данни на City Power и друг софтуер, въздействайки върху повечето от нашите приложения и мрежи\", посочи компанията City Power в съобщение през Туитър. Жителите на Йоханесбург се обаждах в местна радиостанция, за да се оплачат, че са останали без ток в резултат на рансъмуера. Това е опасен вид софтуерен вирус, който блокира достъпа до компютърни системи или файлове, докато не бъде премахнат - най-често, след като бъде заплатена на хакерите исканата от тях сума. Компанията City Power заяви, че в момента се работи за възстановяване на всички засегнати приложения.", "date": "2019.07.25", "title": "Кибератака с вируса рансъмуер остави без ток част от Йоханесбург"}
{"url": "https://www.24chasa.bg/novini/article/7576124", "text": "Европейската комисия реши днес да сезира Съда на Европейския съюз заради унгарския закон \"Спрете Сорос\", който инкриминира подкрепата на търсещи убежище чужденци, предаде Франс прес. Европейският изпълнителен орган обяснява в изявление, че след две предупреждения \"по-голямата част от изразените опасения така и не бяха взети под внимание\". Еврокомисията, която е гарант на договорите, преценява, че унгарският закон противоречи на европейското законодателство по две точки: на директивите към процедурите за предоставяне на убежище и за условията за получаването му, а също и на хартата за основните права, предаде БТА. От една страна, като превръща оказването на подкрепа на търсещи убежище лица в престъпление, унгарският закон \"ограничава правото на търсещите убежище да общуват със съответните национални, международни и неправителствени организации и да бъдат подпомагани от тях\". От друга страна, според Брюксел става дума за \"незаконно ограничаване на правото на убежище\" и за \"въвеждане на нови основания за недопускане на молбите за убежище\". Наименованието на този закон се свързва с американския милиардер от унгарски произход Джордж Сорос, недолюбван от консервативния националист Виктор Орбан, който е министър-председател. Орбан обвинява Сорос, че чрез своите НПО организира \"масова имиграция\" към ЕС. Законът предвижда до 1 година затвор за всеки, който помага на лице, влязло нелегално в Унгария от държава извън зоната на Шенген, ако животът му не е непосредствено застрашен. Също днес Еврокомисията откри нова процедура срещу Унгария за нарушения при третирането на лицата, задържани в унгарски транзитни зони по границите и издаде първо предупреждение. \"Комисията констатира, че условията за задържане в унгарските транзитни зони, особено лишаването от храна, не отговарят на материалните условия\", предписани в европейското законодателство. Будапеща разполага с един месец, за да отговори - съкратен период, \"предвид неотложността на ситуацията\". Брюксел и правителството на Виктор Орбан са в челен сблъсък по редица спорни реформи, въведени по инициатива на силния човек в Будапеща, включително ограничения за висшето образование и дейността на НПО.", "date": "2019.07.25", "title": "Еврокомисията съди Унгария заради законите „Стоп Сорос“"}
{"url": "https://www.24chasa.bg/novini/article/7576145", "text": "В четвъртък еврото поевтиня към близо двумесечно дъно спрямо щатския долар, тъй като инвеститорите очакват, че след днешното си редовно заседание ЕЦБ ще сигнализира за предприемането на нови стимулиращи мерки, включително понижение на рекордно ниските лихви и подновяване на покупките на еврооблигации, известно като \"количествени улеснения\", предава  . Доста слабото бизнес проучване за Германия на института Ifo оказва допълнително негативно влияние върху единната европейска валута, тъй като засили спекулациите, че още днес ЕЦБ може да намали основните лихвите ставки. Паричните пазари оценяват на около 40% - 50% вероятността централната банка на еврозоната да понижи депозитната си лихва с 10 базисни пункта от настоящото ѝ ниво от -0,40% до нов рекородно отрицателно дъно от -0,50%. След слабото Ifo проучване еврото се понижи за кратко до ново 8-седмично дъно около 1,1123 долара (най-ниско ниво от 30-и май тази година), преди да отскочи слабо към 1,1150 нивото. В очакване на днешното важно заседание на ЕЦБ единната европейска валута поевтиня с около 2% само в рамките на настоящия месец. Решението на ЕЦБ ще бъде оповестено от 14:45ч. наше време, като от 15:30ч. то ще бъде последвано от редовна пресконференция на шефа на банката Марио Драги. Ако ЕЦБ все пак остави лихвите непроменени, това може да доведе до известна възходяща корекция на еврото към 1,1180 -1,1200 долара, преди обаче да се окаже под нов натиск от продажби, тъй като централната банка най-вероятно ще сигнализира за предстоящо през септември намаляване на лихвените ставки и за нова програма за \"количествени улеснения\". Ако все пак централната банка понижи още днес основната депозитна лихва до -0,50%, еврото може да опита тест на еговите важни тазгодишни дъна около 1,1112/1,1108 долара (дъна от 26-и април и от 1,1108 от 23-ти май). Евентуален нов спад на еврото обаче също изглежда ограничен с оглед на очакванията, че през следващата седмица (на 31-ви юли) Федералният резерв на САЩ ще намали \"превантивно\" основната си лихва най-вероятно с 25 базисни пункта до диапазона между 2,00% и 2,25%. В очакване на изхода от днешното заседание на ЕЦБ еврото се намира под натиск от продажби и спрямо останалите основни валути. Еврото се търгува близо до вчерашното едномесечно дъно около 0,8907 британски лири, към най-ниско ниво от 3-ти януари насам около 120,19 японски йени и към двугодишно дъно от 1,0963 швейцарски франка (най-ниско ниво от юли 2017-а година).", "date": "2019.07.25", "title": "Еврото поевтиня до 8-седмично дъно преди края на заседанието на ЕЦБ"}
{"url": "https://www.24chasa.bg/novini/article/7575954", "text": "Близки, приятели и фенове изпратиха Буги Барабата в последния му път днес в черквата на гробищата в \"Бакърена фабрика\". На поклонението присъстваха Васко Кръпката, Косьо Марков от \"Тангра\", Оги от \"Контрол\", поета Сашо Петров, Ричи Антов, Емо от Конкурент\", Николо Коцев и др. С шум от мотори и много цветя близки, приятели, музиканти и журналисти се разделиха с Буги Барабата. Марио Събев, както бе истинското име на Буги, е бил опериран по спешност в петък. Новината на смъртта на Джентълмена от “Коньовица”, както наричаха музиканта по името на негова песен, бе съобщена от колегите му в радио Z-Rock, където той водеше сутрешното шоу “Буги тайм”.", "date": "2019.07.25", "title": "Близки и приятели изпратиха Буги Барабата в последния му път (Снимки)"}
{"url": "https://www.24chasa.bg/novini/article/7576146", "text": "Актуалната политическа ситуация, забуксувалата европейска интеграция и политическият диалог в Северна Македония бяха теми на разговор на днешната среща на председателя на ВМРО-ДПМНЕ Християн Мицкоски с еврокомисаря за добросъседска политика и разширяване Йоханес Хан, съобщи МИА. Мицкоски изразил загриженост във връзка със застоя в европейската интеграция и неполучаването на дата за преговори на Северна Македония с ЕС. Той изразил също загриженост, както се изразил, заради липсата на воля в правителството за справяне с увеличаващата се престъпност, скандалите и корупцията в най-високите ешалони на властта, предаде БТА. Сериозните скандали рушат доверието в правителството и подриват правовата държава, застрашавайки европейското бъдеще, посочил Мицкоски, съобщи партийната пресслужба. По отношение на европейската перспектива на страната Мицкоски казал, че гражданите не трябва да бъдат наказвани заради \"лошите политики на безотговорната власт\" и затова ВМРО-ДПМНЕ смята, че е необходимо да се даде дата за преговори с Европейския съюз, което би бил допълнителен механизъм за контрол на властта. Мицкоски изтъкнал също, че условие за нова лидерска среща и диалог с властта по много въпроси е определянето на дата за предсрочни избори като начин за връщане на процесите в правилната посока и осигуряване на европейско бъдеще за Репубика Македония, се казва в съобщението на ВМРО-ДПМНЕ.", "date": "2019.07.25", "title": "Християн Мицкоски пред Йоханес Хан: Сериозните скандали рушат доверието в правителството"}
{"url": "https://www.24chasa.bg/novini/article/7576210", "text": "Службата за сигурност на Украйна (ССУ) съобщи днес, че е задържала руски танкер в украинското пристанище Измаил заради предполагаемото му участие в инцидента от ноември в Керченския проток, довел до задържането от Русия на три украински плавателни съда, предаде Ройтерс. ССУ заяви, че плавателният съд \"Ника спирит\", който преди носел името \"Нейма\", влязъл в пристанището на Измаил, след което бил идентифициран и задържан. Русия задържа корабите и техните екипажи близо до Кримския полуостров, който Москва анексира през 2014 година, припомня БТА. По време на инцидента в Керченския проток от 25 ноември руските кораби стреляха по украинските, което предизвика сериозна криза на фона на и без това обтегнатите отношения между двете страни. Русия задържа украинските плавателни съдове и 24 украинци на борда им, припомня Асошиейтед прес. ССУ посочва, че по информация на украинската гранична охрана корабът е разпознат по международната информационна система ЕКУАСИС (EQUASIS) \"като вече известният танкер \"Нейма\", който бил използван за затваряне на Керченския проток и блокиране на украинските кораби в района, предаде ТАСС.", "date": "2019.07.25", "title": "Украйна задържала руски танкер заради инцидента в Керченския проток"}
{"url": "https://www.24chasa.bg/novini/article/7576337", "text": "Временно задържане със срок до 40 дни на 60-годишния гражданин на Северна Македония Милан Ст., е постановил с определение Окръжният съд в Кюстендил, съобщиха от съда. Обвиняемият е издирван от Интерпол-Сърбия. Задържан е бил от служители на Регионалната дирекция \"Гранична полиция\" в Кюстендил, при влизане в страната през ГКПП-Гюешево. В искането на Окръжна прокуратура-Кюстендил за временно задържане, с цел последваща екстрадиция в Република Сърбия се посочва, че Милан Ст. има присъда-лишаване от свобода, за престъпления против собствеността и данъчната система, постановени от съда в Белград и влезли в сила през 2016 година. Според българското право, престъпленията са идентични с тези против данъчната система по чл. 255 от НК, като предвидените по тях наказания ги правят екстрадируеми съгласно Европейската конвенция за екстрадиция, допълниха от Окръжния съд.", "date": "2019.07.25", "title": "Задържаха македонец, издирван от Интерпол-Сърбия, на ГКПП \"Гюешево\""}
{"url": "https://www.24chasa.bg/novini/article/7576410", "text": "\"Ефективността на разходваните публични средства е не повече от 70%, имаме за 200 милиона лева нематериализирани надежди на софиянци и спестени средства от инвестиции за подобряване на качеството на живот в града. Според Калоян Паргов изпълнението в приходната част ясно показва, че общинските съветници от БСП са напълно прави да критикуват управляващите в СО за това, че приходите са занижени нарочно. \"При отчитането те се хвалят с преизпълнение на приходната част, обясни той. - Ефективността на разходваните публични средства обаче е не повече от 60-70%. Това означава, че 200 милиона са останали неизразходвани. На практика имаме за 200 милиона лева нематериализирани надежди на софиянци и спестени средства от инвестиции за подобряване на качеството на живот в града. А всички виждаме и усещаме в каква среда живеем. Тя зависи именно от публичните средства, които управляващите в СО са похарчили. Примери има достатъчно - като започнем от най-пресния - ремонтът на Западния парк и се върнем назад през улица \"Граф Игнатиев\", бул. \"Дондуков\" и редица други. Всичко това ясно показва, че липсва ефективност при разходването на средствата и контрол. А резултатът, в крайна сметка, е един - управляващите в Столична община пилеят парите на софиянци. Освен това не постигат заложените цели и не подобряват средата на живот на гражданите\". Лидерът на БСП - София беше категоричен, че бюджетът, който управляващите в СО отчетоха за 2018 г. на днешната сесия, се отличава от този по време на управлението на Стефан Софиянски само по размера на средствата в него. \"Просто 10-15 години по-късно имаме различна финансова среда. По нищо друго обаче не се отличава - нито по съставянето му, нито по отчитането, коментира Калоян Паргов.", "date": "2019.07.25", "title": "Калоян Паргов: Управляващите в Столична община пилеят парите на софиянци"}
{"url": "https://www.24chasa.bg/novini/article/7576433", "text": "Резултатите от оценката на ЕЦБ съответстват на резултатите от прегледа на активите и стрес теста, извършени от БНБ през 2016 г., и на оценките на банковия надзор след това, отчитайки изминалия период и промените в методологията с влизането в сила на счетоводния стандарт МСФО 9. Резултатите показват устойчивостта на българския банков сектор като цяло. Това обявиха от БНБ след заседание на УС на централната банка, което обсъди резултатите от цялостната оценка, извършена от Европейската централна банка (ЕЦБ) в контекста на искането от страна на България за установяване на тясно сътрудничество между ЕЦБ и БНБ. Цялостната оценка се състоеше от преглед на качеството на активите (ПКА) и стрес тест на шест български банки. ЕЦБ се очаква да публикува подробните данни утре. Позицията на Управителния съвет относно ефектите от резултатите от цялостната оценка върху надзорната политика на БНБ е следната: Следователно, БНБ одобрява резултатите от цялостната оценка. Ще бъдат предприети последващи действия, свързани с по-нататъшно укрепване на капиталовата позиция на банките, в строго съответствие с мандата на БНБ и съответната регулаторна рамка. Използвайки резултатите от ПКА и развитията след референтната дата, БНБ извърши оценка спрямо пруденциалните изисквания на чл. 92 на Регламент (ЕС) №575/2013 на Европейския парламент и на Съвета. Резултатите от оценката на БНБ потвърждават, че всяка от шестте банки изпълнява пруденциалните изисквания на горепосочения Регламент, се казва в съобщението. Управителният съвет на БНБ отбелязва отличното сътрудничество между БНБ и ЕЦБ при извършването на цялостната оценка, което ще продължи в процеса на установяване на тясно сътрудничество. През 2018 г. ЕЦБ обяви, че ще направи цялостна оценка на шест български банки. От Франкфурт избраха това да са първите три по активи- Уникредит Булбанк, ДСК и ОББ, които по европравилата задължително подлежат на проверка, след която минават под надзора на ЕЦБ. Към тях бяха добавени най-големите частни банки с местна собственост – ПИБ, ЦКБ и Инвестбанк. В официалното съобщение тогава бе обявено още, че проверката, която ще включва стрестест и оценка на качеството на активите им ще бъде по данни към края на 2018 г., а резултатите от нея ще бъдат обявени през юли 2019 г. Оценката на Франкфурт де факто се отнася за близо 60% от активите на банковата ни система, а обектите за проверка се избират най-общо по три критерия- размер, рисков профил и значение за националната икономика. Тава означава, че се вземат предвид няколко елемента, като например бизнес модел на институцията, вътрешно управление и управление на риска, рискове за капитала, рискове за ликвидността и финансирането и взаимосвързаност с останалата част на финансовата система\", поясняват от ЕЦБ. Проверката ще бъде базирана на методологиите, използвани от ЕЦБ при регулярните цялостни оценки на банки, които наскоро са обявени за значими или се очаква да влязат в тази категория, става ясно още от съобщението.", "date": "2019.07.25", "title": "Франкфурт потвърди: Българските банки са здрави"}
{"url": "https://www.24chasa.bg/novini/article/7576414", "text": "На 26 юли, петък, от 10.00 часа кметът на София Йорданка Фандъкова ще провери ремонта на южното платно на бул.“България“. В момента се изпълнява рехабилитация на южното пътно платно на булеварда в участъка от бул.“Черни връх“ до бул.“Акад.Иван Гешов“. Това съобщиха от пресцентъра на Столична община. Проверката ще започне от след кръстовището с бул.“Черни връх“ ( до „Макдоналдс“).", "date": "2019.07.25", "title": "Фандъкова ще провери ремонта на бул. \"България\" утре"}
{"url": "https://www.24chasa.bg/novini/article/7576412", "text": "Париж ще инвестира в \"активна отбрана\" на своите спътници и ще ги оборудва с лазерни устройства, които да могат да заслепяват вражеските спътници, обяви днес френският военен министър Флоранс Парли, цитирана от Франс прес и БТА. \"Ако нашите спътници са заплашени, ще обмислим да заслепяваме противниците си. Запазваме си правото за момента и средствата за отговор: това може да включва използването на мощни лазери, разположени от спътниците ни или от нашите наносателитни патрули\", посочи Парли в изказване, в което даде подробности за новата френска космическа доктрина. До 2025 г. Франция ще инвестира допълнителни 700 милиона евро във военно-космически оръжия, за да укрепи средствата си за наблюдение и да се снабди с възможности за самозащита в космоса. \"В рамките на този закон за военно програмиране за периода 2019-2025 г. това усилие представлява допълнителни 700 млн. евро, в добавка към 3,6 милиарда евро, вече предвидени за пълното обновяване на нашите спътникови възможности\", подчерта военният министър в изказване във военновъздушната база Лион-Мон Вердюн.", "date": "2019.07.25", "title": "Париж влага още 700 млн. евро за космическа самозащита на своите спътници"}
{"url": "https://www.24chasa.bg/novini/article/7576451", "text": "Надявам се на подкрепа както от обществото, така и от държавата – ние искаме да работим в полза на държавата, а не против нея. Това заяви в интервю за   собственикът на фирмата за киберсигурност „ТАД груп“ Иван Тодоров, който днес се сдоби с обвинение в тероризъм и международна заповед за арест заради кибератаката срещу НАП. Вече 3-4 години се опитваме да подобрим сигурността и на частни, и на държавни институции, подчерта той, като призна, че е изненадан от обвинението и е научил за него от медиите. „Спазвали сме всички правила за съхранение на лични данни, и до ден-днешен ги спазваме“, категоричен беше бизнесменът. Той отрече да е подбуждал сочения от прокуратурата за извършител на хакерската атака Кристиян Бойков, но и посочи, че фирмата няма система за контрол над онлайн активността на служителите: „Не сме пъдари на нашите служители, имаме политики, които те трябва да спазват и вярваме, че го правят“. Тодоров е в Канада, по думите му – на среща на веригата ресторанти, които управлява в България: „Тази среща е ежегодна и подлежа на глоба от 5000 долара, ако не присъствам. Билетите ми са купени преди два месеца и мога да го удостоверя“. Собственикът на „ТАД Груп“ заяви, че се прибира през следващата седмица и планира веднага да се яви пред властите, за да помогне на разследването и да разбере в какво е обвинен. Голяма е вероятността да бъде арестуван още на летището. „Наясно съм, нямам от какво да се страхувам“, категоричен беше бизнесменът.", "date": "2019.07.25", "title": "Собственикът на „ТАД груп“: Прибирам се следващата седмица, ще се явя пред властите"}
{"url": "https://www.24chasa.bg/novini/article/7576444", "text": "Вицепремиерът на Северна Македония Буяр Османи като координатор на правителството на Северна Македония за реализация на проекта Скопие - Блаце заедно с директора на Общественото предприятие за държавни пътища Зоран Китанов днес публично представиха обявата за търг за реализация на първата фаза от магистралата Скопие-Блаце, съобщи Плусинфо. Като координатор на проект за мен представлява голямо задоволство, че днес може да съобщим, че стартира проектът Скопие - Блаце, един от най-важните инфраструктурни проекти на правителството, с който Република Северна Македония ще се свързва с магистрала с Република Косово, изтъкна Османи, цитиран от БТА. Османи заяви, че на срещата на Берлинския процес, която се проведе в Познан, Полша, в началото на месеца, в рамките на Инвестиционната рамка за Западните Балкани се осигуриха нови 27 милиона евро за финансиране на втората част от трасето с дължина от около 11 километра. С изграждането на тази магистрала и нейното свързване с магистралата Прищина- Блаце, времето за пътуване между Скопие и Прищина ще се намали от над два часа на по-малко от един час, с което Скопие и Прищина ще станат на практика най-близките столици на Балканите, подчерта Османи.", "date": "2019.07.25", "title": "Започна търг за първата фаза от магистралата между Северна Македония и Косово"}
{"url": "https://www.24chasa.bg/novini/article/7576461", "text": "Ново мащабно учение започна на Летище Чешнегирово. Това става само месец, след като  Военните полети притесниха жителите на близкото село, които се страхуват от нови инциденти, предаде  На Летище Чешнегирово се провежда тренировъчен лагер на парашутистите от специалните сили, сухопътните войски и военноморското подразделение. В десантното военно учение участват около 300 души. Освен дневни полети, над село Чешнегирово следващата седмица са предвидени и нощни. Полетите се изпълняват на височина от 400 до 4000 м. Командосите скачат с американски и немски парашути, но с неподходящи кубинки, които създават предпоставки за травми.", "date": "2019.07.25", "title": "След смъртта на канадския парашутист провеждат ново военно учение в Чешнегирово"}
