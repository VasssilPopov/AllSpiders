{"url": "https://www.24chasa.bg/novini/article/7867515", "text": "“Принципът е да харчиш толкова, колкото изкарваш. Ограничаваме разходите до приходите. Ниската задлъжнялост и балансираният бюджет са най-добрият буфер срещу кризата.” Така финансовият министър Владислав Горанов представи бюджета за догодина пред депутатите. Със 126 гласа “за” и 92 “против” парламентът прие на първо четене финансите на държавата за 2020 г. Ръст от 3,3%, 10% ръст на бюджетните заплати, безработица 4,1% и инфлация 2,1% са заложени в него. Предвидено е изтегляне на нов дълг от 2,2 млрд. лв., което е един от буферите в бюджета, каза Горанов. Данъците няма да се променят до края на мандата, както сме обещали, каза той. Но призова към преразглеждане на имотните налози. “Искаме модерна инфраструктура и да плащаме по 20 до 50 лв. данък за имот в столицата, който струва 150 000 лв. Е, няма как да стане”, мотивира се той. Патриотите настояха за минимална пенсия от 250 лв. БСП пък иска сваляне на ДДС за храни и лекарства. “Идеите ви означават вдигане на ДДС от 20 на 40%, което по правилата на ЕС, слава богу, е невъзможно, както и утрояване на подоходните данъци”, репликира Горанов.", "date": "2019.11.13", "title": "Горанов: В бюджета за 2020-а принципът е харчиш, колкото изкарваш (Обзор)"}
{"url": "https://www.24chasa.bg/novini/article/7867387", "text": "Германският външен министър Хайко Маас, който е на посещение в Северна Македония, заяви че искането на Франция за промяна на методологията за присъединяване към ЕС в никакъв случай не бива да бъде условие за по-нататъшната евроинтеграция на страната, предаде \"Гласът на Америка\", цитиран от БТА. Най-могъщата членка на ЕС уверява, че никой в Съюза не поставя под въпрос присъединяването на Северна Македония. Маас заяви днес в Скопие, че мястото на страната е в Европа и че ще подкрепя този процес, както и досега. Берлин очаква да бъде спазена дадената дума и на Скопие, и на Тирана, като се аргументира, че сигурните Балкани са от стратегически интерес и за Германия, и за съюза. Хаас смята, че искането на Франция за промяна на методологията за присъединяване към ЕС в никакъв случай не бива да бъде условие за по-нататъшната евроинтеграция на страната. \"Подготвят се предложения, но все още не съм видял окончателен документ. За нас, за Берлин е важно предложенията да не предвидат някаква ключова промяна, че се променя нещо ключово. Реформата на този процес е сложен въпрос за ЕС. Смятам, че Северна Македония и Албания са навлезли дълбоко в процеса на присъединяване и трябва да има решение за започване на преговори. Готови сме да говорим за промени в методологията, но не искаме тези дебати, които ще се водят в ЕС, да бъдат условие за започване на преговори със Северна Македония\", заяви Маас. Колегата му Никола Димитров смята, че Македония има три аргумента за това, че заслужава да започне преговори. \"Първо, чакахме много дълго, второ, кандидатка сме от 2004 г. и получихме препоръка през 2009 г. Но самото чакане не е добро. Ние сме страна, която преживя политическа криза, която доведе до авторитаризъм. Много направихме през изминалите две и половина години, и ако има европейска енергия на свобода и демокрация на Балканите, това със сигурност е Северна Македония. Трето, решихме нерешимите въпроси със съседите\", каза Димитров.", "date": "2019.11.13", "title": "Маас скочи срещу условията на Франция за евроинтеграцията на Скопие"}
{"url": "https://www.24chasa.bg/novini/article/7867409", "text": "По покана на министъра на регионалното развитие и благоустройството Петя Аврамова в министерството на регионалното развитие и благоустройството се състоя работна среща с областния управител на Перник Ирена Соколова и с кмета на града Станислав Владимиров във връзка с координиране на съвместни действия за решаване на проблема с водоснабдяването, съобщиха от пресцентъра на МРРБ. Обсъдени бяха краткосрочни и дългосрочни мерки за справяне с кризата. Като спешна мярка беше съставен план за действие, който включва използване на малки резервни водохващания и каптажи, собственост на ВиК Перник. МРРБ ще координира с други институции възможностите за осигуряване на водохващания от други източници, извън обсега на ВиК Перник. Една от дългосрочните мерки е предложение за осигуряване на резервно захранване от други язовири. В тази връзка като първа стъпка още утре ВиК Перник ще вземе проби за изследване в лаборатория на годността на водата в тях за питейни нужди. Министър Аврамова пое ангажимент МРРБ да съдейства по всички възможни начини за решаване на кризата с водоснабдяването в Перник.", "date": "2019.11.13", "title": "Аврамова се срещна с кмета на Перник, ще действат съвместно по водната криза"}
{"url": "https://www.24chasa.bg/novini/article/7867434", "text": "19-годишна шофьорка е предизвикала инцидент при неправилно изпреварване на пътя Шумен - Силистра на разклона за село Хитрино. Пострадали са пет жени, една от които е с черепно-мозъчна травма. Два екипа на пожарната са вадили пострадалите от смачканата лека кола, съобщава  . Лека кола със силистренска регистрация е започнала рисково изпреварване на четири камиона, въпреки че тежкотоварните автомобили са сигнализирали, че ще завиват наляво. Младата жена е пренебрегнала и пътната маркировка и знака, че в този участък на пътя е забранено изпреварването. Колата с петте жени се ударила в задната част на камиона. След инцидента шофьорите на тежкотоварните автомобили са оказали първа помощ на пострадалите. На една от жените е направено изкуствено дишане. В леката кола са били две жени на 21 години, една на 41 години и две на 19 години. Шофьорката има книжка от 10 месеца и няма регистрирани нарушения. Водачът на камиона е на 60 години от Варна. Тестът за алкохол е отрицателен.", "date": "2019.11.13", "title": "19-г. предизвикала катастрофата край Хитрино, изпреварвала 4 камиона"}
{"url": "https://www.24chasa.bg/novini/article/7867452", "text": "След като събра в един отбор БСП и АБВ за местните избори в столицата, Паргов днес игра футбол в един отбор с Георги Първанов. Това става ясно от снимки, които лидерът на червените в София си пусна в профила си във фейсбук. На тях се вижда как тичат след топката заедно с експрезидента и създател на АБВ. , написа Паргов към поста си. И той, и Първанов са запалени по футбола от години. Покрай изборите обаче и двамата все по-рядко са намирали време за това.", "date": "2019.11.13", "title": "Паргов и Първанов на един терен (Снимки)"}
{"url": "https://www.24chasa.bg/novini/article/7867492", "text": "В Камарата на представителите в Конгреса на САЩ започна първото публично изслушване в разследването за импийчмънт на президента Доналд Тръмп. Излъчваното на живо по телевизията заседание беше открито от председателя на Комисията по разузнаването Адам Шиф, предаде Асошиейтед прес, цитирана от БТА. В долната камара пристигнаха да свидетелстват дипломатите Уилям Тейлър и Джордж Кент. Тейлър е шарже д'афер в Украйна, а Кент - заместник-помощник секретар в Държавния департамент. Въпреки че се съгласиха да дадат показания, и двамата получиха призовки. Днес те дойдоха поотделно, под засилена охрана, отбелязва Ройтерс. Изслушването в комисията по разузнаване в камарата е първото публично изслушване в Конгреса, проучващо натиска, упражнен от Тръмп върху Украйна да разследва семейството на евентуалния му съперник на изборите догодина, демократа Джо Байдън. В продължение на няколко седмици преди публичните имаше изслушвания при закрити врата, на които дадоха показания и Тейлър, и Кент. Явилите се за изслушването дипломати ще бъдат разпитани от Шиф и Девин Нунес, най-високопоставеният републиканец в комисията по разузнаването. Шиф и Нунес разполагат с по 45 минути да зададат въпросите си, но могат да посочат служебни пълномощници да направят това. След това членовете на комисията ще имат по пет минути да задават въпроси, като републиканци и демократи ще се редуват. Ще бъдат представени и веществени доказателства. Очаква се демократите да представят протоколи от разговори, текстови съобщения, свързани със случая новинарски статии и постове в социалните медии. Телевизия Ем Ес Ен Би Си (MSNBC) покани в студиото си като анализатор за откриването на изслушванията Джордж Конуей, съпруг на сътрудничката по комуникациите в Белия дом Келиан Конуей и известен в критик в социалните медии на президента Тръмп. Час преди началото на изслушванията Джордж Конуей каза, че е отвратен и ужасен от факта, че малцина републиканци смятат, че Тръмп е злолупотребил с правомощията си на президент. Телевизия \"Фокс нюз\", на свой ред, покани като анализатор преди изслушването специалния прокурор по делото за импийчмънт на президента Бил Клинтън - Кенет Стар.", "date": "2019.11.13", "title": "Започна първото публично изслушване от разследването за импийчмънт на Тръмп"}
{"url": "https://www.24chasa.bg/novini/article/7867516", "text": "Президентът Молдова Игор Додон номинира бившия финансов министър Йон Кику за следващ премиер на страната, предадоха Ройтерс и ТАСС, цитирани от БТА. Предишното правителство на прозападната Мая Санду бе свалено вчера с парламентарен вот на недоверие. Кику разполага с 15 дни да състави нов кабинет, чийто състав и програма трябва да бъдат одобрени от депутатите. Ако кандидатурата на Кику бъде отхвърлена, президентът има право на втора номинация. По закон процедурата за утвърждаване на правителството трябва да приключи за 90 дни. Ако това не стане, ще има нови избори. Досега Йон Кику беше съветник на президента по икономическите въпроси. Очаква се кандидатурата му да бъде подкрепена от Партията на социалистите и Демократическата партия, които разполагат с общо 65 депутати в 101-местния парламент.", "date": "2019.11.13", "title": "Президентът на Молдова номинира за премиер бивш финансов министър"}
{"url": "https://www.24chasa.bg/novini/article/7867521", "text": "Ханс Рудолф В. е на 77 години. Откакто е пенсионер, прекарва по-голямата част от времето си вкъщи със съпругата си. Тежи му, че не може да си позволи да седне в някое заведение, да си поръча парче сладкиш и чаша кафе. Никога не е вярвал, че някой ден за него това ще се превърне в лукс. Той има зад гърба си почти 50 години трудов стаж. Първо е работил в банка, после като таксиметров шофьор, а накрая като домоуправител. Но днес пенсията му не стига за нищ. Тя е точно 335 евро. А това е много под прага на бедността в Германия. Затова Ханс Рудолф В. получава 300 евро от държавата. Толкова се полагат и на съпругата му. Социалната служба поема и наема на двустайното им жилище в Бон. Така държавата запълва дупката между пенсиите им и екзистенц минимума. Всеки жител на Германия има право на тази финансова подкрепа - независимо колко пари е внесъл в социалната система на страната. По данни на Германския институт за икономически изследвания, почти 17% от пенсионерите в Германия са застрашени от бедност. А през следващите 20 години този процент може да нарасне до 21,6%. За да предотврати подобен сценарий, широката коалиция в Берлин реши да въведе т.нар. базисна пенсия. От 2021 година нататък всички онези, които имат трудов стаж от 35 години, ще получават поне 10% над екзистенц минимума. Без значение какви са били осигурителните им вноски навремето. Годините, прекарани в грижи за деца или болни роднини, ще се водят като трудов стаж. Според временната председателка на Социалдемократическата партия Малу Драйер, от промените ще могат да се възползват около 1,5 милиона души. Целта на проекта за въвеждане на т.нар. базисна пенсия е да помогне на хора като Ханс Рудолф В., които са работили цял живот, но не получават повече от онези, които не са внесли нито цент в социалната система на страната. Сегашното правителство е третото поред, заложило темата в коалиционния си договор. Предишните опити за промяна на системата за изчисляване на най-ниските пенсии се проваляха поради различните виждания на християндемократите и социалдемократите. От ХДС/ХСС искаха да обвържат получаването на т.нар. базисна пенсия с нуждите на съответния човек. Те отстояваха тезата, че тези, които имат странични приходи от наем, натрупано лично богатство или пък заможен партньор, не бива да се възползват от т.нар. базисна пенсия. Социалдемократите обаче бяха против тези ограничения. В крайна сметка двете партии постигнаха компромис: доходът на пенсионерите ще бъде проверяван, но не и имуществото им и финансовото състояние на цялото домакинство. За Ханс Рудолф В. подобна проверка не е проблем. Той и сега е длъжен да предоставя информация за финансовото си положение на властите, за да може да получава социални помощи. Най-важното за него е това: да има малко повече пари в джоба си и да си спестява ходенето до социалната служба. Макар и средствата му да са ограничени, той все пак е щастлив. Защото, за разлика от хиляди други пенсионери, на него не му се налага да се храни в кухните за бедни. Когато се нуждае от нови дрехи или мебели обаче, е принуден да се обърне за помощ към социалните организации. А какво е първото нещо, което Ханс Рудолф В. ще направи, когато въведат т.нар. базисна пенсия? \"Ще отида със съпругата ми в центъра на града. Не сме били там отдавна\", казва пенсионерът.", "date": "2019.11.13", "title": "Когато парите не стигат: как живеят бедните германски пенсионери"}
{"url": "https://www.24chasa.bg/novini/article/7867461", "text": "Турският президент Реджеп Тайип Ердоган пристигна днес в Белия дом, където бе посрещнат от американския държавен глава Доналд Тръмп, съобщиха световните агенции и турските медии. Двамата лидери направиха изявление преди началото на двустранната си среща. Доналд Тръмп заяви, че за него е голяма чест да се срещне с Ердоган, информира турската телевизия СиЕнЕн-Тюрк. \"Добри приятели сме отдавна, почти от първия ден\", каза Тръмп, когато седнаха с Ердоган в Овалния кабинет, предаде Ройтерс. \"Те са много уважавани в страната си и в региона\", заяви Тръмп по адрес на Ердоган и съпругата му Емине. Тръмп посочи, че с турския му колега ще обсъдят редица въпроси. Той изтъкна, че разбира проблемите на Турция. Американският президент заяви, че с Ердоган ще обсъдят въпроса, свързан с купуването от Анкара на руските зенитно-ракетни системи С-400, както и въпроса, свързан с програмата за изтребителите Ф-35. Тръмп каза, че иска да увеличи петкратно търговския стокообмен с Турция до 100 милиарда долара. Отношенията между двете страни се обтегнаха значително заради турската военна операция в Сирия срещу кюрдските съюзници на Вашингтон и заради покупката на С-400 от Турция. Американският президент Доналд Тръмп каза пред репортери, че примирието в Сирия се спазва много добре, съобщава Ройтерс. Тръмп посочи това преди началото на среща в Белия дом с турския президент Реджеп Тайип Ердоган. Тръмп посочи, че отношенията на САЩ с Турция са добри и че неговата администрация говори с кюрдите, които изглеждат доволни. Тръмп каза, че той и Ердоган ще обсъдят на срещата и въпроса за руските ракетни системи и търговско споразумение между двете страни.", "date": "2019.11.13", "title": "Ердоган пристигна в Белия дом (Обновена)"}
{"url": "https://www.24chasa.bg/novini/article/7867604", "text": "Президентът Доналд Тръмп смята започналите днес публични изслушвания по разследването за импийчмънт за \"най-голямата измама в историята на американската политика\", съобщи Асошиейтед прес, цитирана от БТА. Белият дом публикува днес видео с Тръмп, заснето в Розовата градина на президентството, в което той се обръща към своите поддръжници. Той казва, че демократите искат да отнемат оръжията, здравеопазването, свободата и гласовете на американците. \"Опитват се да ме спрат, защото се боря за вас. И никога няма да го допусна\", добавя президентът. Тръмп ще даде пресконференция по-късно днес, заедно с турския си колега Реджеп Тайип Ердоган.", "date": "2019.11.13", "title": "Тръмп за изслушването: Опитват се да ме спрат, защото се боря за вас"}
{"url": "https://www.24chasa.bg/novini/article/7867300", "text": "През октомври цените на стоките и услугите в България са поскъпнали с 0,8% спрямо предния месец и годишната инфлация е 2,4%, съобщи статистиката в сряда. Годишното поскъпване се увеличава незначително в сравнение с предния месец и е все още под стойностите, които бяха измерени през втората половина на м.г. и в началото на тази, когато достигнаха до 3,6%. Основният двигател на поскъпването през последните 12 месеца са храните. Те са увеличили цените си с 4,7% в сравнение с година по-рано, а храната в заведенията - с 5,1%. Заедно двете имат сравнително голямо тегло при измерването на инфлацията, заемайки към 36% от индекса на цените. През октомври има необичайно голямо поскъпване на облеклата и обувките - с 9% в сравнение със септември. Това обаче не се отразява на годишната инфлация, защото в сравнение с миналия октомври тези стоки са поскъпнали с 0%. През октомври транспортните разходи на хората намаляват и това е довело до намаляване на цените им с 0,6% в сравнение със септември. В годишен план цените на транспортните услуги намаляват дори още повече - с 3,4% през октомври 2019 г., сравнено с октомври 2018 г., което се дължи основно на поевтинелите през този период горива. Същото поевтиняване на годишна база се отнася и за съобщенията, макар и с по-малък процент. Разходите за жилището - за ток, горива, вода и др., са се вдигнали през последната година с 3,1%, а разходите за образование - с 3,4%.", "date": "2019.11.13", "title": "Инфлацията - 2,4%, движи се основно от храните"}
{"url": "https://www.24chasa.bg/novini/article/7867700", "text": "\"Ако моят народ го иска, сме готови да се завърнем, за да успокоим ситуацията\", каза Моралес на пресконференция в Мексико. \"Рано или късно ще се върнем\", увери той. Моралес, който пристигна вчера в Мексико, където му бе дадено политическо убежище, призова за национален диалог за намиране на изход от кризата в Боливия, предава БТА. Янине Анес, втори заместник-председател на Сената, се провъзгласи за изпълняващ длъжността президент след оставката на Моралес. По думите на Моралес тя няма легитимност, тъй като срещу него е бил извършен преврат.", "date": "2019.11.13", "title": "Ево Моралес: Ако моят народ го иска, сме готови да се завърнем"}
{"url": "https://www.24chasa.bg/novini/article/7867519", "text": "Кой е този Петър, към когото Бойко Борисов многократно адресира речта си при връчването на наградите \"Мистър и Мисис Икономика” Въпросът завладя ума на десетките гости на церемонията, след като чуха премиерът да казва: “Едно време имаше едни предавания по телевизията. Ти помниш ли ги, Петре, защо се смееш? “По пътя на времето”, “Петилетката в един ден” и само се рекламираха тогава комунистите”. Обръщайки се отново към Петър, Борисов продължи: “От сутрин до вечер. И показвате - някъде се строи завод. Докато не се построи - все него. Аз ще изброя десетина. И всеки оттам, където са му заводите, да си направи бързо сметката това добре ли е за него, или не”. И премиерът изброи инфраструктурните постижения от последните години. “Що не можа да го постигне друг това? Дай да си говориме сериозно. При Орешарски излязохте с 3,5 дефицит, Петре! Похарчихте всичко, вдигахте на полицаи пенсии, без да ги обезпечите”, продължи премиерът. По-късно наблюдателни репортери изясниха, че думите на Борисов са били насочени към депутата от БСП Петър Кънев, който като председател на икономическата комисия бе гост на тържеството. ", "date": "2019.11.13", "title": "Кой е Петър, на когото говори цяла вечер премиерът (Видео)"}
{"url": "https://www.24chasa.bg/novini/article/7867541", "text": "Премахване на понятието “ателие” и възможността да се продават апартаменти в нежилищни сгради. Това са част от предложенията за промени в Закона за устройство на територията, които столичният кмет Йорданка Фандъкова внесе в МРРБ. Предвижда се и да отпадне възможността за строителство на сгради с намалени отстояния и паркоместа чрез ползване на по-ниските изисквания за общежития, ателиета и апартхотели. “Искаме да затворим вратичките в закона, които позволяват скриване на жилищни сгради зад фиктивни нежилищни сгради, към които има по-ниски изисквания. Тези възможности се ползват от недобросъвестни инвеститори, които заобикалят правилата. Това създава проблеми както за градската среда, така и за хората, купили жилища в такива имоти - те нямат право на адресна регистрация, без която не могат да ползват предимства за прием на децата им в детска градина или училище, плащат по-скъп ток и т.н., обясни Фандъкова. Тя настоява да се прекратят строителството на сгради само с ателиета и продажбата на самостоятелни обекти в общежития и апартхотели. Фандъкова предлага да има и регламент за размер на паркоместата и създаване на регистър на системите за паркиране. “Констатираме много злоупотреби със системите за паркиране. Често те се демонтират, след като сградата е въведена в експлоатация, и хората са принудени да паркират на улицата. Предлагаме тези системи да се проверяват ежегодно”, каза главният архитект на София Здравко Здравков. Той е назначил проверка на системите за паркиране на сградите, построени през последните 2 г. Предлага се и промяна в изискванията за брой паркоместа в общежитията - от 1 на 15 обитатели на 1 на 3 стаи. Фандъкова се е договорила със строителния министър Петя Аврамова за сформиране на работна група, която да подготви текстовете, за да се внесат после в парламента. Работи се и по втори пакет от законодателни промени за по-големи отстояния при строителство на жилищни сгради. Подготвя ги екип от УАСГ.", "date": "2019.11.13", "title": "Проверяват системите за паркиране на новите сгради в София"}
{"url": "https://www.24chasa.bg/novini/article/7867019", "text": "Това е графикът на  в идните дни в Асеновград, Благоевград, Бургас, Велико Търново, Разград, Русе и Смолян: · Асеновград – от 14 ноември до края на кампанията донорски карти могат да бъдат взети всеки работен ден в приемната на БЧК в града. · Благоевград – на 14 ноември от 14.00 часа доброволци на БЧК ще раздават донорски карти на пл. Македония. · Бургас – на 16 и 17 ноември от 11 ч. до 13 ч. и от 16 ч. до 18 ч. донорски карти ще бъдат раздавани от доброволци на БЧК в центъра на града - на ул. \"Александровска\" и ул. \"Богорици“, както и в Приморски парк. · Велико Търново: - На 14 ноември от 10 ч. донорски карти ще бъдат раздавани в парк Марно поле в рамките на организираната от РЗИ и БЧК „Клиника на открито“. - На 20 ноември – пред Скай център от 16 ч.; - На 27 ноември от 10 ч. карти ще бъдат раздавани във ВТУ \"Св. Св. Кирил и Методий\"; · Разград – на 15 ноември от 14.30 ч. доброволци на БЧК и РЗИ ще разпространяват донорски карти на пл. Ларго; · Русе: - на 14 ноември от 8 ч. до 10 ч. донорски карти ще бъдат разпространявани в УМБАЛ „Канев“; - на 18 ноември от 17.30 ч. до 19 ч. донорска карта може да получите и в МОЛ Русе; · Смолян: - На 15 ноември от 12 ч. до 17 ч. донорска карта можете да получите в РЗИ-Смолян; - На 22 ноември от 10 ч. до 12.30 ч. – в МБАЛ-Смолян; - На 22 ноември от 13 ч. до 14 ч. карти ще бъдат раздавани пред кметството в Община Борино; - На 22 ноември от 13 ч. до 14 ч. карта можете да вземете и пред общината в гр. Мадан.", "date": "2019.11.13", "title": "Вижте графика на разпространение на донорските карти “Да! За живот!”"}
{"url": "https://www.24chasa.bg/novini/article/7866988", "text": "Стабилизира се политическата система, очертава се пълен мандат на ГЕРБ, няма политическа алтернатива. БСП изглежда неубедително за тях, независимо, че е направила стъпка напред. Не се очертава политическа криза до края на мандата. Това каза бившият премиер и председател на \"Център за анализи и управление на рискове\" Иван Костов пред bTV. \"Изборите в София дават много сериозни сигнали, които трябва да бъдат отчетени. Ако се погледне внимателно вота за общински съветници, ще се види, че този вот е опозиционен. Тези, които са се обявили срещу управлението на ГЕРБ в София - ако \"Спаси София\" беше намерила политическо представителството и 8 депутати бяха влезли, силите щяха да са в съотношение 32:29 спрямо ГЕРБ, ВМРО и Атака. Те нямат право да се явят на избори с листа за общински съветници, защото не са политическа формация. Гражданското общество трябва да разбере, че срещу политическите партии не може да сформира алтернатива. Политическата система е защитена от специален закон, той не допуска движения да се съревновават с политическите партии. Аз съм минал по този път по същия начин още 89 година. Бях и аз против партиите и имах тежки разговори. Стефан Савов ми казваше - няма демокрация без партия. С годините трябва вече да разбират хората, че не може да се мине през тази врата\", каза той. \"За г-жа Фандъкова, Джамбазки и Сидеров са подадени 186  222 гласа заедно. На втория тур Фандъкова взима с 30 хил. гласа повече. Гласовете на опозицията - общо заедно са 225 980, но Мая Манолова не взима тези гласове на втория тур. Тя дори не мобилизира тези гласове, които в гнева са се проявили на г-н премиера.  Много социолози са спекуланти - нито на екзит половете работят както трябва, нито техните прогнози са достоверни\", добави Костов. \"Г-н Недялков, издателят на ПИК, г-н Плевнелиев, Гешев, Цацаров, мислят че се занимавам с политика, но аз от 6 години не го правя. Не съм участвал във взимане на никакви решения. Всички го знаят освен изброените преди това лица\", добави той по повод изказване на Росен Плевнелиев, че  . \"Темата Брекзит не е позната на българския зрител. Големият проблем е съвсем на друго място. Ще си позволя да се самооценя с вярната си прогноза, която направих преди 2 месеца. Сега мога да потвърдя изцяло прогнозата си. Изборите категорично ще бъдат спечелени от Борис Джонсън, той ще изведе Великобритания от ЕС със споразумение, което една камара на общините ще приеме. Големият въпрос е защо Великобритания ще напусне ЕС\", каза Костов. \"Томас Кук е типично доказателство как всички ще загубят от Брекзит\", добави той. \"Никой не се възмути, че Макрон каза че НАТО е в мозъчна смърт. Кабинетът трябва да реагира на изказванията му\", каза още Костов.                                                                                                                                                                                                                                                                        ", "date": "2019.11.13", "title": "Иван Костов: Очертава се пълен мандат на ГЕРБ"}
{"url": "https://www.24chasa.bg/novini/article/7867012", "text": "Министерският съвет прие решение за назначаването на литовския гражданин д-р Лауринас Йонушаускас за почетен консул на Република България със седалище в гр. Вилнюс, Република Литва и консулски окръг, обхващащ територията на Република Литва. Това съобщиха от пресцентъра на Министерския съвет. Д-р Йонушаускас има дългогодишен опит в областта на бизнеса и държавната администрация. Като дипломат е отговарял за двустранните отношения между Литва и България. Бил е личен дипломатически сътрудник на президента на България Петър Стоянов по време на участието му в Международната конференция за сътрудничвество на страните от Централна и Източна Европа във Вилнюс на 4-6 септември 1997 г. Понастоящем д-р Йонушаускас е консултант в областта на изкуството и собственик на успешната компания „Arti Cubus”, с широка мрежа от контакти в литовските политически, бизнес и културни среди. България няма представителство на литовска територия, като посолството ни във Варшава е акредитирано за Република Литва и Република Латвия. Назначаването на д-р Йонушаускас за почетен консул ще допринесе за задълбочаване връзките на България с Литва във всички области от взаимен интерес и ще осигури възможности за оказване на консулско съдействие на българските граждани, пребиваващи в страната.", "date": "2019.11.13", "title": "България открива консулство в Литва"}
{"url": "https://www.24chasa.bg/novini/article/7867050", "text": "С постановление на Министерския съвет се променя Методиката за изчисляване на инфраструктурните такси, събирани от управителя на железопътната инфраструктура, приета с ПМС № 92 от 4 май 2012 г. (обн., ДВ, бр. 36 от 2012 г.). С предложените промени таксата за достъп и използване на железопътната инфраструктура ще съдържа два компонента, към момента съществуващата такса за преминаване и такса за използване на електрозахранващо оборудване за задвижваща електроенергия. Същевременно от ценообразуващите елементи по Методиката на Комисията за енергийно и водно регулиране (КЕВР) са извадени преките разходи за контактна мрежа, включени в пакета за минимален достъп. Също така се въвежда и формула за изчисляване на таксата за използване на електрозахранващо оборудване за задвижваща електроенергия. По този начин се спазват разпоредбите на Директива 2012/34/ЕС на Европейския парламент и на Съвета от 21 ноември 2012 година за създаване на единно европейско железопътно пространство и Регламент за изпълнение (ЕС) 2015/909 на Комисията от 12 юни 2015 г. относно реда и условията за изчисляване на преките разходи, направени вследствие на извършването на влаковата услуга.", "date": "2019.11.13", "title": "Променя се методиката за изчисление на таксите по железопътната инфраструктура"}
{"url": "https://www.24chasa.bg/novini/article/7867052", "text": "Правителството одобри допълнителни разходи/трансфери от резерва по чл. 1, ал. 2, раздел II, т. 5.1 от Закона за държавния бюджет на Република България за 2019 г. за непредвидени и/или неотложни разходи за предотвратяване, овладяване и преодоляване на последиците от бедствия. Това съобщиха от пресцентъра на Министерския съвет. С Постановлението се одобряват 24 039 032 лева за извършване на дейности за намаляване на риска от бедствия, възстановяване на разходи за проведени спасителни и неотложни работи при овладяване на бедствени положения и за възстановяване на инфраструктурни обекти. Сумата се осигурява от резерва за непредвидени и неотложни разходи по Закона за държавния бюджет на Република България за 2019 г. Съгласно друго правителствено постановление се одобряват допълнителни разходи по бюджета на Министерството на вътрешните работи за 2019 г. в размер на 7 035 лв. за сметка на предвидените средства по централния бюджет за 2019 г. Средствата са необходими за възстановяване на извършени разходи по предоставените дейности и услуги на правоимащите лица по чл. 16 от Закона за военноинвалидите и военнопострадалите, посетили курортните комплекси и базите за отдих на Министерството на вътрешните работи и болниците за продължително лечение и рехабилитация - филиали на Медицинския институт на Министерството на вътрешните работи.", "date": "2019.11.13", "title": "Отпускат още 24 млн. лв. за допълнителни разходи при бедствия"}
{"url": "https://www.24chasa.bg/novini/article/7867067", "text": "Правителството одобри финансирането на публична държавна инфраструктура по реда на Закона за насърчаване на инвестициите (ЗНИ). От бюджета на Министерството на икономиката по бюджета на Агенция „Пътна инфраструктура“ ще бъдат предоставени средства за изграждането на елементи на пътната инфраструктура, публична държавна собственост - „Основен ремонт на път /О.п. Разград-Кубрат/ - жп гара Разград -/Разград-Дянково/ с обща дължина 4.607 км.“. Той се изгражда във връзка с изпълнението на сертифицирания по ЗНИ инвестиционния проект „Разширение на производството на основни продукти в „Амилум България“ ЕАД“, гр. Разград на „Амилум България” ЕАД. Инфраструктурата ще бъде собственост на Агенция „Пътна инфраструктура“ и ще се ползва от всички преминаващи - в това число и от предприятията в района, техните служители, доставчици и клиенти. Целта е възстановяване и подобряване на транспортно-експлоатационните качества, на настилката с оглед осигуряване условия за безопасност на движението и добро отводняване на пътя.", "date": "2019.11.13", "title": "Правителството одобри финансирането на публична държавна инфраструктура по реда на ЗНИ"}
{"url": "https://www.24chasa.bg/novini/article/7867073", "text": "Министерският съвет одобри проект на нова Спогодба между Република България и Кралство Нидерландия за избягване на двойното данъчно облагане с данъци на доходите и предотвратяване на отклонението и заобикалянето на данъчно облагане, който да послужи като основа за водене на преговори. Също така правителството упълномощи министъра на финансите да проведе преговорите и да подпише Спогодбата от името на Република България при условие за последваща ратификация.Това съобщиха от пресцентъра на Министерския съвет. Между България и Нидерландия в момента действа Спогодбата, подписана в София на 6 юли 1990 г. в условията на различни икономически отношения между двете държави и при действието на различна правна регламентация в българското законодателство в областта на данъците. Сключването на нова Спогодба между двете страни се налага и поради последните развития в областта на международното данъчно облагане, инициирани от държавите от Г-20 и Организацията за икономическо сътрудничество и развитие (ОИСР) за противодействие на свиването на данъчната основа и прехвърлянето на печалби. Новите насоки в тази област се съдържат в Проекта „Свиване на данъчната основа и прехвърлянето на печалби” (Base Erosion and Profit Shifting - BEPS). BEPS предлага на държавите решения за преодоляване на различията в съществуващите международни данъчни правила, които позволяват на компаниите, чрез използването на схеми за агресивно данъчно планиране, да минимизират данъчните си задължения, прехвърляйки изкуствено корпоративните си печалби към юрисдикции с ниски или нулеви данъчни ставки. Мерките по Проекта BEPS създават и предпоставки за по-голяма данъчна предвидимост и правна сигурност за компаниите чрез намаляване на споровете между бизнеса и администрациите при прилагането на международните данъчни правила и изисквания. Данъчните правила, възприети в проекта на Спогодба, са съобразени с действащото българско данъчно законодателство и съвременните принципи и развития в международното данъчно облагане, отразени в актуалния Модел на данъчна спогодба на ОИСР.", "date": "2019.11.13", "title": "България и Нидерландия заедно ще борят двойното данъчно облагане"}
{"url": "https://www.24chasa.bg/novini/article/7867088", "text": "Правителството прие позицията на България за заседанието на Съвета на Европейския съюз по земеделие и рибарство, което ще се проведе на 18 ноември в Брюксел. Очаква се министрите да продължат дискусията по Регламента за Стратегическите планове от пакета за реформа на Общата селскостопанска политика (ОСП) след 2020 г. По време на заседанието ще бъдат дискутирани екологичните и климатични аспекти от предложението. Европейската комисия ще представи своите проекти на регламенти за преходните правила по отношение на Общата селскостопанска политика. Целта е да се предостави правна сигурност на плащанията за периода до влизането в сила и прилагането на новото законодателство. Важно е да не се допусне застрашаване на осигуряването на ежегодното подпомагане за земеделските стопани в рамките на ОСП. Съветът на Европейския съюз по икономически и финансови въпроси, формат Бюджет (ЕКОФИН/Бюджет) ще проведе заседание на 15 ноември в Брюксел, Белгия. Участниците в срещата ще подготвят позицията на Съвета за преговорите във връзка със заседанието на Помирителния комитет с Европейския парламент (ЕП) за обсъждане на проектобюджета на ЕС за 2020 година, което ще се проведе същия ден. То се свиква в рамките на бюджетната процедура на ЕС поради различие в позициите на ЕКОФИН и ЕП. Двете институции ще преговарят за постигане на съвместно споразумение по общия бюджет на ЕС за следващата финансова година. България ще съдейства активно за постигането на споразумение по проектобюджета за 2020 г., неговото навременно приемане и осигуряване на необходимите финансови средства за изпълнение на политиките и програмите на Съюза, тъй като ЕС има нужда от стабилен бюджет, който да отговаря на реалните нужди от средства за постигане целите на ЕС и същевременно да има капацитет за справяне с непредвидени обстоятелства Съвет „Общи въпроси“ ще заседава на 19 ноември в Брюксел. Дискусията ще се фокусира върху укрепването на върховенството на правото в ЕС. Министрите ще обменят мнения с директора на Агенцията за основните права (FRA) Майкъл О‘Флаерти, който ще информира за състоянието на спазването на върховенството на правото в ЕС като цяло. Ще бъде направен и преглед на стартиралата през 2014 г. инициатива в рамките на СОВ за годишен диалог в областта на върховенството на правото. СОВ ще започне подготовка за предстоящото заседание на Европейския съвет на 12-13 декември 2019 г. Сред темите в дневния ред са още Многогодишната финансова рамка 2021-2027 г., изменението на климата и изпълнението на стратегическия дневен ред на ЕС. Финландското председателство ще предостави информация за състоянието на преговорите по Многогодишната финансова рамка. По темата ще бъде изслушана и позицията на Европейския парламент. Ще бъдат обсъдени още политиката на разширяване на ЕС и Процеса на стабилизиране и асоцииране. Правителството одобри също така резултатите от българското участие в заседанието на Съвета на Европейския съюз по земеделие и рибарство, проведено на 14-15 октомври в Люксембург. Министрите подкрепиха изготвянето на нова по-силна рамка за бъдещата координация на ЕС, както и националните политики в областта на горското стопанство. Съобщението на Комисията относно засилването на действията на ЕС за защита и възстановяване на световните гори беше прието. Министрите подчертаха необходимостта от насърчаването на вериги на доставки, които не допринасят към обезлесяването, включително чрез схеми за сертификация на продукти. Целта е да се опазят съществуващите гори и да увеличи биоразнообразието им по цял свят. Във връзка с Пакета за реформата на Общата селскостопанска политика, министрите проведоха обмен на мнения по доклада за напредъка, изготвен от Председателството. Фокусът беше Новия модел на прилагане, въпросът относно опростяването и „зелената архитектура“. Комисията информира Съвета за актуалното състояние на заболяването Африканска чума по свинете в Европа и нейното разпространение, след което отново отправи призив към всички държави членки за по-голяма бдителност. Съветът постигна съгласие и по допълването на съществуващия частичен общ подход във връзка с предложението за следващия Европейски фонд за морско дело и рибарство след 2020 г. Към него се добавят елементите, свързани с мониторинг и оценка на фонда.", "date": "2019.11.13", "title": "Одобрена е българската позиция за предстоящи заседания на Съвета на ЕС"}
{"url": "https://www.24chasa.bg/novini/article/7867103", "text": "Министерският съвет одобри проект на Закон за изменение и допълнение на Данъчно-осигурителния процесуален кодекс и предлага на Народното събрание да го приеме. Предлага се въвеждане в българското законодателство на Директива (ЕС) 2018/822 на Съвета от 25 май 2018 година за изменение на Директива 2011/16/ЕС по отношение на задължителния автоматичен обмен на информация в областта на данъчното облагане, свързана с подлежащите на оповестяване трансгранични договорености. Разпоредбите на директивата следва да бъдат въведени в националното законодателство в срок до 31 декември 2019 г. и да влязат в сила от 1 юли 2020 г. Основна цел на новите правила е противодействие на пренасочването на печалби към юрисдикции с по-благоприятен данъчен режим, както и на практиките за цялостно намаляване на данъчните задължения. Въвежда се механизъм за предоставяне на информация за трансгранични данъчни схеми, при които съществува потенциален риск от избягване на данъчно облагане, от консултанти и данъчно задължени лица на изпълнителния директор на Националната агенция за приходите, както и за автоматичния обмен на информация за тези схеми с компетентните органи на другите държави членки. Получаването на информация за предоставяните данъчни схеми на ранен етап, още преди започване на тяхното прилагане, ще позволи на държавите-членки да анализират своевременно вредните данъчни практики и да отстранят пропуските или недостатъците в законодателството си.", "date": "2019.11.13", "title": "Правителството одобри промени в Данъчно-осигурителния процесуален кодекс"}
{"url": "https://www.24chasa.bg/novini/article/7867095", "text": "Министерският съвет прие нов Устройствен правилник на Изпълнителната агенция по горите. Предвижда се още една щатна бройка, освен съществуващата, за длъжността заместник-изпълнителен директор на агенцията. Това съобщиха от пресцентъра на Министерския съвет. Целта е да се осъществява по-добър контрол върху изпълнението на задачите на служителите в специализираната администрация. Промяната няма да доведе до увеличаване на общата численост на агенцията, а само ще се извършат структурни промени. Променени са структурата и наименованията на три дирекции в общата администрация. Същият брой административни звена се закриват в специализираната администрация, като техните функции ще се изпълняват от други дирекции. Целта на преструктурирането е да се постигне подобряване в работата на администрацията, по-ефективен контрол по спазването на установения законов ред за стопанисване, ползване и опазване на горските територии и ловното стопанство.", "date": "2019.11.13", "title": "Агенцията по горите ще има още един зам.-изпълнителен директор"}
{"url": "https://www.24chasa.bg/novini/article/7866730", "text": "Дванайсет души загинаха и 17 бяха ранени днес в катастрофа между пътнически автобус и камион в Западна Словакия, сочат нови данни на противопожарните и спасителните служби, цитирани от Ройтерс и ТАСС. Сблъсъкът е станал при дъждовно време на двулентово шосе с много завои край град Нитра, на около 55 км източно от Братислава. Засега няма данни за състоянието на пострадалите и каква е причината за катастрофата, предава БТА. Телевизионният канал \"Маркиза\" съобщи, че автобусът, в който са пътували предимно гимназисти, е бил ударен странично от камиона и се е обърнал в канавката. Няколко човека са останали блокирани във вътрешността на автобуса, казаха от полицията, съобщи Ройтерс. ТАСС цитира новинарския портал topky.sk, според който натовареният с камъни камион \"Татра\" е навлязъл в насрещното движение и е причинил сблъсъка. Словашкото национално радио също предаде, че автобусът е превозвал ученици след занятия. Това е най-тежкият пътен инцидент в Словакия от десет години. Премиерът на Словакия Петер Пелегрини, който е на официално посещение в Кипър, каза, че ще се върне ден по-рано, за да посети мястото на катастрофата. Президентът Зузана Чапутова окачестви случилото се като страшна трагедия и призова водачите да шофират внимателно и да спазват правилата за движение.", "date": "2019.11.13", "title": "12 загинали и 17 ранени при катастрофа между камион и автобус с ученици в Словакия (Снимки)"}
{"url": "https://www.24chasa.bg/novini/article/7867118", "text": "Министерският съвет одобри информация за касовото изпълнение на държавния бюджет и на основните показатели на консолидираната фискална програма за деветмесечието на 2019 г., изготвена в изпълнение на чл. 135, ал. 1 на Закона за публичните финанси, на база на месечните отчети за касовото изпълнение на първостепенните разпоредители с бюджет. По данни от месечните отчети на първостепенните разпоредители с бюджет салдото по КФП на касова основа към месец септември 2019 г. е положително в размер на 1 264,5 млн. лв. (1,1 % от прогнозния БВП) и се формира от превишение на приходите над разходите по националния бюджет в размер на 1 205,7 млн. лв. и по европейските средства в размер на 58,8 млн. лева. Постъпилите приходи, помощи и дарения по КФП към септември 2019 г. са в размер на 32 797,9 млн. лв. или 74,8 % от годишните разчети. Съпоставени със същия период на предходната година приходите, помощите и даренията по КФП нарастват номинално с 3 634,3 млн. лв., в т.ч. данъчните и неданъчните приходи - с 3 224,6 млн. лв. (11,6 %) и постъпленията от помощи и дарения (основно грантове по програмите и фондовете на ЕС) - с 409,7 млн. лева. Общата сума на данъчните постъпления, вкл. приходите от осигурителни вноски, възлиза на 26 096,2 млн. лв., което представлява 75,5 % от планираните за годината данъчни приходи. Приходите от преки данъци са в размер на 4 660,2 млн. лв. или 71,0 % от предвидените в разчетите за годината. Приходите от косвени данъци са в размер на 12 758,7 млн. лв., което е 77,6 % от разчетите за годината. Постъпленията от ДДС са в размер на 8 416,5 млн. лв. или 77,7 % от планираните. Приходите от акцизи възлизат на 4 136,7 млн. лв. (77,6 % от разчетените за годината). Постъпленията от мита са 172,7 млн. лв. или 72,9 % от годишните разчети. Постъпленията от други данъци (вкл. имуществени и др. данъци по ЗКПО) са в размер на 927,7 млн. лв. или 79,3 % изпълнение на годишните разчети. Приходите от социални и здравноосигурителни вноски са 7 749,6 млн. лв., което представлява 74,7 % от разчетените за годината. Неданъчните приходи са в размер на 4 954,9 млн. лв., което представлява 74,8 % от годишните разчети. При неданъчните приходи се проявява базов ефект в частта на приходите по бюджета на Фонд „Сигурност на електроенергийната система“ поради влезлите в сила промени в Закона за енергетиката от 01.07.2018 г., с които бе променен механизма за събиране на приходи по бюджета на фонда. Поради тази причина приходите по бюджета на фонда към септември 2019 г. са по-високи от постъпленията за същия период на 2018 г. Приходите от помощи и дарения са в размер на 1 746,8 млн. лева. Разходите по КФП (вкл. вноската на Република България в бюджета на ЕС) към септември 2019 г. възлизат на 31 533,4 млн. лв., което е 68,1 % от годишните разчети. Номиналното нарастване на разходите спрямо същия период на предходната година се дължи както на извършените разходи по бюджета на Министерството на отбраната по инвестиционен проект за придобиване на нов тип боен самолет за Военновъздушните сили на Република България, така и на по-високия размер на разходите за персонал (увеличение с 10 на сто на средствата за заплати, възнаграждения и осигурителни вноски на заетите в бюджетния сектор и поредната стъпка на увеличение на възнагражденията в сектор „Образование“), по-високи социални и здравноосигурителни плащания (базов ефект от увеличението на пенсиите от юли 2018 г., индексирането на пенсиите от юли 2019 г. и увеличение на здравноосигурителните плащания, заложено в ЗБНЗОК за 2019 г.), увеличение на разходите за субсидии и други. Нелихвените разходи са в размер на 29 954,3 млн. лв., което представлява 67,9 % от годишните разчети. Текущите нелихвени разходи към септември 2019 г. са в размер на 25 337,8 млн. лв., капиталовите разходи (вкл. нетния прираст на държавния резерв) възлизат на 4 588,7 млн. лева. Предоставените текущи и капиталови трансфери за чужбина са в размер на 27,8 млн. лева. Лихвените плащания са в размер на 581,6 млн. лв. или 86,9 % от планираните за 2019 година. Частта от вноската на Република България в бюджета на ЕС, изплатена към 30.09.2019 г. от централния бюджет, възлиза на 997,5 млн. лв., което е в изпълнение на действащото към момента законодателство в областта на собствените ресурси на ЕС - Решение на Съвета 2014/335/ЕС, Евратом относно системата на собствените ресурси на Европейския съюз, Регламент (ЕС, Евратом) № 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент (ЕС, Евратом) № 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент (ЕС, Евратом) 2016/804 на Съвета от 17 май 2016 година. Размерът на фискалния резерв към 30.09.2019 г. е 10,14 млрд. лв., в т.ч. 10,12 млрд. лв. депозити на фискалния резерв в БНБ и банки и 0,02 млрд. лв. вземания от фондовете на Европейския съюз за сертифицирани разходи, аванси и други.", "date": "2019.11.13", "title": "Салдото по консолидираната фискална програма към края на септември е положително - 1 264,5 млн. лв."}
{"url": "https://www.24chasa.bg/novini/article/7867150", "text": "Регионалната и националната полиция съобщиха, че са изгонили от мястото към 200 демонстранти, блокирали път AП-7 близо до Жирона, град със силно просепаратистко движение, предава БТА. Някои протестиращи развяваха сепартистки знамена, а други носеха постелки за спане. Рано сутринта демонстранти гориха гуми и клони, докато полицията напредваше към тях. Някои мятаха по силите на реда дребни предмети, но като цяло повечето си тръгнаха мирно. Отговорност за блокирането на пътя пое нелегална протестна група, наречена \"Демократично цунами\", а друга сепаратиста организация, известна като CDR, заяви, че подкрепя протеста. Вчера френската полиция за борба с безредиците използва сълзотворен газ, за да разпръсне протестиращите, които повече от денонощие блокираха същата магистрала на границата между Франция и Испания. Вчерашната акция също беше организирана от \"Демократично цунами\". Френската и испанската полиция арестуваха 19 души. Запитан в каталунския парламент за потенциалното влияние на граничния протест, каталунският регионален лидер Ким Тора каза, че правителството му гарантира \"сигурност, свобода на движението. . . и правото на протест\", изтъквайки, че протестите са предизвикани от \"политически конфликт\" с Испания.", "date": "2019.11.13", "title": "Полицията изгони демонстрантите от магистралата до Жирона (Снимки)"}
{"url": "https://www.24chasa.bg/novini/article/7867152", "text": "Първият сняг в алпийските части на Австрия причини прекъсване на електроподаването за около 9800 жилища, предаде ДПА, цитирана от БТА. Мокрият тежък сняг е прекършвал дървета, който са падали по електропроводи, съобщиха доставчици в провинциите Тирол, Залцбург, Щирия и Каринтия. Заради паднали дървета е спряно движението по няколко шосета и една ж.п. линия. Настъпването на зимата донесе ваканция за учениците в Каринтия, където 11 училища останаха днес затворени.", "date": "2019.11.13", "title": "Първият сняг в Австрия спря тока на 10 000 домакинства, затвори училища"}
{"url": "https://www.24chasa.bg/novini/article/7867206", "text": "С 5,80 метра се е вдигнало Черно море за 5000 г. Това са доказали наши учени при подводни археологически проучвания на залива пред устието на река Ропотамо. Около 3100 г. преди Христа нивото на Черно море в този залив е било с 5,80 м по-ниско и там е имало пристанище, разказа д-р Калин Димитров, директор на Центъра по подводна археология в Созопол. Открити са артефакти, които свидетелстват за процъфтяващо селище от ранната бронзова епоха. Докладът на д-р Димитров и колегите му от центъра бе представен на кръгла маса “Археологически разкопки и проучвания в Странджа и Южното Черноморие”. Тя бе организирана през уикенда за 15-и път от председателя на сдружение “Черноморска Странджа” - депутата инж. Петър Кънев. Археолози, историци, музейни специалисти и изследователи се събраха в Ахтопол, а кръглата маса се проведе под патронажа на областния управител на Бургас Вълчо Чолаков. който бе председател на Обществения съвет на сдружението. Присъстващите запазихa минута мълчание и отново си спомнихa за големия учен, деец на изкуството, литературата, историята, основател на кръг “Будител”, един от създателите на в. “Демокрация”, зам.-председател на Държавна агенция “Архиви”, човек с огромен принос към науката и музейното дeло. Заедно с Кънев и Чолаков на събитието присъстваха още член.-кор. на БАН Иван Гранитски и тракологът Иван Маразов, депутатът проф. дин Станислав Станилов, доц. д-р Бони Петрунова от НИМ, проф. дин Иван Илчев, доц. д-р Георги Мавров, проф. дин Иля Прокопов, проф. дин Калин Порожанов. Сред гостите бяха и кметовете на Созопол Тихомир Янакиев и на Малко Търново Илиян Янчев, а също и бившият градоначалник на Ахтопол Бисер Колев. Тържествен водосвет беше отслужен от Негово Преосвещенство Агатополски епископ Йеротей, игумен на Поморийския манастир “Св. Георги Победоносец”. “Винаги съм уважавал достойните хора, които правят нещо за обществото, а не само за себе си. Тук съм от уважение към вас, вашите идеи и това, което правите за Странджа”, поздрави присъстващите Чолаков. “Събираме се за 15-и път. С Пламен Крайски избрахме октомврийско-ноемврийските сбирки да бъдат на теми, свързани с културно-историческото наследство на Черноморския регион на Странджа. Продължаваме да спазваме тази традиция. Неслучайно и днешната тема на докладите е обвързана с археологически проучвания от Странджа и Южното Черноморие”, каза пък инж. Петър Кънев. По време на форума археологът Димитър Недев запозна присъстващите с най-новите открития, свързани с градоустройството на Аполония Понтика. Доц. д-р Христо Прешленов представи доклади за изследванията в Месембрия (Несебър) и Деултум (Дебелт). За живота в древния пристанищен град, който някога се е издигал на нос Свети Атанас край Бяла, говори доц. д-р Валери Йотов. Д-р Милен Николов изнесе впечатляващи факти Майор Дочо Николов, Анелия Николова, доц. д-р Александър Радулов и Людмила Кутиева също бяха сред лекторите на кръглата маса. Водещ на форума бе изтъкнатият учен и познавач на историята д-р Атанас Орачев, председател на Научния съвет на сдружение “Черноморска Странджа”.", "date": "2019.11.13", "title": "Наши учени доказват: Черно море се е вдигнало с 5,80 м за 5000 г."}
{"url": "https://www.24chasa.bg/novini/article/7867211", "text": "Парламентът на Нова Зеландия гласува днес текст в подкрепа на узаконяването на евтаназията, който предвижда догодина да се организира референдум по този разделящ обществеността въпрос, предаде Франс прес. Законопроектът позволява на терминално болни хора да поискат медицинска помощ за прекратяване на живота им. Той беше приет с 69 на 51 гласа на последно четене след месеци бурни дебати в парламента. Министър-председателката Джасинда Ардърн публично подкрепи тази реформа, но гласува с нежелание за референдума, като обясни, че това е единственият начин да се придвижи текстът, предава БТА. За референдума настояваше участващата в управляващата коалиция партия \"Нова Зеландия преди всичко\", която заплашваше да гласува против реформата, ако няма такъв. Пред сградата на парламента в Уелингтън противници на узаконяването на евтаназията демонстрираха и разпънаха транспарант с надпис \"Помогнете ни да живеем, а не да умрем\".", "date": "2019.11.13", "title": "Узаконяването на евтаназията в Нова Зеландия ще бъде подложено на референдум през 2020 г."}
{"url": "https://www.24chasa.bg/novini/article/7867207", "text": "\"Тече комплексен политически анализ. Но изводите се натрапват от само себе си. Тези екипи, които образно казано са си свършили работата, те получиха своята подкрепа, другите - не. Чух от много политици как хората били заблудени овце, защо това не го казвате по време на изборите, а след това? Неведнъж съм имал повод да потвърдя за самия себе си, че колективната мъдрост работи и всеки получава това, което заслужава. Никой на никого не трябва да се сърди. Резултатът е добър. Има увеличаване на броя на общинските съветници, това, че има загубили, включително и в областни градове, демокрацията работи, хората са се произнесли. Има и нормалният ефект на умора, омръзване и затова политическите организми трябва да правят необходимото да се обновяват. И трябва да се вкарват нови идеи, нови хора\". Това каза вицепремиерът Томислав Дончев в \"Още от деня\" по  . \"Политиката не е само да слушаме какво искат хората и да го правим. Това е много малодушно. Политиката трябва да генерира идеи, да убеждава хората. Безспорно на нас са ни необходими нови идеи. Имаме нови теми - дигитализацията, глобалната икономика е много различна. Време е да се опитаме да бъдем по-амбициозни дори в собствените си очи\", допълни вицепремиерът. За коалиционното партньорство той каза, че технологията на поддържане на коалиционните отношения е в режим на динамична стабилност: \"Не е сграда с бетонни основи, която няма да мръдне никога. Това изисква непрекъснати усилия да бъде поддържана стабилността\". За дискусията за изборното законодателство вицепремиерът каза, че българският съд трябва да се произнесе, но според него е лоша практика изборният кодекс да се променя непосредствено преди и непосредствено след избори. \"Българският избирател трябва да има избор\", коментира той предполагаемите нови играчи на политическата сцена, които се очертават след местните избори. \"За мен основната тема е подготвеност, компетентност на изборните администрации. Тук има потенциал за много по-сериозна дискусия, включително и за промени, защо не дори на най-ниското ниво - на ниво секционна избирателна комисия. Става дума за хората, които участват в тази комисия, да са го правили и преди. Не трябва да губим тези хора. Стои темата машинно/електронно гласуване. Появява се и нова тема - електронно преброяване на резултатите. Хубавото е, че до следващите избори има година и половина\", каза още Дончев. И допълни, че в следващите години в България ще се появи голям автомобилен производител: \"България разполага с добри терени, с отлични макропоказатели, покрай преговорите с \"Фолксваген\" придобихме много опит.", "date": "2019.11.13", "title": "Дончев за изборите: Колективната мъдрост работи, но е нормален ефектът на омръзване (Обновена)"}
{"url": "https://www.24chasa.bg/novini/article/7867286", "text": "\"Запознахме нашите китайски гости с два типа болници - едната - Първа градска е общинска, а другата - ИСУЛ е държавна университетска, обясни Калоян Паргов. - Показахме им нашата система на здравеопазване. Целта на посещението на делегацията от китайската провинция Фудзиен е да омбени опит и практики за начина на функциониране на здравните заведения. Те се поинтересуваха от медицинското образование и от начина, по който завършилите студенти успяват да се реализират професионално в здравните заведения в страната. Освен това коментирахме и общи проблеми. Оказа се, че както в България, така и в Китай има недостиг на финансиране на здравните заведения. У нас конкуренцията между частните и публичните болници е много голяма и това създава проблеми от гледна точка на качеството на предлаганите услуги в общинските здравни заведения и липсата на дофинансиране\". Според Калоян Паргов, направените срещи са добро начало за обмяна на опит. Лидерът на БСП - София изрази увереност, че ще последва връщане на визитата от страна на българска делегация, съставена от медицински специалисти, в китайската провинция Фудзиен. \"Посещенията за обмяна на опит между различните държави са добра практика, коментира той. - Модерното здравеопазване изисква глобален подход и познаване на добрите практики на различните континенти\".", "date": "2019.11.13", "title": "Калоян Паргов: Поставихме добро начало за обмяна на опит между София и китайската провинция Фудзиен в здравеопазването"}
{"url": "https://www.24chasa.bg/novini/article/7866306", "text": "Полските специални служби съобщиха за ареста на двама членове на радикална групировка по подозрение, че подготвяли въоръжени нападения срещу живеещи в страната мюсюлмани, предаде Франс прес, цитирана от БТА. \"Това са първите два ареста сред членовете на тази групировка, която е подготвяла прояви на насилие в Полша\", заяви говорител на координатора на специалните служби, без да уточни самоличността на двамата задържани. В изявление на Агенцията за вътрешна сигурност се посочва, че двамата заподозрени вече са били разследвани за подготовка на терористично нападение срещу полския парламент през 2013 г. с бронирана кола с 4 тона взривни вещества. Организаторът на този план беше осъден на 13 години затвор. Според говорителя на специалните служби радикалната групировка се е вдъхновила от терористичните нападения на Андерш Брайвик в Норвегия през 2011 г. и на Брентън Тарант в Нова Зеландия през 2019 г. Единият заподозря бил арестуван във Варшава, а другият - северозападния град Шчечин. Претърсени са редица места в различни райони на Полша и са конфискувани химически вещества, които могат да се използват за изработване на взривни устройства. Полша е с население 38 милиона души, главно католици. Смята се, че мюсюлманите в страната са около 20 хиляди.", "date": "2019.11.13", "title": "В Полша арестуваха двама, готвели въоръжени нападения срещу мюсюлмани"}
{"url": "https://www.24chasa.bg/novini/article/7866310", "text": "По-малко от 48 часа остават до края на двете промоционални кампании от програмата за лоялни клиенти на Български спортен тотализатор „ТОТО КЛУБ“. Двете кампании стартираха на 05.09.2019 г. и ще приключат утре, 14.11.2019 г. Те дават шанс на тото феновете да грабнат страхотни бонус печалби без допълнителен залог. Кампанията „Златна треска“ е специално за всички почитатели на моментните лотарийни игри на тотализатора. На всеки един лев покупка на талон, се натрупва по една бонус точка в клиентската карта. Когато броят на бонус точките достигне 15, вече имате един шанс за участие в жребия за спечелване на невероятни бонус печалби, а те са чисто нов автомобил, както и 24 парични печалби по 500 лева. Номерата на късметлийските карти ще бъдат определени чрез жребий на 17.11.2019 г., на живо в национален ефир. Другата кампания, в която все още може да се включите е „Вихрушка от печалби в Тото 1 и Тото 2“. Тя дава шанс на всички фенове на числовите игри на тотализатора също да грабнат бонус печалби. Всеки лев залог в игрите на ТОТО 1 и ТОТО 2 прибавя една точка в картата ви, а 15 бонус точки ви дават един шанс да се включите в надпреварата за допълнителните печалби, а те са 2 броя телевизори, 2 броя смартфони, 2 броя плейстейшъни, 2 броя фотоапарати, 2 броя лаптопи и 2 броя смарт часовници. Късметлиите, които ще приберат бонус печалбите, ще бъдат определени чрез жребий на 21.11.2019 г., на живо в национален ефир. От СПОРТ ТОТО загатнаха, че съвсем скоро ще стартира празничната кампания на тотализатора за лоялни клиенти, в която ви очакват много атрактивни и щедри бонус печалби.", "date": "2019.11.13", "title": "Последен шанс да се включите в „Златна треска“ и „Вихрушка от печалби в Тото 1 и Тото 2“"}
{"url": "https://www.24chasa.bg/novini/article/7866403", "text": "Окръжна прокуратура – Русе привлече като обвиняем и задържа за 72 часа шофьора, причинил смърт на 5-годишно дете в кв. Долапите, съобщи Темида. Води се досъдебно производство, образувано на 12 ноември, във връзка с пътно-транспортното произшествие, при което бе причинена смъртта на 5-годишната Рая. В сряда водачът на товарния автомобил Петко С. – на 76 години от Русе е бил привлечен като обвиняемо лице за престъпление по чл. 343, ал. 3 от НК. В обвинението са включени три нарушения на правилата за движение по пътищата, довели до смъртния резултат, както и бягство от местопроизшествието. По делото са били извършени огледи, иззети са веществени доказателства, изискани са справки и са разпитани свидетели. Назначени са съдебномедицинска и автотехническа експертиза. С постановление на наблюдаващия прокурор от Окръжна прокуратура – Русе, обвиняемият е бил задържан за срок до 72 часа. 76-годишният мъж е шофьор от 1962 г., има седем наложени предини наказания, а по време на инцидента, довел до смъртта на малката Рая, е бил без минат технически преглед на камиона си, ГАЗ 53. При задържането му е взето предвид и това, че до момента Петко С. е осъждан два пъти за пътнотранспортни произшествия, като при първото е причинил смъртта на друг човек, а при второто пострадалият е получил наранявания, квалифицирани като средна телесна повреда. Според обясненията на водача, той изобщо не е разбрал за инцидента. Детето пресекло улицата, гонейки кучета си и така попаднало под колелетата. За сегашното обвинение на Петко законът предвижда наказание лишаване от свобода за срок от 3 до 15 години и лишаване от право да се управлява МПС. Разследването по делото продължава и се извършва от разследващ полицай в ОД на МВР – Русе. Хората в квартал „Долапите“ познават добре 76-годишния Петко. Казват, че редовно карал с висока скорост. Всички са потресени от трагедията – 5-годишната Рая е била единствено дете, чакано цели 10 години. И коментират, че на тези години вече не трябва да се шофира, предава  . Съседката Цанка Петрова разказва, че всеки ден мъжът минавал покрай къщата й и винаги карал бързо „Няколко пъти съм му казвала, той продължаваше и ето докъде стигнаха нещата. С този камион имах чувството, че беше магистрала. Аз имам две внучета, които ги стискам като обезумяла в ръцете си, за да не станат тези неща, защото носим страшна отговорност за децата. Тази баба не знам как ще се чувства занапред. Аз познавам много добре детето, бабата, дядото. Бабата тотално е срината. Аз видях тя как го прегръща, то вече беше… беше нещо ужасно“, споделя жената. Въпреки че в квартала е забранено преминаването на тежкотоварни камиони, в случая нарушение няма. „С този тонаж такива камиони се движат, защото ограничението разрешава по-малко тонажните камиони да минават, а за камиони над 5 тона е забранено движението в квартала. Голямо нещастие и голяма случайност, просто някакъв инцидент, който не знам как би се обяснил“, казва кметският наместник Светлин Савов. Той също познава добре шофьора, който от години живее в квартала.", "date": "2019.11.13", "title": "Обвиниха шофьора, премазал 5-годишно дете в Русе. Съседи: Петко винаги караше бързо (Видео)"}
{"url": "https://www.24chasa.bg/novini/article/7866391", "text": "Присъда от осем години лишаване от свобода при първоначален строг режим постанови районният съд в Козлодуй за Евстати Евстатиев за изнасилване на непълнолетната му приятелка. Обвинението срещу него беше за изнасилване, блудство, нанасяне на лека телесна повреда и заканване спрямо непълнолетно момиче. Той е признат за виновен в това, че през юли м.г. в дома си в Хайредин Евстати е принудил тогава 17-годишната си приятелка да правят секс против волята й, като я принудил със сила. Според прокуратурата той я е удрял с юмруци по главата и лицето и ѝ отправял закани, че ще умре като куче, като натискал и главата ѝ в тоалетната чиния на дома си, докато я малтретирал. Насилието върху непълнолетната продължило два часа и половина, по време на което обвиняемият проявил изключителна ярост, ожесточение и садизъм спрямо нея, пише още в обвинителния акт. При побоя момичето е получило много рани, отоци и кръвонасядания. Въпреки това, в съдебната зала Евстати не се признал за виновен. Освен ефективната присъда, той е осъден да плати 20 000 лв. на пострадалото момиче за нанесени неимуществени вреди, както и разноските й по делото. В края на миналата година Евстати Евстатиев и приятелят му Милен Младенов бяха осъдени от Врачанския окръжен съд на по 12 години затвор заради жестокото нападение и опита за убийство на таксиметровия шофьор Венцислав Тодоров.", "date": "2019.11.13", "title": "Осъден за опит за убийство получи и присъда за изнасилване"}
{"url": "https://www.24chasa.bg/novini/article/7866395", "text": "\"Смятам, че Украйна е нещо като жертва в този случай, защото според мен политиците й са били принудени да направят нещо, което не в истински интерес на Украйна\", каза 63-годишният Игор Ярмак, техник от Ню Йорк, който преди е гласувал за републиканците, но не харесва Тръмп. Разследването за това, дали Тръмп е злоупотребил с външната политика на САЩ, за да поиска от Украйна да разследва негов вътрешнополитически опонент, навлиза днес в решаваща фаза, когато в Конгреса ще се състои първото публично и предавано по телевизията изслушване, и ще бъдат разпитани свидетели. Други сред близо един милион американци от украински произход, живеещи в САЩ, изразиха също огорчение от въвличането на Украйна, силно зависима от чужда помощ и закрила срещу Русия, в споровете за импийчмънт. \"Още веднъж Украйна е в светлините на прожекторите заради ключовото й разположение в Източна Европа и усещам, че това се използва от политическите сили за собствената им изгода\", каза Пол Яблонски, който притежава малък бизнес и е председател на Центъра на общността на американците от украински произход в Минеаполис, щата Минесота. Разследването се провежда три години от началото на нетрадиционно управление на Тръмп, и в момент, когато демократите и републиканците на Тръмп се готвят за жестока предизборна битка. Демократите разследват дали има основание Тръмп да бъде подложен на импийчмънт заради искането му от 25 юли т.г. в телефонен разговор с украинския президент Володимир Зеленски, последният да разследва бившия вицепрезидент Джо Байдън, основен политически съперник на Тръмп за изборите през 2020 г. Този телефонен разговор накара един разобличител да подаде жалба, въз основа на която демократите започнаха разследване за това, дали Тръмп е злоупотребил с правомощията си, като е забавил предоставянето на близо 400 млн. долара помощ в сферата на сигурността за Украйна, за да окаже натиск на уязвимия американски съюзник. \"Наистина (това) е обезсърчаващо, ако се окаже, че президентът Тръмп е използвал личното си влияние като президент за придвижване на политическите си амбиции за следващите избори\", каза 59-годишният Яблонски, който смята себе си за независим и изразява политическо съгласие с Тръмп по различни въпроси, включително търговията. Има големи общности на американци с украински произход в Пенсилвания и Минесота, които се смятат за оспорвани щати в президентските избори следващата година. \"Тръмп притиска и упражнява натиск върху Украйна, за да изнудва и измъчва една все още неукрепнала демокрация. Това не се поддава на обяснение\", каза Уляна Мазуркевич, от района на Филаделфия, която има собствен бизнес и е демократка, но отказва да разкрие възрастта си. Украинският президент Зеленски, комедиен актьор, и подобно на Тръмп, новодошъл в политиката, спечели зашеметяваща изборна победа през април, като обеща на избирателите да сложи край на конфликта с подкрепяните от Русия сили в Донбас, отнел живота на 13 000 души. Той мъчително балансира в дипломатическите си усилия да поддържа добри отношения и с двете политически сили в САЩ, на чиято двупартийна подкрепа Украйна разчита за помощ и дипломатическа поддръжка срещу Русия след анексията на Крим през 2014 г. \"Той може би изглежда като слаб лидер, защото се опитваше да изпълнява желанията на Тръмп или се опитваше да избегне да ги изпълнява\", каза Ирина Медвинская, американска гражданка родена в Киев и емигрирала в САЩ на 15-годишна възраст. Но Медвинская, която е демократка, изрази надежда, че Украйна може да изиграе историческа роля, ако Тръмп наистина бъде подложен на процедура за импийчмънт и бъде отстранен от длъжност. \"Ако това стане неговия край, ще съм много горда от родината си\", допълни тя. (От БТА)", "date": "2019.11.13", "title": "Американци от украински произход: Украйна е жертва на битката за импийчмънта на Тръмп"}
{"url": "https://www.24chasa.bg/novini/article/7866417", "text": "Подготвя се проект на Стратегия за развитие на висшето образование и в него се обмисля да има дуална форма на обучение в университетите, но тя няма да е наречена по този начин. Има смисъл студентите да съчетават обучение в реална работна среда с обучение във висшето училище, но това предполага търсенето на такава \"хибридна форма\", каза пред журналисти министърът на образованието и науката Красимир Вълчев, който участва в дискусия със студенти на тема \"Висшето образование в България - предизвикателства и решения\", предаде БТА. Той отново съобщи, че проверка в няколко висши училища е показала, че между 15 и 20 процента е средната посещаемост от студентите на лекции. \"Това е разликата между обучението в едно висше училище, което държи на репутацията и на качеството си, и между друго висше училище, което го избива на симулация и на бутафория\", коментира министър Вълчев. Той отбеляза, че \"първите висши училища\" изискват от студентите си целогодишно, постоянно и ежедневно присъствие - с проекти, задания и четене на литература, а не само от сесия на сесия и от изпит на изпит, както е при други университети. Образователният министър постави и въпроса, ако студентите работят, може ли да учат ефективно, в редовна форма на обучение. Предизвикателствата пред висшите ни училища са свързани с това да са по-конкурентни на все по-глобализиращия се образователен пазар и затова те трябва да са по-свързани, да правят повече наука и да инвестират в млади преподаватели, каза министър Вълчев. По думите му през последните години беше направена много голяма промяна, свързана с преструктурирането и с намалението на приема в университетите. Беше \"нулиран\" приемът в над 25 професионални направления в различни висши училища, а с над 50 процента беше намален приемът в социалните, правните и стопанските науки, където имаше търсене на висше образование, свързано само с дипломата за него. Най-голямото предизвикателство пред нашите висши училища е да са свързани в европейските университетски мрежи, да се подготвят за епохата на цифровата трансформация и изкуствения интелект, да променят учебните си програми и да се подготвят за \"учене през целия живот\". Това е необходимо, защото през следващите десетилетия няма да се сменят работни места, а ще се сменят професии и може би ще се наложи младите хора да имат по няколко магистърски степени - в период от десет години, каза министър Вълчев.", "date": "2019.11.13", "title": "Вълчев: Обмисляме дуална форма на обучение и в университетите"}
{"url": "https://www.24chasa.bg/novini/article/7866426", "text": "Млад мъж от Пловдив е арестуван тази сутрин за убийство на собствената си майка. До разкриването на престъплението се стигнало, след като съседи подали сигнал за непоносима миризма от апартамент в блок в район \"Тракия\". Около 8:30 часа тази сутрин служители от 5-то РПУ отишли на място. Вратата отворил 27-годишния мъж, който е с психически проблеми. В една от стаите униформените открили трупа на 59-годишната му майка. Синът признал, че се скарали и е нанесъл побой. Той е бил задържан за 24 часа, образувано е досъдебно производство. По случая работят криминалисти от пловдивската полиция.", "date": "2019.11.13", "title": "27-годишен преби до смърт майка си в Пловдив"}
{"url": "https://www.24chasa.bg/novini/article/7866445", "text": "Какво уби повече от 2000 птици в близост до най-голямото езеро в Индия? Това е мистерия, която смути властите в азиатската страна, пише Си Ен Ен.  Местните жители забелязали труповете в неделя край бреговете на соленото езеро Самбхар е северозападната част на на щата Раджастан, заяви Арун Прасад, щатският шеф на организацията за опазване на горите. Държавните горски служители открили около 2400 мъртви птици, включително 20 от мигриращ вид, които се събират край езерото всяка година. Труповете били разпръснати на площ от 190 км, предаде  . Езерото се смята за твърде солено за много видове, но местни туристически сайтове разказват, че то е популярно място за събирането на фламинго, щъркел, бекас, малък червеноног бегач, кокилобегач, лиски и клопач. Не е ясно от кой вид са загиналите птици и дали са само от един вид. Засега причината за смъртта на пернатите не е ясна, но труповете са били заровени в дълбока яма. Горските служители са прибрали някои от труповете и са взели проби от водата, като всичко е изпратено в лаборатория по патология в централния щат Мадхя Прадеш, за да бъдат изследвани. Резултатите се очакват през уикенда.", "date": "2019.11.13", "title": "Трупове на хиляди птици бяха намерени заровени в яма край езеро в Индия (Снимки)"}
{"url": "https://www.24chasa.bg/novini/article/7866452", "text": "По инициатива на голямата община на Истанбул в близките дни предстои да бъде открит нови дом за подслоняване на жени, пострадали или застрашени от домашно насилие. Това посочи ръководителят на отдела за социални дейности и борба с наркоманията към голямата община на Истанбул Явуз Салтък в изказване пред участниците в организираните за 15.ти .път Дни на колцентровете/ Call Center/ в Турция. По думите му в общината са разработени проекти за увеличаването на домове от този тип. \"Специално място в дейността на общината заемат грижите за жените и децата, застрашени или подложени на домашно насилие. Главна задача е опазването на техния и на децата им живот и здраве, да им създадем трудова заетост. Работим активно срещу всякакви форми на насилие, както по отношение на възрастните хора и на гражданите с увреждания, така и срещу насилието спрямо животните. Целта е да се превърнем в община, която полага приятелски грижи за живота на гражданите от всички категории и възрасти. С встъпването в длъжност на новия кмет Екрем Имамоглу развихме нова визия\", каза Явуз Салтък. По думите му колцентровете в Турция са получили много широко разпространение. Благодарение на тях общинарите откликват по-бързо на нуждите на хората. Инициатива на общината е т.н. Истанбулкарт, с която гражданите с ниски доходи имат възможност да пазаруват по-евтино в определени магазини. Освен това на собствениците се осигурява периодично и определена парична помощ. На младоженци с ниски доходи се осигурява помощ за закупуване на покъщнина, мебели. Инициатива на общината е и осигуряването на помощ на онези, които са се преселили в Истанбул от други области, но желаят да се върнат по родните си места в рамките на проекта \"обратна миграция\". Според общинския представител Явуз Салтък особено сериозен проблем за Истанбул са мигрантите, които се водят на отчет към Дирекцията за миграция в рамките на турското вътрешно министерство. \"В мегаполиса Истанбул живеят близо два милиона мигранти. Истанбулската голяма община също трябва да има думата, когато става дума за решаването на техните проблеми.Този въпрос заемаше място и в предизборните ни обещания. Работим активно за реализиране на проблемите, отнасящи се до мигрантите в рамките на общината\", каза Салтък. ", "date": "2019.11.13", "title": "Истанбулската голяма община - с инициативи срещу насилието в обществото"}
{"url": "https://www.24chasa.bg/novini/article/7866519", "text": "Окръжен съд – Монтана призна за виновен подсъдимия И. И. М. от София, обвинен за прокарване в обръщение на подправени парични знаци, и го осъди на една година „Лишаване от свобода“, но определи по това дело и завършили с присъди четири предишни дела срещу И. И. М. общо наказание в размер на две години „Лишаване от свобода“. 32 годишният И. И. М. , който работи като таксиметров шофьор в София, през март 2017 г. платил с фалшива банкнота от 200 евро покупка на цигари в магазин в Монтана, а през април същата година платил с подправена банкнота от 500 евро две нощувки в хотел в областния град. Според експерти пуснатите в обръщение от И. И. М. фалшиви банкноти са били с изключително добро качество и трудно различими от истинските. За прокарването в обръщение на подправени парични знаци, за които е знаел, че са такива, Окръжният съд наказа И. И. М. с една година затвор при първоначален „строг режим“ и постанови фалшивите банкноти да бъдат унищожени. Присъдата за фалшивите пари бе групирана в общо наказание две години „Лишаване от свобода“ при първоначален „ строг режим“ с още четири издадени досега присъди срещу И. И. М. – за въвеждане в заблуждение на служители на финансови институции и неправомерно получаване под чужда самоличност на парични кредити и трафик на чужди граждани през България. Съдът приведе в изпълнение и наказание от една година „Лишаване от свобода“ на И. И. М. по дело на Софийския районен съд от 2017 г. за присвояване и продажба на чужд автомобил. Според решението на съда И. И. М., срещу който досега има издадени 14 присъди, ще трябва да престои в затвора общо три години. Присъдата може да се протестира и обжалва пред Апелативен съд – София в 15 дневен срок.", "date": "2019.11.13", "title": "3 години затвор за таксиджия, пуснал в обръщение фалшиви евро банкноти"}
{"url": "https://www.24chasa.bg/novini/article/7866547", "text": "Германската полиция предприе днес акция срещу банди, извъшващи нелегален трафик на мигранти, основно от Източна Европа, предаде ДПА, цитирана от БТА. В акцията със санкция на прокурори в северозападния град Оснабрюк бяха задействани 510 служители на реда, които са претърсили помещения в шест провинции, съобщи полицейски говорител в Хановер. Към един заподозрян е приложена мярка за задържане, въз основа на заповед за арест. Обиски бяха предприети в провинциите Долна Саксония, Бремен, Шлезвиг-Холщайн, Северен Рейн-Вестфалия, Бранденбург и Райнланд-Пфалц, отбелязва ДПА.", "date": "2019.11.13", "title": "Германската полиция атакува трафиканти на\nхора от Източна Европа"}
{"url": "https://www.24chasa.bg/novini/article/7866579", "text": "Агенцията за държавна сигурност на Саудитска Арабия обяви, че пост в неин акаунт в социална мрежа, които определя феминизма като екстремизъм, е грешка, предаде Би Би Си. Видеоклипът посочва, че феминизмът, хомосексуалността и атеизмът са опасни и предупреждава саудитците да бъдат бдителни и да не им се поддават, предава  . Саудитска Арабия се опитва да се отърси от имиджа си на една от най-репресивните страни спрямо дамите. Анимираният клип е бил публикуван през уикенд в акаунт в Туитър на агенцията, която е подчинена пряко на крал Салман. Рияд няма писано правило за сексуалната ориентация или половата идентичност, но съдиите използват принципите на ислямския закон за санкциониране на хора, заподозрени в извънбрачни или хомосексуални връзки или други неморални актове, според правозащитната организация „Хюман райтс уоч“.", "date": "2019.11.13", "title": "Рияд се извини за видео, определящо феминизма като екстремизъм"}
{"url": "https://www.24chasa.bg/novini/article/7866518", "text": "На съд с обвинителен акт Окръжната прокуратура в Добрич е предала 54-годишния И. Ж. за извършено убийство по особено жесток и мъчителен начин. Тежкото криминално деяние било предизвикано от убития Р.Р., който бил приятел на семейството, съобщават от Апелативната прокуратура - Варна. Въпреки това от години жертвата Р.Р. и съпругата на подсъдимия поддържали интимни отношения. На 31 октомври 2018 г. двамата си уговорили среща, за да правят с*кс. Р.Р. взел съпругата на подсъдимия от автобусна спирка и се отправили извън града. По случайност И.Ж. минавал в другото платно и видял, че жена му се качва в колата на семейния им приятел. Това му се видяло странно, усъмнил се, че двамата имат връзка и решил да ги проследи. Открил прелюбодейците в автомобила на Р.Р. в най-неподходящия момент. Отворил предната врата, видял нож, взел го и започнал да реже гумите на колата, за да не могат да избягат. Р.Р. излязъл от колата, извадил от багажника бухалка и ударил И.Ж. в главата, след това го ритал в слабините. Когато схватката приключила, подсъдимият успял да издърпа сапа от ръцете на Р.Р., който влязъл в колата и се заключил. И.Ж. започнал да чупи стъклата. Жертвата успяла да избяга. Бил настигнат от подсъдимия, който му нанесъл удари по тялото с юмруци и ритници. Виновната съпруга през цялото време стояла на задната седалка, като чувала репликите, които двамата мъже си разменяли, молбите на Р.Р. и изразеното съжаление за станалото. След това двамата съпрузи се качили в семейния автомобил и се прибрали. Тялото на мъртвия Р.Р. било намерено от случаен минувач на 19 ноември - двадесет дни след престъплението.. Причина за смъртта на жертвата, според експертизата, е причинена гръдна и черепно-мозъчна травма. Множеството счупвания на ребрата са обусловили значителния интензитет на болката и страданията му за сравнително дълъг времеви период. Затова убийството е с особена жестокост и по особено мъчителен начин, посочват от прокуратурата. Убийството било извършено в състояние на силно раздразнение, причинено, както от ударите на Р.Р. по подсъдимия, така и от изневярата, която накърнила честта и достойнството на 54-годишния И.Ж., се сочи в изготвената по делото комплексна психиатрично-психологична експертиза. Предстои делото срещу подсъдимия И.Ж. да бъде насрочено за разглеждане в Добричкия окръжен съд.", "date": "2019.11.13", "title": "Мъж проследява жена си със семейния приятел, който след разправията е убит"}
{"url": "https://www.24chasa.bg/novini/article/7866616", "text": "Установено е, че четиримата са били застреляни с огнестрелно оръжие. Убит е бил 40-годишният Ибрахим Аккече, 38-годишната му съпруга, 17-годишният им син и техният роднина Ерол Аккече (на 35 години). Телата на убитите са били открити в дома на семейство Аккече, предава БТА. Екипи на жандармерията са арестували 35-годишния Мурат Аккече, който също е роднина на семейството и е заподозрян в извършване на убийствата.", "date": "2019.11.13", "title": "Откриха четиричленно семейство застреляно в дома им в Измир"}
{"url": "https://www.24chasa.bg/novini/article/7866599", "text": "Привърженици на Хуан Гуайдо окупираха тази сутрин част от посолството на Венецуела в Бразилия, след като служители на мисията им отвориха вратите, засвидетелствайки вярност към венецуелския опозиционен водач, заяви назначената от Гуайдо посланичка Тереса Беландрия, цитирана от Франс прес. Според източник от бразилската полиция групата \"се опитала да преговаря мирно\" с поддръжници на венецуелския президент Николас Мадуро в посолството, където ситуацията е объркана, допълва АФП, припомняйки че в бразилската столица днес ще се състоят двустранни разговори в рамките на среща на върха на групата БРИКС (Бразилия, Русия, Индия, Китай и Южна Африка).", "date": "2019.11.13", "title": "Привърженици венецуелската опозиция\nокупираха посолството на Каракас в Бразилия (Снимки)"}
{"url": "https://www.24chasa.bg/novini/article/7866560", "text": "Двама мъже са задържани от полицията в Брацигово, след като нахлули за грабеж в къщата на 93-годишна местна жителка и ранили сина й с нож, съобщи говорителят на полицията Мирослав Стоянов. Във вторник 71-годишният А.Т. от Пловдив пристигнал да види възрастната си майка в Брацигово и останал да пренощува в къщата й. След полунощ в сряда в жилището нахлули 20-годишният Михайл С. и 27-годишния Георги В. , които имали намерение да ограбят старицата. Натъкнали се обаче на събудилия се от нахлуването им нейн син. Нападателите заплашили пенсионера с нож, нанесли прорезна рана на ръката и успели да го съборят на земята. В суматохата обаче не успели да вземат наличните 90лв. от стопанката на къщата и избягали. След подадения сигнал за нападението екипи на полицията започнали издирването на нападателите, които били открити и задържани с помощта на следово куче. И двамата арестувани са жители на Брацигово.", "date": "2019.11.13", "title": "Задържаха двама, нахлули в къщата на 93 г. жена в Брацигово и ранили сина й с нож"}
{"url": "https://www.24chasa.bg/novini/article/7865821", "text": "ЕС не успява да изпълни всички заповеди за връщане на мигранти в незаконен престой. Това показва доклад от проверка на Европейската сметна палата, цитиран от БТА. Броят на върнатите е много по-малък от броя на решенията за връщане, пише в документа. Като основни причини са посочени дългата процедура на кандидатстване за убежище, липсата на общи европейски системи за управление на връщането, липсата на взаимно признаване и на постоянно съобщаване на решенията за връщане. Пречка са също недостатъчните възможности на центровете за задържане на мигранти и трудното сътрудничество с държавите, откъдето идват мигрантите. Сред причините е посочена и възможността мигрантите да се скрият, когато научат, че трябва да напуснат ЕС. Допълва се, че квотното разселване на мигранти не е изпълнило количествените цели. От първоначално определената цел 160 000 мигранти да бъдат разселени, държавите от ЕС са се споразумели да приемат 98 256 души, отчита палатата. Едва 34 705 мигранти са били разселени. Една от причините за тези данни е бил малкият брой на мигрантите, регистрирани за квотно преразпределение. Пояснява се, че Италия и Гърция, които трябваше да предложат мигрантите за разселване, не са успели да насочат чужденците към процедурата за подаване на заявления. Проверката е установила, че Гърция все още не успява да обработи постъпилите искания за преместване и заявленията се натрупват. Миналата година, вместо за няколко дни, срокът от подаването на заявление до решението на първа инстанция е бил средно 215 дни. Дати за събеседване с мигрантите се насрочват за 2021 г. и 2023 година. В Италия се отчита достатъчна способност да се обработват заявления, но не достигат възможности за справяне с броя на обжалванията на мигрантите, когато исканията им са отхвърлени. Даден е пример с внесено през 2015 г. заявление, чиято обработка до последното обжалване е отнемала средно над четири години. Европейската сметна палата коментира, че подкрепата за съдилищата, които се произнасят по жалбите, вероятно ще се окаже най-неотложната нужда на италианската система за убежище. ЕС отпусна 703 млн. евро за спешна помощ за Гърция и 122 млн. евро за Италия до 2019 г. от фонд \"Убежище, миграция и интеграция\", посочва палатата. Допълнително Гърция получи 328 млн. евро, а Италия - 394 млн. евро, по националните миграционни програми за 2014-2020 година. Задължителните квоти за разселването на мигранти бяха въведени през септември 2015 г. за срок от две години. Унгария и Полша не са приели мигранти по квотите. Делът на върнатите мигранти със заповед да напуснат ЕС е около 40 на сто през 2018 г. и приблизително 20 на сто за Гърция и за Италия, се посочва в доклада.", "date": "2019.11.13", "title": "Европейската сметна палата: ЕС не връща достатъчно мигранти със заповед да напуснат"}
{"url": "https://www.24chasa.bg/novini/article/7865823", "text": "Малки групи демонстранти се събират в различни квартали на града, за да се опитат да нарушат в максимална степен ежедневието на мегаполиса и да подложат на изпитание силите за сигурност. Протестиращите организират акциите си през социалните мрежи, предаде БТА. Днес за трети пореден ден повечето от линиите на метрото бяха затворени заради вандалски прояви от страна на демонстранти и жителите на града чакаха на дълги опашки за таксита или автобуси. С метро обичайно пътуват половината от 7,5-те милиона хонконгци. Вчера и в понеделник протестите бяха белязани от най-тежките прояви на насилие за 24-те седмици на мобилизация на демонстрантите. В понеделник полицай простреля демонстрант, а мъж беше превърнат в жива факла по време на протестите. Вчера пък имаше много сблъсъци в университетските кампуси. С падането на нощта кампусът на Китайския университет в Хонконг се превърна в бойно поле. Същевременно група хонконгски протестиращи създадоха видео игра, наречена \"Освободете Хонконг\", в която в продължение на 10 минути хората могат да се почувстват като участници в протестите в Хонконг, да се опитват да избягат от полицаите и да се спасят от гумените куршуми и от сълзотворния газ. Те са предложили играта си на платформата Стийм /Steam/, която е най-голямата в света за разпространение на видеоигри, но не са получили отговор от нея. Затова са я предложили на платформата Ич /Itch/, която е със свободен достъп.", "date": "2019.11.13", "title": "Протестиращите в Хонконг увеличават акциите в опит да парализират града (Снимки)"}
{"url": "https://www.24chasa.bg/novini/article/7865761", "text": ", е привлечен към наказателна отговорност. Оставен е в ареста за 72 часа, съобщиха от прокуратурата. Повдигнато му е обвинение, че като служител на транспорта е нарушил правилата за експлоатация на жп съоръжението и по непредпазливост е причинил телесни повреди на повече от 3 лица, като деянието е извършено в пияно състояние. Дрегерът е показал 1, 8 промила. Както вече \"24 часа\" съобщи, катастрофата е станала около 7 ч. във вторник на охраняем прелез. Въпреки че получил съобщение да пусне бариерите заради приближаващия пътнически влак Пловдив-Асеновград, 60-годишният кантонер не го направил. По тази причина \"Опела\", в който пътували трима мъже, преминал и бил ударен от композицията. В момента и тримата пострадали са в УМБАЛ \"Св. Георги\" в Пловдив. Единият е с опасност за живота.", "date": "2019.11.13", "title": "Пияният кантонер с обвинение, оставят го в ареста"}
{"url": "https://www.24chasa.bg/novini/article/7865819", "text": "Президентът на Съединените щати Доналд Тръмп заплаши във вторник, че ако не бъде постигната сделка по \"първата фаза\" на търговското споразумение с Китай, той ще увеличи наличните митнически тарифи, при това \"съществено\". Говорейки пред Икономическия клуб на Ню Йорк, Тръмп все пак отбеляза, че американските и китайските преговарящи са \"близо\" до сделка по \"първа фаза\" на по-всеобхватно търговско споразумение, но за пореден път използва добре позната си риторика за \"изневеряването\" на Китай по отношение на двустранната търговия, без обаче да предостави по-конкретни детайли относно хода на преговорите. \"Китайците си умират да направят сделка. Ние сме тези, които решаваме дали искаме да сключим сделка или не\", подчерта президентът на САЩ, цитиран от  \"Близо сме до сделка. Скоро може да се случи значителна фаза от една търговска сделка с Китай. Но ние ще приемем сделка, само ако тя е добра за Съединените щати, за нашите работници и за нашите страхотни компании\". \"Китай \"обира\" нашите компании, краде интелектуалната собственост и стоварва евтините си стоки на американския пазара, за да закрие нашите фабрики\", посочи Тръмп и допълни, че поради това се подготвя \"Закон за реципрочната търговия\". Според него търговията трябва да бъде справедлива и реципрочна. Отговаряйки на въпроси на репортери след речта си, Доналд Тръмп отбеляза, че Китай вече е започнал \"големи покупки на американски земеделски стоки\". Относно Европа той отново посочи, че Европейският съюз има \"ужасни\" търговски бариери спрямо американския износ, които в много отношения са дори по-лоши от тези на Китай. Президентът на САЩ се похвали, че неговата администрация е започнала \"икономически бум, който никога не е виждан досега\". Тръмп добави, че е сложил край на \"войната срещу американските работници\" и че \"не е президент на света\", а на Съединените щати. В речта си пред Икономическия клуб на Ню Йорк Доналд Тръмп отново нападна водената от Федералния резерв политика. Според него Фед е \"прекалено бавен\" с политиката на намаляване на лихвените ставки, добавяйки, че въпреки неблагоприятната парична политика, САЩ се справят по-добре от всяка друга държава в света. Той повтори, че Съединените щати \"активно се конкурират с нациите, които намаляват лихвените проценти\", чудейки се кой е \"чувал някога за отрицателни лихви?\". Той отново атакува американската централна банка за поставянето на САЩ в \"конкурентно неблагоприятно положение\" в сравнение с други страни, като подчерта, че Съединените щати трябва да плащат \"най-ниските лихви\".", "date": "2019.11.13", "title": "Тръмп заплаши да повиши тарифите, ако няма търговска сделка с Китай"}
{"url": "https://www.24chasa.bg/novini/article/7865862", "text": "Травми, нанесени от падане от високо, са причинили  , според първоначалните сведения, съдържащи се в доклада от аутопсията на мъжа, информира турската частна телевизия НТВ. Предстои съдебно-медицинските органи да издадат и по-подробен доклад от аутопсията. Бившият британски агент от разузнаването Джеймс Густав Едуард Льо Мезюрие, основател на доброволческата спасителна организация \"Белите каски\" в Сирия, беше намерен мъртъв в Истанбул на 11 ноември. Според информации в медиите мъжът е бил открит с фрактури на двата крака и главата. При показанията си пред полицията съпругата му казала, че той е употребил сънотворно и че тя самата е спяла, когато е станало всичко. По думите й в жилището не е влизал и излизал чужд човек, което било потвърдено и от охранителните камери. Организацията \"Белите каски\", създадена през 2014 г., е съставена от доброволци, които работят в райони на Сирия, контролирани от бунтовниците. Те помагат за спасяването на оцелели от бомбардирани сгради, участват в гасене на пожари и оказват първа помощ, отбелязва ДПА. \"Белите каски\" са обвинявани от сирийския режим и от неговия съюзник Русия, че подкрепят бунтовниците в зоните, в които се намесват.", "date": "2019.11.13", "title": "Травми от падане са причината за смъртта на основателя на \"Белите каски\" в Истанбул"}
{"url": "https://www.24chasa.bg/novini/article/7865873", "text": "Синдиците на фалиралата КТБ започват отново търг за отдаване под наем на бившата централа на банката, съобщи  . Сградата, в която се помещават и самите синдици, се намира на площад \"Гарибалди\". Наемател се търси за сутерен, първи (партерен) етаж и втори етаж от сградата. Сутеренът се състои от: банков трезор и преддверие към него, трезор – касети и преддверие към него, както и други спомагателни и санитарни помещения. Първият (партерен) етаж се състои от: салон за клиенти, салон за служители, касов възел с три каси и преддверие, два офиса, помещение за деловодство, две приемни за обслужване на клиенти, преброително помещение и др. Вторият етаж се състои от: вестибюл, централно стълбище, две заседателни зали с тераси, осем кабинета, два офиса, стая за почивка, помещение за сървър, два санитарни възела и други спомагателни помещения. Преди около година Централната избирателна комисия направи оглед на имота с идеята да го наеме, но после бе удължен срокът на престоя й в сградата на парламента на пл. \"Княз Александър І\". Днес Специализираният съд заседава по делото за фалита на КТБ, като адвокатите на 18-те подсъдими започват да задават въпроси на основния свидетел - Бисер Лазов. След като близо месец и половина той дава уточнения по питания на обвинението, сега защитата има право да иска допълнителни подробности.", "date": "2019.11.13", "title": "Синдиците на КТБ пак търсят наемател за бившата й централа на \"Гарибалди\""}
{"url": "https://www.24chasa.bg/novini/article/7864976", "text": "Банката на Китай (Bank of China), една от четирите най-големи в страната, е получила одобрение от Банката на Гърция за откриването на филиал в столицата Атина. Клонът е приключил с необходимите процедури като добиване на регулаторно разрешение и бизнес регистрация, се казва в съобщение на сайта на китайската банка. До момента, Банката на Китай има задгранични филиали в 59 държави и региона, предава  . Гърция, която е член на ЕС, страна от еврозоната и членка на механизма „Китай-ЦИЕ\", подписа меморандум за разбирателство с Китай за сътрудничество по инициативата „Един пояс, един път\". Двустранният им обмен също се разширява в различни сфери през последните години. Основаването на филиал в Атина ще е прагматична мярка на Банката на Китай в подкрепа на инициативата и насърчаването на изграждането на финансови връзки за „Един пояс, един път\", се казва още в официалното съобщение.", "date": "2019.11.13", "title": "Банката на Китай отваря клон в Атина"}
{"url": "https://www.24chasa.bg/novini/article/7865907", "text": "Заместник министър-председателят и министър на външните работи Екатерина Захариева разговаря във Виндхук с президента на Република Намибия - Хаге Готфрид Гейнгоб. Това е първо посещение на външен министър на България в страната, съобщават от МВнР. “Благодаря за помощта на България в борбата ни за независимост. Ние сме приятелски държави. Сега отношенията ни трябва да бъдат издигнати в нова фаза - в икономиката. Инвестирайте в нашата мирна и демократична страна”, заяви президентът Гейнгоб. На срещата присъстваше и министър-председателят на Намибия г-жа Сара Кугуингелуа. “България ви подкрепяше в борбата за независимост, ние бяхме едни от първите страни, които признаха вашата държава през 1990 година. Да се фокусираме на връзките между бизнеса и между младите”, призова Захариева. Тя добави, че Намибия може да разчита на съдействие и на европейско ниво в областта на политиката за младите хора, образованието и културата, тъй като това ще са ресорите на бъдещия български еврокомисар Мария Габриел. Българският вицепремиер добави, че сме четвърти по икономически растеж в ЕС и че десетки намибийци са завършили у нас висшето си образование, а сега страната ни е готова отново да дава стипендии за студенти от Африка, особено в областта на инженерните науки и високите технологии. Президентът Гейнгоб заяви, че разчита на опита на България в политиките към младите хора: “Имаме висока младежка безработица, образованието ни все още не съответства на нуждите на пазара на труда. А и младите хора не са подготвени да стартират свой бизнес. Насърчаването на иновациите и добавянето на стойност съм суровините, които добиваме, е важно. Младежта в нашата страна трябва да бъде ангажирана.” По време на разговора бяха откроени като потенциални теми за сътрудничество още селското стопанство, туризмът, изграждането на старт-ап компании и проектите в подкрепа на овластяването на жените. И двете страни изразиха готовност да работят за развитие на договорно-правната база между България и Намибия.", "date": "2019.11.13", "title": "Канят българския бизнес да инвестира в Намибия (Снимки)"}
{"url": "https://www.24chasa.bg/novini/article/7865928", "text": "Съдът в Люксембург не само е категоричен, но той е и много изчерпателен по отношение на възможността „БМФ Порт Бургас“ да използва свободно мрежите на един или друг мрежови оператор. Това е мнението на главния юрисконсулт на пристанищния оператор Весела Джунджурова. Тя коментира решението на Съда на ЕС от 17 октомври, който постанови в полза на концесионера на порта, който през 2016 г. прекратява едностранно (с месечно предизвестие) договора си с електроразпределителното дружество на ЕВН (сега \"ЕР Юг\") и сключва такъв директно с държавния Енергийния системен оператор (ЕСО). С това свое действие концесионерът пести около 20% от сметките си за електроенергия. Адв. Миглена Пенева, съдружник в кантора „Георгиев, Тодоров и ко“, също смята, че магистратите в Люксембург дават много ясен отговор, че държавите членки имат свободата на преценка да насочват ползвателите към един или друг вид мрежа, както и да определят вида мрежа, към която ще се осъществява свързването. „Изискването е свързването да се извършва при недискриминационни и обективни условия. Разбирането на съда е, че осигуряването на свободен достъп на трети страни до мрежите представлява една от съществените мерки, които държавите членки са длъжни да вземат, за да насърчат конкуренцията и отварянето на вътрешния електроенергиен пазар. Достъп до електроразпределителната или електропреносната мрежа, който е недискриминационен, прозрачен и при справедливи цени, е необходим, за да има реална конкуренция“, коментира тя пред Lex.bg. След като Съдът на ЕС вече се произнесе, делото може да продължи в Административен съд-София, който ще вземе окончателното решение. „Вероятно процесът ще продължи дълго и ние ще продължим да получаваме от „ЕР Юг“ неоснователно издавани фактури, защото това електроразпределително дружество отказва да изпълни решението на КЕВР“, казва главният юрисконсулт на „БМФ Порт Бургас“ Весела Джунджурова. Борис Балев, изпълнителен директор на „БМФ Порт Бургас“, е категоричен, че концесионерът си плаща месечните такси за пренос и достъп, които са в размер на 5 и 6 хил. лв. месечно, в зависимост от консумацията на ел. енергия. „Сега ние заплащаме тези такси на ЕСО, а не на „ЕР Юг“, защото собственик на мрежата, към която сме присъединени, е на държавния оператор ЕСО“, обяснява той. Данните на пристанищния оператор показват, че „ЕР Юг“ има претенции към него за около 200 000 лв., натрупани за около три години от такси. Съдът на ЕС тълкува, че свързването на „БМФ Порт Бургас“ като потребител към електропреносна мрежа се основава именно на обективни и недискриминационни съображения, тъй като този потребител е свързан с уредба за средно напрежение, която съгласно Директива 2009/72 и националното право попада в обхвата на дейност на преносната мрежа. Въпросната електрическа подстанция е част от електропреносната мрежа и следователно не представлява външен за нея елемент, който да е част от електроразпределителната мрежа. Държавите членки могат да предвидят, че трансформирането на напрежението на електроенергията от високо към средно напрежение, попада в обхвата на дейност на електропреносна мрежа. Това е част от признатата им свобода по прилагане на Директивата. В този смисъл българската правна уредба е съобразена с правото на ЕС. Това, от друга страна, опровергава застъпеното от „ЕР Юг“ пред националния и европейския съд, че само трансформирането на електрическата енергия – от свръхвисоко и високо напрежение, попада в обхвата на дейността на преносната мрежа. Припомняме, че спорът между ЕВН и „БМФ Порт Бургас“ ЕАД започва през 2016 г., когато пристанищният оператор отправя искане до ЕР Юг (тогава ЕВН Електроразпределение) да бъде променена съществуваща схема на присъединяване, така че да се разграничи присъединяването към мрежата на „БМФ Порт Бургас“ от това на Държавния пристанищен оператор. Целта е да се гарантира справедливо замерване на консумираната енергия от всяко от двете дружества. Същото искане прави и Държавният пристанищен оператор, за да се гарантира правото му на отделно замерване на потребената енергия. Двата отделни потребителя искат да имат самостоятелно присъединяване и самостоятелно мерене на енергията, консумирана от тях. Но тогава въпросът за преустановяване на отношенията между „БМФ Порт Бургас“ и ЕВН, не е бил поставян. Многократните опити на двата пристанищни оператора да постигнат желаното разделяне остават безрезултатни поради отказ от страна на ЕВН. Това довежда до прекратяване на договорите за достъп и пренос с предизвестия от страна на дружествата. Независимо от това, ЕВН продължава да начислява суми за услуги по прекратените договори. Това налага двата пристанищни оператора да се обърнат към Комисията за енергийно и водно регулиране (КЕВР) с молба за преустановяване на това положение и постановяване на мерки спрямо лицензираното предприятие. Регулаторът се произнася с административен акт, с който забранява на ЕВН да фактурира цени за достъп и пренос по прекратените договори, щом такива услуги не са били осъществени. Това решение на КЕВР се оспорва от ЕВН като незаконосъобразно. Освен това, ЕВН не се съобразява с акта на КЕВР и след издаването му продължава да начислява суми по прекратения договор в тежест на „БМФ Порт Бургас“. „БМФ Порт Бургас“ заплаща такси за достъп и пренос на оператора, който му предоставя тези мрежови услуги, а именно на Електроенергийния системен оператор (ЕСО). Тоест, ЕВН иска операторът да плаща два пъти тези такси. Според адв. Миглена Пенева, която цитира решението на ВАС по делото на ЕВН срещу определението на КЕВР, електроразпределителното дружество не притежава мрежови съоръжения, чрез които да предоставя услугите на „БМФ Порт Бургас“. Съответно, ЕВН няма разходи за поддръжка на такива съоръжения и не търпи технологични разходи за поддържане на мрежата, към която е присъединен този потребител. Както се изтъква и в съображенията на ВАС в Решение № 12157 от 10.11.2016 г. по адм. дело № 1138/2016 г., когато съоръженията за свързване с електроразпределителната мрежа не са собственост на оператора на мрежа, той няма реализирани „технологични разходи“ за поддържане на мрежата, както и не поддържа съоръжения за отчитане, поради и което не се дължи заплащане на цена за услугата достъп до електроразпределителната мрежа. Според главния юрисконсулт на „БМФ Порт Бургас“, чрез издаването на фактури за услуги (достъп и пренос), които не извършват, ЕВН „целят да ни натоварят с една такса, която придобива характер на данък“. „Тези такси – за достъп и пренос до електроразпределителната мрежа, се начисляват на концесионера напълно неоснователно, тъй като не произтичат нито от собственост на мрежа или съоръжение, нито от предоставена услуга, нито от какъвто и да е разход на ЕВН. Това изтъкнахме пред Съда в Люксембург и то бе възприето от съдиите, за да постановят своето решение. Позовавайки се на европейските директиви, Съдът на ЕС постанови, че не е достатъчно обстоятелството да си лицензиран за дадена територия, за да претендираш такси за мрежови услуги, които фактически не се предоставят“, казва Джунджурова пред „Флагман“. \"ЕР Юг\" всеки месец праща фактури на \"БМФ Порт Бургас\" паралелно с ЕСО Източник: \"Флагман\" Техническият директор на дружеството концесионер Стоян Петков коментира пред изданието, че държавният оператор „Пристанище Бургас“ има същия проблем с ЕВН. Голямата разлика е, че електроразпределителното дружеството никога не е издавало фактури на държавния оператор, както е направило спрямо частния. „Техният казус също не е решен, тъй като се изчаква решението по нашето дело“, казва Петков. Той обяснява и как стоят нещата технологично: „Енергията получаваме от подстанция, наречена „Рибари“, която е с напрежение 110/20 kV. Тази станция е собственост изцяло на ЕСО. Тя, от своя страна, взима захранване от една друга подстанция, наречена „Бургас“, която пък е 400/100 kV. Енергията, която получава от подстанция „Бургас“, ЕСО трансформира от 110 на 20 kV и подава на консуматори на средно напрежение - 20 kV. Консуматорите, присъединени към мрежата на ЕСО, каквото е „БМФ Порт Бургас“, заплащат мрежовите услуги за пренос и достъп на ЕСО. Последното е собственик на мрежата и на съоръженията и, следователно, предоставя тези услуги на своите клиенти. Останалата енергия, която не разпределя, ЕСО продава на „ЕР Юг“. „ЕР Юг“ си има свои клиенти, които са присъединени към неговата мрежа, но „ЕР Юг“ няма никаква собственост по мрежата, към която е присъединено „БМФ Порт Бургас“. Според Стоян Петков, технически директор на „БМФ Порт Бургас“, на територията на Бургаска област има не малко други подобни случаи, при които промишлени предприятия получават ел. енергия директно от ЕСО, „прескачайки“ електроразпределителното дружество „ЕР Юг“. И досега електроразпределителното дружество не им е правило проблем. Той дава пример с „Лукойл“, „Промет Стиил“, „Алупласт“, „Яна“ АД, „Топлофикация-Бургас“", "date": "2019.11.13", "title": "Съдът на ЕС подкрепи \"БМФ Порт Бургас\" в спора му с ЕВН"}
{"url": "https://www.24chasa.bg/novini/article/7865935", "text": "Открили са тялото на изгубената туристка в Рила, съобщиха близки на починалата жена, предаде  . Възрастната жена бе предприела сама преход в планината. От следобедните часове в неделя нейните близки са загубили контакт с нея. Забелязана е последно в хижа „Мальовица” в неделя сутринта. Четири дни планинските спасители издирваха 65-годишна туристка.", "date": "2019.11.13", "title": "Откриха тялото на изгубената туристка в Рила"}
{"url": "https://www.24chasa.bg/novini/article/7865926", "text": "Банкерът Цветан Василев е поискал да бъде разпитан по делото \"КТБ\". Заедно с още 17 души той е подсъдим за източването на над 2,5 милиарда лева от фалиралата през юни 2014 година банка. Процесът срещу Василев се води задочно, а адвокатите му още през февруари поискаха той да даде показания чрез видеоконферентна връзка, предава  . На поредното заседание по делото адвокат Константин Симеонов прочете декларация, която твърди, че Цветан Василев е подписал пред него миналата седмица в Белград. По думите на Симеонов клиентът му е възмутен от избирателната памет на основния прокурорски свидетел Бисер Лазов, който в продължение на месеци дава показания срещу Василев: „Голословните му твърдения, че не знае какво означават „ДП“ и „ДП1“ беше може би повода, поради който Цветан Василев реши да напише тази декларация. Това беше единственият начин, по който можем да сложим и точките над \"и\" за това какво е участието на Делян Пеевски в цялата тази история. Целият медиен бизнес на Делян Пеевски към онзи момент е финансиран от КТБ с кредитни средства“.", "date": "2019.11.13", "title": "Цветан Василев иска да бъде разпитан по видеовръзка по делото \"КТБ\""}
{"url": "https://www.24chasa.bg/novini/article/7865863", "text": "Преди пет години, на последната среща на върха на БРИКС в Бразилия, държавният глава на Руската федерация Владимир Путин се срещна с президентите на страните от Южна Америка. Путин до Бразилия на срещата на БРИКС вече не се възприема като нещо необичайно; те започнаха да свикват с посещенията на руския президент в Латинска Америка. Но до 2004 г. лидерите на Москва посещаваха само една държава от региона - Куба. Сега развиват отношения с почти всички страни от Южна Америка, при това без значение кой ги управлява, отбелязва руският вестник „Взгляд“ в статия, озаглавена „Русия влиза в конкуренция със САЩ за Латинска Америка“. Превода на материала отразява единствено позицията на автора, предава  . Южна Америка е най-отдалеченият от Русия географски регион (с изключение на Австралия и Океания, но те не играят значителна роля в световната политика). Въпреки факта, че повечето страни от Латинска Америка имат независима история от близо два века, страната ни не бе открила региона до 60-те години на миналия век, когато бяха установени съюзнически отношения със социалистическа Куба. Островът стана наш портал към латиноамериканския свят, с който преди това практически нямахме политически връзки. Последва Чили при Алиенде, след падането на когото много от нас започнаха да вярват, че Южна Америка остава „задния двор“ на САЩ. Това обаче отдавна не е така: през последните десетилетия Латинска Америка значително отслаби зависимостта си от САЩ, включително чрез засилване на връзките си с Китай. Русия също не стои настрана. След появата на БРИКС, ние придобихме геополитически партньор в лицето на Бразилия, силни позиции във Венецуела през последните 20 години. Аржентина, Еквадор, Перу и Боливия също проявиха постоянен интерес към Русия. Падането на режима на Ево Моралес, който наскоро направи визита в Москва, беше посрещнато със злорадство от различни русофоби. Интересът на латиноамериканците към Русия обаче е стабилен и като цяло вече не зависи от смяната на режимите (в допълнение, той е напълно цикличен - в Боливия лявата партия замества дясната, а дясната - лявата, така е вече 80 години). И по същия начин интересът на Москва към Латинска Америка е стратегически. Няма да разполагаме ракети в Куба (а това вече не е военна необходимост) и всякакви жестове като изпращане на руските стратегически бомбардировачи във Венецуела, са демонстративни и геополитически. Не ни е интересно да се конкурираме с други за Латинска Америка: икономически китайците ще ги изтласкат оттам, а самите латиноамериканци геополитически искат да се насочат към постигане на по-голяма независимост. Латинска Америка е интересна за Русия по две доста прагматични причини. Първо, тя е потенциално важен играч на световната сцена, един от бъдещите центрове на сила в новия многополюсен свят, заедно с ЕС, САЩ, Китай, Индия, Югоизточна Азия, Арабския свят и Африканския съюз. Рано или късно икономическата и политическата интеграция на страните на континента ще достигне такова ниво, че Латинска Америка ще има единна позиция и единен глас, включително в бъдещия Съвет за сигурност на ООН, трансформиран въз основа на представителството на големи цивилизационни държави и регионални интеграционни организации. Да, сега 33-те държави от Латинска Америка са все още далеч от нивото на европейска интеграция и по отношение на вътрешната им стабилност има още много какво да се желае. Но геополитическото време се ускорява и до средата на века всичко може да се промени. Но дори и сега регион с 650-милионно население представлява печеливш и важен пазар за Русия. Търговският ни оборот е смешен - 15 милиарда, а значителна част от него е от Бразилия. Самата Русия се нуждае от страните от региона не само заради плодове, риба и кафе. Основното е, че в икономически план това е огромен пазар за нашите технологии, а не само за износа на високотехнологични продукти. Имаме много проекти не само с Бразилия и Венецуела, но и с Аржентина, Мексико, Еквадор, Боливия, Перу. Те купуват нашите оръжия. Те искат да построим там наши атомни електроцентрали, дават огромно поле за работа за нашите петролни и газови работници. Има работа за „Роскосмос“. Ясно е, че конкуренцията в региона е огромна не само с американците, китайците и европейците, но и с японците, корейците и дори турците. Но нашите позиции са подсилени от желанието на латиноамериканците да диверсифицират връзките си (отслабиха зависимостта си от САЩ, като същевременно не изпаднаха в твърде голяма зависимост от Китай) и от тяхното специално отношение към Русия. За много латиноамерикански левичари Русия все още е страна на Ленин, социализъм и антиимпериализъм, т.е. тя олицетворява противопоставяне на янките. Антиимпериалистичният, т.е. антиатлантическият компонент на настоящата политика на Москва се възприема като продължение на съветската линия, което между другото не е толкова далеч от истината. Защото комунистическите лозунги за борбата срещу империализма и неоколониализма (т.е.САЩ) на световната арена до голяма степен се определяха не само от идеологическите, но и от геополитическите интереси на СССР-Русия. Но в съветските години позицията на нашата страна в Латинска Америка беше слаба - въпреки че леви режими периодично идваха на власт в различни страни от региона, не беше възможно да се установят трайни отношения. За това, разбира се, допринесе и противопоставянето на американците. По-специално, те активно използваха фактора „комунистическа заплаха“, за да сплашат олигархичните кланове, армията и десницата като цяло. Виждате ли, съветите подкрепят комунистите във вашата страна - те искат да организират революция в страната ви. В действителност Москва не извършваше никаква специална подривна работа, ограничавайки се до подкрепа на комунистическите партии, а не на бунтовниците и партизаните. Всички полеви успехи на латиноамериканската левица бяха изцяло тяхна заслуга, т.е. отражение на вътрешните процеси в техните страни. Е, разбира се, Фидел Кастро даде безспорен принос, към когото всички леви сили на континента се обърнаха за помощ; самият той не беше против понякога да играе роля във вътрешните противоречия на латиноамериканските страни (но това обаче изобщо не в стила на Че Гевара). Би било погрешно да виждаме ръката на Москва в онези събития. Кастро смяташе себе си не само за революционер, но и за продължител на делото на Боливар, той възприемаше целия континент като бойно поле с колониалистите, не само испански, но и американски. Кубинските революционери не се съобразяваха особено с Москва. Нашият настоящ антиимпериализъм е лишен от социалистическо оцветяване. Той е по-прагматичен, по-малко идеологически. Това е геополитически антиимпериализъм: Русия иска възможно най-бързо да обърне неуспешната глава от световната история, наречена „американски свят“. Но просто Латинска Америка напълно изпита всички „прелести“ на американската политика. Сега и за Латинска Америка, и за Русия не е изгодно продължаването на американската ера и това ни прави обективни съюзници. Освен това, независимо от това кой е на власт в определена държава, регионът преживява завои както наляво, така и надясно. Да, левият Моралес беше принуден да бяга в Мексико. Но няколко дни преди това, Лула, бившият президент на Бразилия, който отново би бил избран, ако не му беше забранено да участва в изборите и не беше изпратен зад решетките, беше освободен от затвора. А няколко дни преди това в Аржентина бе избран нов президент. Джаир Болсонару, новият бразилски държавен глава, с цялата си истинност и любов към САЩ, може да намери общ език с Путин не само по двустранни теми, но и за по-фундаментални въпроси. В крайна сметка и двамата са последователни привърженици на традиционните ценности, т.е. на нормално семейство и християнска цивилизация. И дясната, и лявата Латинска Америка се нуждае от далечна, но силна Русия. А тя дойде на този континент със сериозни намерения и за дълго време, дори и да се намира почти в самото начало на това свое пътуване.", "date": "2019.11.13", "title": "„Взгляд“: Русия влиза в конкуренция със САЩ за Латинска Америка"}
{"url": "https://www.24chasa.bg/novini/article/7865957", "text": "Днес внасям първия пакет от предложения за законови промени, с които да премахнем възможността за строителство на жилищни сгради, като се използват занижените изисквания за общежития, ателиета и апартаментни хотели. Това съобщи кметът на София Йорданка Фандъкова на Фейсбук страницата си. Целта по думите й е да се затворят вратичките в закона, които позволяват скриване на жилищни сгради зад фиктивни нежилищни сгради, при които нормите за отстояния и за брой паркоместа са чувствително по-ниски. Освен проблем за градската среда така се създават и огромни проблеми на бъдещите собственици на апартаменти, които не могат да се регистрират и плащат такси по промишлени тарифи, посочва кметът. Тя е разговаряла с министър Аврамова и зам.- министър Нанков, с които ще разработят и внесат в парламента конкретните текстове за премахване на възможността за строителство на сгради изцяло с ателиета и продажба на самостоятелни обекти в сгради, които са предназначени за общежития и хотели. Тези вратички в законите трябва да бъдат затворени, както затворихме и възможността за строителство без ограничение във височината в т.нар. ъглови имоти\", отбелязва Фандъкова. Кметът предлага заедно с главния архитект Здравков въвеждане на регистър на системите за паркиране и ежегоден технически преглед. Настояваме затова, защото констатираме злоупотреби, за да се осигури необходимия брой паркоместа такива системи се монтират до въвеждане на сградите в експлоатация, а след това се демонтират, посочва кметът. По думите й с екип от УАСГ и Столичната община продължава работата по текстове за увеличаване на отстоянията за ново строителство в реализираните жилищни комплекси.", "date": "2019.11.13", "title": "Фандъкова внася днес пакет от законови промени за строежа на жилищни сгради"}
{"url": "https://www.24chasa.bg/novini/article/7865972", "text": "Бившият шеф на военното разузнаване на Венецуела изчезна в Испания дни след като съд одобри искането на САЩ за екстрадирането му по обвинения в наркотрафик, предаде АФП. Той се издирва, заяви говорителка на испанската национална полиция, визирайки ген. Уго Армандо Карвахал. Правосъдни източници съобщиха, че полицията отишла в къщата му в Мадрид след решението на съда в петък, но не го открила. В средата на септември испанския национален съд отхвърли искането на САЩ за екстрадиция на Карвахал, който бе шеф на разузнаването при бившия президент Уго Чавес. Вместо това бе наредено той да бъде освободен след 5 месеца в предварителния арест, предаде БТА. Съдът обаче промени решението си в петък, като уважи обжалването на прокуратурата. Подробности по решението още не са огласени публично. Карвахал, наричан „Пилето“ бе разжалван от администрацията на президента Николас Мадуро, след като подкрепи Хуан Гуайдо, когато през февруари се обяви за временен президент. Той след това избяга с лодка в Доминиканската република, преди да се прехвърли в Испания. Карвахал отдавна е издирван от САЩ по подозрение, че подкрепял наркотрафика на колумбийските партизани от ФАРК. В обвинителния акт от 2011 г. се посочва, че той координирал транспортирането на над 5,6 тона кокаин от Венецуела към Мексико през 2006 г., като дрогата в крайна сметка трябвало да отиде в САЩ. Той отрича връзки с наркотрафика и ФАРК.", "date": "2019.11.13", "title": "Бивш шеф на венецуелско разузнаване изчезна в Испания преди екстрадиция в САЩ"}
{"url": "https://www.24chasa.bg/novini/article/7866003", "text": "Две паралелни спецакции срещу разпространението и употребата на наркотични вещества са проведени от служители на областната дирекция на МВР в Пловдив в понеделник. В рамките на едната операция, под наблюдение на Окръжната прокуратура, разследващи от отдел \"Криминална полиция\" иззели над 1200 грама марихуана, 20 грама кокаин, електронна везна и парична сума от апартамент в квартал \"Кършияка\". По случая е образувано досъдебно производство. В полицейския арест са били отведени 24-годишна жена и мъже на 21 и 25 години. С прокурорско постановление срокът на задържане на последните двама е удължен до 72 часа. В хода на другата акция полицаи от Шесто РУ извършили претърсване на адреса на 38-годишен криминално проявен и осъждан мъж от квартал \"Столипиново\". Там били открити над 80 пакетчета амфетамин с тегло близо 60 грама, около 14 грама марихуана, пари, електронна везна и други веществени доказателства за осъществяваната незаконна дейност. По разпореждане на Районната прокуратура срещу пловдивчанина е образувано бързо производство. След първоначално 24-часово задържане, той е отведен в ареста за срок до 72 часа.", "date": "2019.11.13", "title": "Две паралелни спецакции ловят наркодилъри в Пловдив"}
{"url": "https://www.24chasa.bg/novini/article/7865973", "text": "Районна прокуратура – Петрич е предала на съд Н.Д. по обвинение за трафик на бежанци. През 2018 г. четирима чужди граждани от Афганистан и Ирак пристигнали в Гърция, където били настанени в Център за бежанци. Целта им била да заминат за Италия. Тъй като не притежавали редовен документ за задгранично пътуване и виза, избрали нелегалният начин за преминаване през територията на страната. Успели да осъществят контакт с неустановени лица от арабски произход, които срещу заплащане организирали превеждането им през границата. На 7 май 2019 г. мигрантите били закарани на паркинг в Солун, където ги чакал товарен автомобил - влекач, марка МАН, собственост (към онзи момент) на обвиняемия Д. и управляван от него. Зад кабината върху гумите, имало монтиран тайник, където били настанени двама от чужденците. Другите били скрити под леглото на водача в кабината. Около 22:15 ч. потеглили от гр. Солун към България. Автомобилът преминал безпрепятствено през ГКПП-Кулата и продължил в посока към Благоевград. Съгласно предварителна уговорка, чуждите граждани били превозени на около един километър след табелата на влизане в града, където встрани от пътя ги чакал лек автомобил \"Ауди\". Там те били предадени на друго лице, но още докато пътували в района на гр. Благоевград били спрени за проверка от полицейски служители и задържани. За тази услуга - превеждането през границата на страната и превозването до гр. Благоевград на обвиняемия Н.Д. била обещана сумата от 2000 лева. Предстои наказателното производство срещу обвиняемия да продължи в съда.", "date": "2019.11.13", "title": "Съдят трафикант на бежанци през ГКПП Кулата"}
{"url": "https://www.24chasa.bg/novini/article/7865058", "text": "Между 30 и 35 на сто от приходите по клинични пътеки в болниците да бъдат предназначени за заплати на лекарите и медицинските специалисти, работещи в болниците. За това ще настоява Българският лекарски съюз /БЛС/ по време на преговорите за Национален рамков договор със НЗОК. Това каза пред журналисти председателят на БЛС д-р Иван Маджаров, цитиран от БТА. БЛС ще настоява да се увеличат цените на близо 220 клинични пътеки, но и с поне 10 на сто да се намалят обемите, което означава да се намалят хоспитализациите на година, каза още д-р Маджаров. По думите му не може болниците да бъдат принуждавани да увеличават хоспитализациите, за да набавят средства за заплати на персонала си. Необходимо е и да се работи в посока за оптимизиране на болничния престой, каза още той и подчерта, че от свръхдълъг болничен престой преди години сега има диагнози, по които пациентът престоява в лечебното заведение твърде кратко и се изписва недоизлекуван. Съсловната организация ще настоява и да отпадне 24-часовото разположение на личните лекари, като това трябва да бъде регламентирано чрез нормативни текстове. Освен това средствата от бюджета на НЗОК за извънболнична помощ трябва да бъдат увеличени с 18 млн.лв., за да се гарантират профилактиката и изследванията на гражданите, допълни още той. БЛС предлага още и да не се санкционират лекарите, ако надвишат броя на талоните за профилактични прегледи. Друго искане на БЛС е потребителската такса за деца да бъде изплащана на лекарите по начина, по който се доплаща и таксата за пенсионерите - плащане на 1 лев, а останалата част от държавата.", "date": "2019.11.13", "title": "Лекарският съюз: 30-35% от приходите по клинични пътеки ще са за заплати на лекарите"}
{"url": "https://www.24chasa.bg/novini/article/7865082", "text": "Редно е ГЕРБ като най-голяма политическа сила да предложи кандидат за нов шеф на КПКОНПИ. Ако това не стане, едва тогава ще обсъдим наши кандидатури. Засега не сме. Това каза шефът на парламентарната комисия за борба с корупцията и депутат от \"Обединени патриоти\" Борис Ячев пред журналисти в парламента. По-рано днес се появи информация, че главният прокурор Сотир Цацаров, чийто мандат изтича, ще оглави комисията. Ячев коментира това така: „Прочетох за тази информация. Няма до този момент официално постъпило нито едно предложение от народен представител, от група народни представители или политическа партия в парламента за шеф на КПКОНПИ“. Не мога да коментирам качествата на кандидат, който не е бил предложен, категоричен бе той. Но допълни, че Цацаров формално отговаря на условията. Подчерта, че кандидатът за председател на антикорупционната комисия може да бъде предложен и само от отделни народни представители, не от цяла парламентарна група.  „Ако утре постъпи номинация или ако днес след обяд, след един час постъпи номинация може да бъде обсъждан. Не е необходимо да има и такова между парламентарно или политическо обсъждане, тъй като след като влезе по процедура има още 14-дневен срок, в който се проверяват документи“, уточни Ячев. От ДПС пък още не са се събирали по този въпрос. А депутатът от движението Хамид Хамид обясни, че от медиите научава, че Сотир Цацаров е евентуална кандидатура за шеф на КПКОНПИ. Нямам коментар. Нека да внесат кандидатурата. Нека да стане факт и тогава ще го коментираме. Не сме се събирали по този въпрос. Има много време - цяла седмица, коментира Хамид.", "date": "2019.11.13", "title": "Ячев: Редно е ГЕРБ да предложи новия шеф на КПКОНПИ"}
{"url": "https://www.24chasa.bg/novini/article/7865066", "text": "Председателят на комисията за външни работи в Сената на САЩ Джим Риш заяви, че иска Сенатът да приеме закон в подкрепа на продемократичните протестиращи в Хонконг, където насилието се усилва след няколко месеца размирици, предаде Ройтерс. Сенаторът републиканец посочи, че той е съвносител и силен привърженик на Закона за човешки права и демокрация в Хонконг, който би поставил под по-зорко наблюдение специалното отношение на САЩ към Хонконг, предава БТА. Контролираната от демократите Камара на представителите единодушно прие закона в средата на октомври, предизвиквайки остра реакция от Китай. Комисията на Риш прие подобен текст през септември, но още няма дата за гласуването му от целия Сенат, който трябва да приеме закона преди изпращането му на президента Доналд Тръмп. Белият дом, който води тежки търговски преговори с Китай, още не е казал дали ще подпише закона или ще му наложи вето. Риш и колегата му републиканец от Сената Марко Рубио ще се срещнат днес с председателя на горната камара на Конгреса Мич Макконъл, за да обсъдят насрочването на дата за гласуване на законопроекта за Хонконг, казаха техни сътрудници. Говорителят на китайското външно министерство Гън Шуан заяви, че ако законопроектът бъде приет, това ще навреди не само на китайските интереси и на китайско-американските отношения, но и на интересите на САЩ, и че Китай ще предприеме \"енергични мерки в отговор с цел защита на своя суверенитет, сигурност и развитие\".", "date": "2019.11.13", "title": "Американски сенатори искат да се приеме закон в подкрепа на протестиращите в Хонконг"}
{"url": "https://www.24chasa.bg/novini/article/7865065", "text": "Турският министър на вътрешните работи заяви, че Турция е заловила \"важна\" фигура от \"Ислямска държава\" в Сирия, предаде Асошиейтед прес. Сюлейман Сойлу каза, че заподозреният все още е разпитван, но не разкри името му и повече подробности. Турция съобщи по-рано, че е Ал Багдади се самовзриви на 26 октомври по време на операция на американски спецчасти в сирийската провинция Идлиб.", "date": "2019.11.13", "title": "Турция залови влиятелен член на \"Ислямска държава\" в Сирия"}
{"url": "https://www.24chasa.bg/novini/article/7865093", "text": "Шофьорът е задържан в районното управление в Троян за срок от 24 часа. Образувано е бързо производство.", "date": "2019.11.13", "title": "Задържаха пиян шофьор на тир в Троян"}
{"url": "https://www.24chasa.bg/novini/article/7865123", "text": "Наркобаза разби полицията в Русенско, съобщи МВР. Това е станало при поредната специализирана полицейска операция, насочена срещу разпространението и употребата на наркотични вещества, реализирана от служители на ОДМВР – Русе, в рамките на няколко дни. В хода на извършените действия на 9 ноември в землището на село Кривина, в земеделска нива в местността \"Бабин кладенец\", полицаи от РУ – Бяла установили разположени найлони с различни размери и дървени плоскости, върху които е била поставена разстлана зеленикава тревна маса. В близост до нивата имало паркиран товарен автомобил \"Форд Транзит\" с великотърновска регистрация, с който мъж се опитал да избяга. Когато е видял полицаите, той се качил в превозното средство и потеглил към съседната нива, но бил задържан от служителите на реда. Установена е самоличността му, оказало се, ч това е 30-годишен мъж от Свищов. При последвал оглед на място, освен найлоните и разположените върху тях растения, били открити и празни съдове с различна вместимост. Извършените полеви наркотестове на произволно взети растения, от разположените върху найлоните, дали положителна реакция за марихуана. При реализирането на поредица от опаративно-издирвателни мероприятия и процесуално-следствени действия от страна на полицията, при които били извършени претърсвания на адреси в Свищов и в село Кривина, били открити още количества зелена тревна маса в полиетиленови пликове, както и изсушена тревна маса, също реагиращи на марихуана. Общото количество на иззетите наркотици е около 18 килограма. По случая е образувано досъдебно производство по описа на РУ – Бяла. 30- годишният мъж е задържан с прокурорско постановление за 72 часа. Работата по разследването продължава, като се изяснява съпричастността и на други лица към престъпната дейност, уточниха от МВР.", "date": "2019.11.13", "title": "Наркобаза разби полицията в Русенско (Снимки)"}
{"url": "https://www.24chasa.bg/novini/article/7865111", "text": "Братът на избрания за главен прокурор Иван Гешев е сред най-авторитетните служители на НСО и началник на охраната на президента Румен Радев, пише \"Галерия\". Както повелява дискретността на професията му, Георги Стоименов Гешев избягва всякакви медийни изяви.  Аристократ по природа, интелигентен мъж, който държи на думата си, с ясен и изключително подреден и премерен изказ - така го описват колегите му. Именно от тях Гешев е сочен за образец на служител в системата. Вероятно това е и причината той да е в центъра на единствения филм, сниман досега за НСО, по повод кръгла годишнина на службата. Негови подчинени припомнят, че Георги Гешев, който е изявен каратист, е бил плътно и до президента Георги Първанов. Дългогодишната му успешна кариера не се дължи на израстването на брат му в прокурорската йерархия. Напротив - неговият пробив в системата е в годините, когато Иван Гешев работи още като редови служител.  Парадоксът тук е, че точно Румен Радев, за чиято сигурност се грижи Георги, отказа да подпише указа за назначаването на Иван Гешев за главен прокурор. Сред мотивите на държавния глава за своето решение е това, че е номиниран само един кандидат за обвинител №1, което отнемало престижа и легитимността на главния прокурор. Радев подчерта, че очаква истинско състезание за високия пост, което няма нищо общо с любопитния факт, че братът на Иван Гешев е шеф на охраната му. Докато бъде избран нов главен прокурор, а и след това основната отговорност за сигурността на президента ще продължи да носи шефът на охранителите му Георги Гешев.", "date": "2019.11.13", "title": "Братът на Иван Гешев е началник на охраната на Румен Радев"}
{"url": "https://www.24chasa.bg/novini/article/7865187", "text": "Два влака се сблъскаха в южния град Хидерабад в Индия. Сблъсъкът беше уловен на охранителна камера на една от гарите. Според информацията 16 души са пострадали. Сред тях е и един от машинистите. Отнело 8 часа на спасителните екипи да го извадят от ламарините. Причина за удара е грешка в сигнализиращата уредба. От железницата в Индия обявиха, че ще се извърши специално разследване около инцидента.", "date": "2019.11.13", "title": "Два влака се сблъскаха в Индия (Видео)"}
{"url": "https://www.24chasa.bg/novini/article/7865225", "text": "Във вторник трамвай излезе от релсите и блъсна жена в близост до Съдебната палата в центъра на София. Стрелка от релсовия път не е превключила добре и това довело до дерайлирането на мотрисата, предава  . Ватманката не успяла да отвори стрелката автоматично и опитала да направи това ръчно. Жената ще бъде санкционирана, тъй като явно не е свършила работата си добре, съобщиха от \"Столичен електротранспорт\". От там са категорични,че причината за злополуката не е техническа неизправност и става въпрос за човешки пропуск. Стрелката била нова. Сменена е след ремонта на ул. \"Граф Игнатиев\". „Става дума за прибързаност и припряност, недобре свършена работа от страна на ватманката”, категоричен е Иво Василев, заместник-директор на дружеството. Жената, управлявала трамвая, е с 13-годишен опит и досега не е имала подобни инциденти. \"От името на \"Столичен електротранспорт\" се извинявам и пожелавам скорошно оздравяване на жената”, каза Иво Василев.", "date": "2019.11.13", "title": "Санкционират ватманката на трамвая, блъснал жена в центъра на София"}
{"url": "https://www.24chasa.bg/novini/article/7865227", "text": "Инфлацията за октомври спрямо септември е 0.8 на сто, съобщи Националният статистически институт. Инфлацията от началото на годината (октомври 2019 г. спрямо декември 2018 г.) е 2.5 на сто, а годишната инфлация за октомври 2019 г. спрямо октомври 2018 г. е 2.4 на сто. Средногодишната инфлация за периода ноември 2018 - октомври 2019 г. спрямо периода ноември 2017 - октомври 2018 г. е 3 на сто.", "date": "2019.11.13", "title": "Инфлацията за октомври е 0.8 на сто"}
{"url": "https://www.24chasa.bg/novini/article/7864810", "text": "Близо 500 000 души в цяла Европа използват българското платежно решение  . Дигиталният портфейл е пуснат на пазара в началото на 2018 г. и към днешна дата е спечелил доверието на над 300 000 потребители на водещи пазари като Италия, Франция и Англия. Отскоро засилен интерес към iCard има и в Румъния, която има потенциал да изпревари дори водещи пазари като италианския. Сред основните предимства на портфейла са безплатната му инсталация и регистрация, липсата на каквито и да е месечни такси, възможността да се плаща с телефон, както и да се правят мигновени преводи на пари между потребителите му. Само за 2018 г. през системата на iCard са обработени 47 милиона трансакции на обща стойност над 1,7 милиарда евро. „В момента навлизаме в заключителната фаза от съвместен проект с партньорите Visa и Apple и съвсем скоро ще можем да предоставим услугата Apple Pay както на клиентите си в България, така и на тези в цяла Европа. Вярваме, че така ще успеем да достигнем с решенията си до повече от 1 000 000 души в рамките на следващата година“, заяви г-н Явор Петров, изпълнителен директор на iCard АД. iCard e единственият дигитален портфейл в България, който предлага на клиентите си захранване на сметки в брой посредством  , разположени в моловете в големите градове в страната, както и на каса в партньорските мрежи на OMV и FastPay. Само българското платежно решение предлага и възможността за плащане с  , както и създаването на виртуални GiftCard - карти с персонализиран дизайн и мигновеното им изпращане директно в мобилния портфейл на получателя. По данни на проучване на iCard на пазара в България към септември 2019 г. най-популярната банкова услуга е дебитната карта – използват я 89% от всички българи. 55% използват банкови преводи, 24% имат онлайн банкиране, а 16% - мобилно. 7% не използват банкови услуги. Проучването показва, че iCard e най-разпознаваемата сред конкурентите си марка на пазара, като над 60% от интервюираните биха използвали платежното решение, а най-предпочитана услуга е плащането със смартфон заради основните ѝ предимства – няма такса (25%), удобно (19%) и бързо (14%). iCard АД е основана през 2007 г. с екип от 8 души. Днес компанията е лидер на пазара на дигитални финансови услуги с операции в 30 страни и 250 служители. През 2018 г. дружеството отчита 40% ръст в обема на обработените трансакции, извършени с платежни карти, издадени от iCard и 80% ръст в приетите и обработени трансакции като акцептираща институция.", "date": "2019.11.13", "title": "Близо 500 000 души в Европа използват българския дигитален портфейл iCard"}
{"url": "https://www.24chasa.bg/novini/article/7865116", "text": "28-годишен от с. Драганово се е озовал в полицейския арест, след като се е опитал да осуети полицейска проверка, съобщиха от ОДМВР - Велико Търново. Във вторник следобед в с. Драганово служители на РУ – Г. Оряховица са предприели проверка на лек автомобил «Мерцедес», управляван от 28-годишен местен жител, добре известен на полицията. При подаване на сигнал за спиране водачът е увеличил скоростта и е опитал да се укрие в една от уличките на селото. Малко по-късно той е бил установен и задържан с полицейска мярка до 24 часа. Срещу него е започнато бързо производство.", "date": "2019.11.13", "title": "Задържаха криминален тип, опитал \nда избяга от полицейска проверка край Горна Оряховица"}
{"url": "https://www.24chasa.bg/novini/article/7865290", "text": "Директор на банка в хърватския град Върлика е изчезнал с най-малко 11 милиона куни /близо 1,5 милиона евро/, които отмъкнал от банковия трезор, съобщава в. \"Слободна Далмация\", цитиран от БТА. Кражбата била открита в понеделник сутринта, когато директорът не дошъл на работа. Колегите му не успели да се свържат с него и се притеснили, защото помислили, че е нападнат и дори отвлечен. Когато обаче отворили трезора, видели, че е празен. От него липсвали 11 милиона куни в местна и чуждестранна валута. Служителите на банката веднага уведомили полицията. Предполага се, че директорът е изпразнил трезора в петък, а тъй като банката не работи в събота и неделя, е имал достатъчно време да подготви бягството си. Хърватските медии пишат, че той най-вероятно е избягал в Босна и Херцеговина, а полицията трябва да установи дали е останал там или е продължил за друга държава.", "date": "2019.11.13", "title": "Директор на банка в Хърватия изпразни трезора и избяга с 1,5 млн. евро"}
{"url": "https://www.24chasa.bg/novini/article/7865184", "text": "Присъди за иманярство получиха трима мъже от Белица и Банско. Състав на Окръжен съд - Благоевград с председател Росица Бункова призна тримата за виновни за търсене на археологически обекти без съответно разрешение. И.Д.Д. от Банско получи 1 година условно с 3 години изпитателен срок и глоба в размер на 5 хил. лв, М.А.Ч. от Белица получи 6 месеца условно, с 3 години изпитателен срок, а А.Т.А. също от Белица бе осъден на 10 месеца \"пробация\". През месец май 2016 г. в местността \"Миланица\" край Якоруда, с лопати и металотърсачи тримата са търсили археологически предмети. В домовете им са открити уреди за търсене на археологически обекти, както и археологически цености като накити и монети от различни епохи. Присъдата може да се обжалва или протестира пред Софийски апелативен съд.", "date": "2019.11.13", "title": "Осъдиха трима иманяри от Банско и Белица"}
{"url": "https://www.24chasa.bg/novini/article/7865368", "text": "Франция си спомня днес за жертвите на терористичните нападения, извършени на тази дата преди четири години в Париж, предадоха Франс прес и \"Фигаро\". На 13 ноември 2015 г. група от тежковъоръжени мъже атакуваха различни места във френската столица и убиха 130 души. Ранени бяха над 350 души. Най-много бяха жертвите (90 души) в концертната зала \"Батаклан\", където нападателите държаха заложници в продължение на няколко часа. Отговорност за нападенията пое \"Ислямска държава\". На възпоменателните церемонии днес в Париж присъстват кметицата Ан Идалго и вътрешният министър Кристоф Кастанер. Те ще се преклонят пред възпоменателните плочи за жертвите, поставени през 2016 г. на местата на атентатите. Вчера общинският съвет на Париж гласува създаването на \"Градина на спомена\" в памет на жертвите. Мястото, на което ще бъде тя, предстои да бъде решено. По повод годишнината от нападенията в. \"Фигаро\" припомня, че разследването на атентатите напълно е приключило и че са събрани 460 тома материали. Процесът се очертава да започне в началото на 2021 г., освен ако не възникнат процедурни проблеми. Смята се, че делото ще продължи между 4 и 6 месеца. По него са конституирани 2000 граждански страни. Очаква се на делото да присъстват 300 адвокати. Вестникът припомня, че делото за друго терористично нападение - това срещу редакцията на сатиричния седмичник \"Шарли ебдо\" ще започне на 4 май догодина.", "date": "2019.11.13", "title": "Франция си спомня за aтентатите в Париж през 2015 г."}
{"url": "https://www.24chasa.bg/novini/article/7865335", "text": "Японската сонда \"Хаябуса-2\" се отправи на едногодишно пътуване обратно към дома, след като приключи успешно мисията си да събере скални проби на отдалечен астероид и да ги върне на Земята, предаде Асошиейтед прес. От японската Агенция за изследване на космическото пространство (ДЖАКСА) съобщават, че сондата е напуснала орбитата на астероида Рюгу на около 300 милиона километра от Земята. Първоначално тя ще се движи със скорост от 10 сантиметра в секунда. В този режим \"Хаябуса-2\" ще прекара пет дни, през които редовно ще прави снимки на отдалечаващия се астероид, информира БТА. В периода между 19 ноември и 2 декември ще бъде тестван йонният двигател на сондата. От 3 декември, ако не се появят проблеми, двигателят ще бъде пуснат на пълна мощност. Дотогава разстоянието между апарата и Рюгу ще се увеличи от 20 на 65 километра. Стартирането на йонния двигател след продължителен престой буди най-голямо безпокойство сред специалистите от ДЖАКСА. Поради тази причина на тестването му е отделено достатъчно дълго време. Сондата \"Хаябуса-2\" извърши две кацания на Рюгу и успешно събра данни и проби по време на мисията си, продължила година и половина след пристигането й през юни 2018 г. Космическият апарат потегли към Рюгу през декември 2014 г. Очаква се сондата \"Хаябуса-2\" да се завърне на Земята в края на 2020 г. Преди навлизането й в земната атмосфера от нея ще се отдели капсула с взетите ценни проби, която ще се приземи в австралийската пустиня. Учените от ДЖАКСА се надяват, че пробите съдържат въглерод и органична материя и могат да обяснят как те са свързани със Земята.", "date": "2019.11.13", "title": "Приключи мисията на \"Хаябуса 2\", отправя се към Земята"}
{"url": "https://www.24chasa.bg/novini/article/7865384", "text": "Мащабна акция на ГДБОП се провежда на територията на Враца. Акцията е срещу организирана престъпна група, която се занимава с трафик на жени и склоняването им към проституция, предаде  . Седем души са задържани до момента. Обиските продължават.                                                                                                                                                                                                                                                                                                                                ", "date": "2019.11.13", "title": "ГДОП с мащабна акция във Враца, седем са задържаните"}
{"url": "https://www.24chasa.bg/novini/article/7865389", "text": "Столичният булевард „Витоша“ се изкачи в класация за най-скъпите улици в Европа според листа на американска компания за недвижими имоти. С месечен наем от 56 евро за квадратен метър софийската търговска улица достигна 46-о място в проучването, придвижвайки се с едно място по-нагоре спрямо миналогодишното класиране. Изследването обхваща 448 търговски дестинации в 68 страни по света, предаде  . За последната година наемните цени на магазините на бул. „Витоша“ са нараснали с 12%, което затвърждава присъствието на булеварда в Топ 50 на най-скъпите търговски зони в света. Други балкански столици в извадката са Белград с „Кнеза Михаила“ на 36-а позиция с 90 евро/кв. м месечен наем и Загреб с улица Ilica - на 40-а позиция с наем от 75 евро/кв. м. Румънската столица Букурещ остава на 49-о място с Calea Victoriei и месечен наем от 50 евро/кв. м. В Европа най-скъпата търговска локация остава New Bond Street в Лондон с месечен наем, равняващ се на 1352 евро/кв. м. Следват я Avenue des Champs Elysees в Париж с 1166 евро/кв. м и Via Montenapoleone в Милано с 1142 евро/кв. м. Сред източноевропейските столици най-високи цени на търговските площи поддържа Прага с 235 евро/кв. м месечен наем и 18-а позиция в класацията. Най-скъпата търговска улица в света за поредна година е Causeway Bay в Хонконг с месечен наем равен на 2164 евро/кв. м. Втората позиция е за Ню Йорк с горната част на 5th Avenue и цена, равняваща се на 1775 евро/кв. м. Според авторите на доклада резултатите от новото издание на класацията са окуражаващи и показват устойчиво търсене на площи на първокласни търговски локации в световен план.", "date": "2019.11.13", "title": "Столичният булевард \"Витоша\" е 46-и сред най-скъпите улици в Европа"}
{"url": "https://www.24chasa.bg/novini/article/7865401", "text": "Албанският премиер Еди Рама заяви, че косовските политици със своето противопоставяне на инициативата за създаване на \"мини Шенген\" в Западните Балкани застрашават външната политика на Албания заради свои вътрешнополитически интереси, предаде Танюг. Косовският президент Хашим Тачи заяви във Фейсбук, че е отказал да присъства на среща в Охрид за така наречената инициатива \"мини Шенген\" в Западните Балкани, защото \"Косово не желае да замени евроатлантическата си перспектива с каквато и да е регионална инициатива\", предава БТА. В инициативата засега участват Сърбия, Северна Македония и Албания, чиито лидери призоваха и другите страни от региона да се присъденият към тях. По повод изявление на лидера на косовското движение Самоопределение и кандидат-премиер Албин Курти за отваряне на границите между Албания и Косово Рама подчерта, че такова нещо не може да се направи без съгласието на Сърбия. \"Ако Курти желае да отвори границите, тогава трябва да се съгласи с всички държави\", каза Рама. Албанският премиер посочи също, че държавното ръководство в Прищина не го е питало, като е решило да въведе 100-процентови мита за сръбски стоки, но той искрено е подкрепил това решение, преди всичко като действие, което би трябвало да има политически, а не икономически резултат.", "date": "2019.11.13", "title": "Еди Рама: Косово застрашава външната политика на Албания"}
{"url": "https://www.24chasa.bg/novini/article/7865421", "text": "Сотир Цацаров би бил добра кандидатура за антикорупционната комисия, каза представителят на Висшия съдебен съвет Боян Магдалинчев в кулоарите на парламента, след като представи доклада на ВСС за държавния бюджет. Причините Цацаров да е подходящ за поста на председател на КПКОНПИ е, че преди да стане главен прокурор е бил наказателен специалист и наказателен съдия. \"Дейността на председателя на антикорупционната комисия е много близо с наказателноправната материя, с която Цацаров се е занимавал. По тази причина специалист като него би бил подходящ за председател на антикорупционната комисия\", каза още Боян Магдалинчев. Той добави, че за първи път чува от медиите за евентуалната кандидатура на Цацаров да оглави КПКОНПИ.", "date": "2019.11.13", "title": "Магдалинчев: Цацаров би бил добра кандидатура за шеф на КПКОНПИ"}
{"url": "https://www.24chasa.bg/novini/article/7865387", "text": "Любовна връзка между брат и сестра завърши с убийството на две момчета, както и опит за убийство на другите им четири деца във Великобритания. Кървавата баня е била планирана с цел да се прикрият кръвосмешението си, научи вестник „Сън“. 35-годишната Уикед Барас редовно казвала на децата си, че щом тя им е дала живот, тя има правото и да им го отнеме. Първата жертва на двойката брат и сестра е 13-годишният Тристан, а следващата е 14-годишният Блейк. Действието си е развива в Шефилд през май месец, съобщава  Уикед и нейният партньор полубрат, 37-годишният Брандън, удушили двамата си по-големи сина. Само ден преди това те обаче опитали да ликвидират всичките шест деца чрез отравяне. Майката е била обсебена от страха, че британските социални служби ще ги вземат, когато разкрият за кръвосмешението. Отравянето с лекарства обаче не е довело до желания за Уикед и Барас резултат, при което започнали да търсят алтернативи. Едно от по-малките деца разказва пред „Сън“, че неколкократно майка му и баща му се опитвали да го удавят във ваната. Безскрупулните родители са осъдени на доживотен затвор, като трябва да са поне 35 години зад решетките преди да апелират за предсрочно освобождаване. Брандън и Уикед са от една и съща майка. В хода на съдебното дело става ясно, че двамата поддържали сексуални отношения още от тийнейджърските си години. Едва сега обществено достояние стават и подробностите около двойното убийство на децата. Двете момчета са били удушени с найлонови чували. Повдига се въпросът обаче дали трагедията е могла да бъде предотвратена. В серия от публикации във Фейсбук в месеците преди престъпното деяние, родителите са писали серия от съмнителни цитати в статусите. Единият от тях е на писателя Стивън Кинг, който гласи: „Убийството е като чипс – не можеш да спреш само с едно“. Друг пример е качване на илюстрация на Джак Изкормвача. Както и самопризнанието на Брендън, който открито в социалните мрежи определил като „психопат“.", "date": "2019.11.13", "title": "Брат и сестра убиха двамата си сина, за да прикрият връзката си"}
{"url": "https://www.24chasa.bg/novini/article/7865485", "text": "България се е присъединила към декларация, апелираща Европейската комисия /ЕК/ да анализира и предложи съответни законови мерки спрямо авиационния бизнес заради въглеродните емисии. Решението е взето след дебат от правителството. Това обясни в кулоарите на парламента финансовият министър Владислав Горанов във връзка с публикация на евродепутата Радан Кънев /ДБ/ в профила му във Фейсбук, предава БТА. \"Изненадващо и потайно г-н Горанов като министър на финансите е подписал от името на България \"Общо политическо изявление\", заедно с МФ на Швеция, Германия, Франция, Италия, Дания, Люксембург, Белгия и Нидерландия, в което е призовал ЕК да предприеме действия за данъчно облагане на самолетните полети\", съобщава в публикацията си Кънев. Според него мястото на страната ни не е в тази \"коалиция\" и не е в интерес на българските граждани. България се присъедини към декларация, инициирана от холандското правителство, в която се констатира, че авиацията като бизнес в Европа и в световен мащаб генерира огромен обем от въглеродните емисии. Документът отправя апел ЕК да направи анализ и да предложи на Европейския парламент /ЕП/ и на Съвета възможно решение в посока ограничаване или облагане на дейността на авиационните оператори, заради емисиите, които бизнесът генерира, разясни Горанов. По думите му, първо трябва да се видим дали ЕК ще предложи нещо по проблема и какво. Ако Комисията излезе с предложение, то, вероятно, ще засегне целия авиационен бизнес на територията на континента.Така финансовият министър отговори на въпрос дали решение за облагане на самолетните билети ще засегне и вътрешните полети или само международните. Горанов уточни още, че декларацията не съдържа конкретни предложения, а констатира проблема и е апел към ЕК да направи анализ и да предложи съответни законодателни решения. Оттам нататък този проект, ако се подготви, ще мине естествения си законодателен път между Европейския съвет и парламент и би могло да стане законодателно решение само, ако държавите-членки се обединят около него, подчерта министърът. Така че на въпрос дали ще се увеличат цените, с колко, ще се отрази ли на цената на билетите е твърде рано да се отговори, посочи той. Самата декларация съдържа констатация, която никой не може да пренебрегне, смята Горанов.", "date": "2019.11.13", "title": "Горанов подписа декларация от името на България за данъчно облагане на самолетните полети"}
{"url": "https://www.24chasa.bg/novini/article/7865455", "text": "\"Почивай в мир, Павка. Ще имаме страж на театъра там горе!\" С тези думи актрисата Ева Тепавичарова се сбогува с известния интелектуалец, режисьор, артист и дългогодишен ръководител на институции като Народния и Сатиричния театър, на Съюза на филмовите дейци и на Националния филмов център Павел Васев. Поклонението беше във фойето на Народния театър. Преди почти години инстулт порази Павел Васев докато беше директор на Българския културен институт в Москва и той изпадна в будна кома. Беше един от хората, направили много и от сърце за новия разцвет на българо-руските културни взаимоотношения. За да му се помогне възможно най-добре, щом състоянието му позволи, той бе върнат в България с правителствения самолет и от най-добрите неврохирурзи. В петък (8.11.) сърцето му спря. С него се сбогуваха Вежди Рашидов, Владимир Пенев, Юлиан Вергов, Стоян Алексиев, Георги Мамалев, Христо Мутафчиев, Антон Радичев, Явор Гърдев, Стефан Мавродиев и още много актьори и режисьори. Съболезнования приемаха съпругата му Елена и дъщерите му. До тях беше актрисата и режисьор Боряна Пунчева - приятелка на семейството и кума на Павел и Елена, която преди няколко години показа техни снимки от сватбата и колко са щастливи заедно.", "date": "2019.11.13", "title": "\"Ще имаме страж на театъра там горе\", сбогува се актрисата Ева Тепавичарова с Павел Васев (Снимки)"}
{"url": "https://www.24chasa.bg/novini/article/7865582", "text": "Не сме правили обсъждане за бъдещ председател на антикорупционната комисия, каза председателката на парламента група на ГЕРБ Даниела Дариткова в кулоарите на парламента. Тя подчерта, че срокът за издигане на кандидатурите все още не изтекъл и има време за обсъждането им.                                                                                                                                                                                                                                                                                                                                ", "date": "2019.11.13", "title": "Дариткова: В ГЕРБ не сме обсъждали предложения за шеф на антикорупционната комисия"}
{"url": "https://www.24chasa.bg/novini/article/7865583", "text": "При откриването през 2012 г. на небостъргачите Тръмп тауърс в Истанбул, магнатът на недвижими имоти Доналд Тръмп сипеше похвали по адрес на Тайип Ердоган, заявявайки пред предимно турската публика, че лидерът им, по онова време премиер, е \"високо уважаван\" из целия свят. \"Той е добър човек. Представлява ви много добре\", каза на церемонията Тръмп. Откакто стана президент на САЩ, Тръмп открито хвали Ердоган и неговия агресивен стил на управление, наричайки го \"приятел\" и \"страхотен лидер\". Тази симпатия на Тръмп към турския президент, който днес ще се срещне с него в Белия дом, е смятана от мнозина за единствената причина, поради която отношенията между Турция и САЩ не са напълно провалени, макар че се обтегнаха силно заради несъгласията им по серия въпроси. \"Двамата лидери се привличат един към друг като двама силни президенти\", казва Сонер Чагаптай, директор на програмата за изследване на Турция към Вашингтонския институт за близкоизточна политика, но обръща внимание на дълбоката враждебност в държавните апарати на двете страни. \"Компонентът Ердоган-Тръмп в американско-турските отношения е наистина единствената част, която понастоящем работи добре\", каза Чагаптай. \"Доверието между правителствените служби на двете държави е отслабено и има значителен гняв към САЩ в Турция и обратното\", добави той. Вашингтон и Анкара се натъкнаха на нова криза миналия месец заради Сирия, след като Ердоган започна трансгранична офанзива срещу кюрдските съюзници на Вашингтон и промени радикално присъствието на САЩ там. Няколко месеца по-рано САЩ се вбесиха заради покупката от Турция на руски системи за противовъздушна отбрана. Турция пренебрегна заплахите за санкции на САЩ и започна да получава доставки на С-400 през юли. В отговор Вашингтон отстрани Турция от програмата за изтребителите Ф-35, в която Анкара участваше като производител и купувач. Досега обаче те не са наложили никакви санкции. Това ядоса американския Конгрес, чийто гняв спрямо Турция се задълбочи след операцията на Анкара в Сирия за прогонване на кюрдската милиция, главен партньор на Вашингтон в борбата срещу \"Ислямска държава\". Камарата на представителите на САЩ миналия месец прие пакет със санкции, които да накажат Турция заради офанзивата й в Сирия, а ключови членове на Сената, в т.ч. сътрудникът на Тръмп Линдзи Греъм, се заканиха да го придвижат, ако Анкара застраши кюрдите. Камарата на представителите също така одобри резолюция с необвързващ характер, която за първи път признава за геноцид смъртта на 1,5 милиона арменци преди 100 години, вбесявайки Анкара. Някои депутати поискаха в понеделник от Тръмп в писмо да анулира поканата до Ердоган. Ердоган успява да избегне санкциите досега, но в неделя съветникът по национална сигурност на Белия дом Робърт О'Брайън заяви, че заплахата е реална. \"Ако Турция не се отърве от С-400, вероятно ще има санкции... Турция ще усети въздействието на тези санкции\", каза той пред Си Би Ес Нюз. ВАШИНГТОН ИСКА ТУРЦИЯ ДА СЕ ОТКАЖЕ ОТ С-400 Въпросите, обтягащи отношенията между двата съюзника от НАТО, се простират отвъд Сирия и Русия. Макар в голяма степен да запазва мълчание пред все по-авторитарния Ердоган, Вашингтон настоява Анкара да свали обвиненията срещу служители от консулството на САЩ, преследвани в Турция. За Анкара спорни теми са отдавна чакащото й искане за екстрадиция на ислямския проповедник Фетхуллах Гюлен, който живее в САЩ, обвиняван от нея за опита за преврат през 2016 г., и американските обвинения спрямо държавната Халкбанк заради нарушаване на санкциите срещу Иран. \"На едно и също мнение сме с президента Тръмп за разрешаването на проблемите и за подобряването на нашите отношения въпреки облаците, надвиснали над двустранните ни връзки\", каза Ердоган пред репортери преди полета си за Вашингтон. \"Постигнали сме значителен напредък по серия въпроси независимо от опитите за бюрократичен и политически саботаж на някои представители, останали от предишната администрация\". Директорът по комуникациите на Ердоган Фахреттин Алтун заяви по-късно: \"Имаме сериозни предизвикателства в нашите отношения със САЩ, но за никое от тях не е невъзможно да бъде разрешено\". За днес главните цели на администрацията на Тръмп са да накара Ердоган да се откаже от плановете да използва системите С-400 и да се съгласи на постоянно прекратяване на огъня в Сирия, каза високопоставен представител на американската администрация. \"Искаме да уредим това\", каза той, имайки предвид тези два въпроса. Ако Турция се съгласи, Вашингтон би могъл да позволи на Анкара да се върне в програмата за изтребителите Ф-35 и да й предложи да подпише търговско споразумение на стойност 100 милиарда долара, казаха двама представители на САЩ. Анкара обаче все още не е дала знак за евентуална крачка назад. \"В дневния ред няма нищо като отстъпване на Турция от покупката на системите С-400\", каза ръководен турски представител. След като през декември миналата година обяви планове да изтегли всичките си войски от Сирия, Тръмп смекчи тези намерения и се съгласи да задържи в североизточната част на страната остатъчни сили. В рамките на този план Вашингтон иска да продължи да работи със Свободните демократични сили в региона, притискайки \"Ислямска държава\" - ход, който не се нрави на Анкара. \"Американските военни, останали при петролните полета в Сирия, също са против духа на случващото се в Сирия\", каза турският представител. \"Подкрепата, която САЩ осигуряват на СЗН, е една от най-големите заплахи за отношенията между двете страни в следващия период. Това ще бъде много сериозно подчертано по време на визитата\", каза той. Въпреки разногласията Анкара запазва надежда, споменавайки топъл телефонен разговор между двамата лидери миналата седмица. \"С личната подкрепа на Тръмп, вярвам, че посещението ще допринесе за превъзмогване на проблемите. Телефонният разговор даде силни индикации за това\", добави представителят. /От БТА/", "date": "2019.11.13", "title": "Тръмп-Ердоган: среща в Белия дом ще поправи отношенията между САЩ и Турция"}
{"url": "https://www.24chasa.bg/novini/article/7865588", "text": "Движението от 36-ти до 38-ми км на магистрала \"Тракия\" в двете посоки се осъществява в една лента поради ремонт на мантинела, информира АПИ и уточнява, че това ще продължи до 17 часа. Ограничено е движението в изпреварващата лента, а трафикът се пренасочва в активната. Шофьорите е необходимо да се движат с повишено внимание и съобразена скорост, като спазват стриктно поставената сигнализация.", "date": "2019.11.13", "title": "Движението от 36-ти до 38-ми км на \"Тракия\" в една лента заради ремонт"}
{"url": "https://www.24chasa.bg/novini/article/7865462", "text": "Софийският апелативен съд спря днес делото за двореца \"Врана\". То е образувано по жалби на Симеон Сакскобургготски и Мария Луиза Хробок срещу решение от 22 август м.г. С него първата инстанция - Софийският градски съд (СГС), призна \"Врана\" за държавна собственост. Делото бе спряно по искане на столичната община и адвокатите на Сакскобурготски и Мария Луиза до произнасяне на Конституционния съд (КС) по питане на съдии от ВКС, отправено през март. Очаква се КС да каже какви са последиците и ефектът от друго негово решение номер 12, взето на 4 юни 1998 г. С него бе обявено, че Законът за отнемане в полза на държавата на имуществото на бившите царе Фердинанд и Борис и техните наследници от 1947 г. противоречи на конституцията. Делото в КС е номер 5 от 2019 г. и е допуснато за разглеждане през май. Случаят с \"Врана\" е второто дело за царските имоти, което се спира докато не излезе решението на Конституционния съд.", "date": "2019.11.13", "title": "Спряха делото за двореца \"Врана\", чакат решение на Конституционния съд"}
{"url": "https://www.24chasa.bg/novini/article/7865660", "text": "\"Спрете атаките си или ще получите още повече удари\" - това предупреждение отправи днес израелският премиер Бенямин Нетаняху към палестинското радикално движение \"Ислямски джихад\", което обстрелва Израел с ракети от ивицата Газа, предаде Франс прес. Премиерът направи това изявление на заседание на своя кабинет по сигурността. Израелската армия увеличи ударите си по позиции на \"Ислямски джихад\", съобщава БТА. Палестинското движение е изстреляло около 250 ракети от Газа по Израел от вчера по данни на израелските въоръжени сили.                                                                                                                                                                                                                                                                                                                                ", "date": "2019.11.13", "title": "Нетаняху: \"Ислямски джихад\" да спре атаките си или ще пострада повече"}
{"url": "https://www.24chasa.bg/novini/article/7865585", "text": "Автомагистралата АП7, свързваща Франция и Испания, продължава да е блокирана близо до Жирона в Испания от каталунски сепаратисти, които вчера и онзи ден я бяха блокирали при границата между двете страни преди да бъдат разпръснати, предадоха Франс прес и Асошиейтед прес. Кадри на испанската телевизия показват десетки души на пътното платно в района на Сант Грегори в провинция Жирона, която е сепаратистка крепост. Издигнати са барикади от дървесни стволове и метални ограждения от магистралата, информира БТА. Демонстрантите протестират срещу осъждането на затвор в средата на октомври на девет каталунски сепаратистки лидери за ролята им в опита за отцепване на Каталуния от Испания през 2017 г. Присъдите предизвикаха множество протести, някои от които прераснаха в насилие, в Барселона и други каталунски градове.", "date": "2019.11.13", "title": "Продължава блокадата на автомагистрала в Испания от каталунски сепаратисти (Снимки)"}
{"url": "https://www.24chasa.bg/novini/article/7865741", "text": "Командването на въоръжените сили на Боливия призна втория заместник-председател на Сената Янине Анес за временен държавен глава и се обяви в нейна подкрепа. Това става ясно от изявление на главнокомандващия генерал Уилямс Калиман, поместено днес във в. \"Пахина сиете\", предаде ТАСС. \"Предвид всички обстоятелства и както повеляват законодателните норми, ние сме на ваше разположение\", заявява армейското командване. В понеделник Анес обяви, че поема функциите на президент, и обеща възможно най-скоро да бъдат произведени нови президентски избори. Това се случи, след като президентът Ево Моралес подаде оставка и замина в изгнание в Мексико. Така дясната сенаторка става втората жена, оглавила Боливия, откакто Лидия Гейлер, управлявала през 1978-1980 г., бе свалена с военен преврат, отбелязва Франс прес. Почти неизвестната 52-годишна адвокатка, критикувала Моралес, се закле във вторник с ръка на Библията и увери, че избори ще има преди 22 януари 2020 г., уточнява агенцията. Наметната с боливийския трибагреник, тя получи поздравления от други парламентаристи, снима се с тях и веднага бе подкрепена от основната фигура в народните протести - Луис Фернандо Камачо. Родена в град Тринидад през 1967 г., Анес е разведена и майка на две деца. Притежава богат политически и парламентарен опит. Юрист по образование, тя е заседавала от 2006 до 2008 г. в учредителното събрание, разработило сегашната конституция на Боливия. Встъпването й в длъжност като временен президент бе посрещнато с радост в родния й Тринидад, в Ла Пас и други боливийски градове. В слово, произнесено от балкона на правителствения дворец Кемадо, тя увери, че вотът на боливийците \"никога вече\" няма да стане жертва на предателство, и поиска минута мълчание за седмината загинали по време на протестите срещу предишното управление.", "date": "2019.11.13", "title": "Военните в Боливия признаха Янине Анес за временен президент"}
{"url": "https://www.24chasa.bg/novini/article/7865771", "text": "НАСА прекръсти най-далечния космически обект, изследван от човечеството, на Арокот, защото предишното му неофициално име Ултима Туле предизвика асоциации с нацизма, съобщиха Асошиейтед прес и АФП. Арокот на езика на индианското племе Поухатан означава \"небе\". \"Името \"Арокот\" отразява вдъхновението от съзерцаването на небесата - каза Алън Стърн, главният учен на мисията \"Нови Хоризонти\". - И замислянето за звездите и световете отвъд нашия\", предава БТА. Името е избрано заради връзката на племето Поухатан с щата Мериленд, където са и институтът по приложна физика на университета \"Джонс Хопкинс\", откъдето се ръководи мисията, и научният контрол на космическия телескоп \"Хъбъл\", открил Арокот през 2014 г. Сондата \"Нови хоризонти\" на НАСА прелетя покрай приличащия на снежен човек Арокот в началото на януари, три и половина години след като изследва Плутон. Тогава този малък космически обект беше наречен неофициално Ултима Туле заради отдалечеността му - на 1,6 милиарда километра от нас. Техническото му обозначение е 2014 MU69. Името Ултима Туле обаче предизвика асоциации с нацизма, макар и да е взето от средновековната литература, в която така се нарича далечен остров. То е използвано и от крайно десни окултисти в Германия през 20-и век като мястото откъдето са арийците. Тяхното общество \"Туле\" се преобразува в нацистката партия на Адолф Хитлер и името остава популярно в крайнодесните кръгове. Така се нарича и шведска музикална група, която прославя \"бялата власт\". Новото официално име беше обявено на церемония на НАСА. Космическата агенция е получила съгласието на племето Поухатан. Сондата \"Нови хоризонти\" вече е към външния край на пояса на Койпер, който е на 4,8 милиарда км от Слънцето. С времето тя ще се присъедини към сондите \"Вояджър\" 1 и 2 в междузвездното пространство.", "date": "2019.11.13", "title": "Прекръстиха най-далечния космически обект, изследван от човечеството, на Арокот"}
{"url": "https://www.24chasa.bg/novini/article/7865762", "text": "Два дни след скока в резултата на крайната десница на парламентарните избори, испанският социалист Педро Санчес сключи споразумение с \"Подемос\" за съставяне на правителство, което все още се нуждае от подкрепата на други сили, за да стане действителност. \"Това е четиригодишно споразумение, докато трае мандатът на парламента. Испания се нуждае от стабилно правителство\", заяви вчера Санчес, няколко месеца след провала на предишни преговори с крайнолявата формация. Ако бъде одобрено, това коалиционно правителство, първото от възстановяването на демокрацията след смъртта на диктатора Франко през 1975 г., ще сложи край на няколко месеца политическа парализа в страна, която е обхваната от хронична нестабилност от края на двупартийния модел през 2015 г. \"С комбинирането на опита на Испанската социалистическа работническа партия и смелостта на \"Подемос\", това правителство ще е най-добрата ваксина срещу крайната десница\", представена в парламента от партията \"Вокс\", заяви генералният секретар на \"Подемос\" Пабло Иглесиас, който е бивш преподавател по политология. Разпределението на постовете и управленската програма на правителството ще се определят на следващ етап. Според медиите Иглесиас ще е вицепремиер. Подписването на принципното споразумение между двете враждуващи формации на испанската левица бе изненада за Испания. След парламентарните избори от април двете партии не бяха успели да се споразумеят за общо правителство, което попречи на Санчес да вземе нов премиерски мандат и направи неизбежни нови парламентарни избори, четвъртите за четири години. Тогава Санчес беше наложил вето на участието на Иглесиас в негов кабинет, а впоследствие заяви по телевизията, че е нямало \"сън да го хваща\", ако \"Подемос\" беше влязла в правителството. Вчерашното им споразумение обещава \"сплотеност и лоялност\" в изпълнителната власт, въпреки че позициите на двете формации по щекотливия каталунски проблем силно се различават. Решението се дължи за засилените позиции на \"Вокс\" \"Това е същинска изненада\", коментира политоложката от университета в Сарагоса Кристина Монхе. \"Въпросът е: \"защо можаха за два часа да направят това, което не можаха за няколко месеца?\" и отговорът е \"скокът на \"Вокс\" и липсата на други алтернативи\", смята тя. Според анализаторите скокът в подкрепата за ултранационалистичната формация, която стана трета политическа сила в страната, затвори вратата пред възможността консерваторите от Народната партия да оставят Санчес да управлява с правителство на малцинството, като се въздържат при вота на доверие в парламента. Рискът щеше да е \"Вокс\" да се позиционира като единствената дясна опозиционна партия. Встъпване в длъжност След като това споразумение е сключено, за социалистите и \"Подемос\" остава да убедят други политически сили да ги подкрепят. В един още по-фрагментиран парламент от предишния, който беше излъчен на изборите през април, социалистите (120 места) и \"Подемос\" (35 места) загубиха позиции и имат общо 155 места, с 10 по-малко от преди. Вот на доверие в парламента няма да е лесно постижим, но е възможен, смята Кристина Монхе. Социалистите биха искали да разчитат на подкрепата на \"Сиудаданос\", чийто лидер Алберто Ривера подаде оставка в понеделник след катастрофалното представяне на изборите, и на други малки партии, за да не зависят от каталунските сепаратисти, предвид напрежението в Каталуния след осъждането в средата на октомври на сепаратистки лидери на затвор за опита им за отцепване през 2017 г. Каталунските сепаратисти и без това отказаха да подкрепят Санчес, който втвърди тона към тях по време на предизборната кампания. \"Сиудаданос\" също отхвърли социалиста. \"Сиудаданос\" не може да подкрепи факта, че Санчес и \"Подемос\" държат юздите на испанското правителство\", заяви партията и призова за \"умерено споразумение\" между нея, социалистите и Народната партия. Инвеститорите пък се тревожат от евентуални мерки на правителство на социалистите и \"Подемос\" срещу банковия сектор, който беляза спад на мадридската борса. Баските сепаратисти (7 места), които заедно с \"Подемос\" подкрепиха идването на власт на Санчес през юни 2018 г., изразиха волята си да бъдат \"конструктивни\". (БТА)", "date": "2019.11.13", "title": "Социалистът Педро Санчес се съюзи с \"Подемос\", за да извади Испания от парализата"}
{"url": "https://www.24chasa.bg/novini/article/7865776", "text": "Окръжна прокуратура – Враца е внесла за разглеждане в съда обвинителен акт срещу Ц.П. (на 28 години) за извършено от нея престъпление по чл. 343, ал. 3, пр. 2, алт. 2, б. „б“, пр. 1 от НК. Обвиняемата Петкова притежава шофьорска книжка, като към датата на деянието имала стаж като водач на МПС три месеца, съобщиха от Прокуратурата. През Великденските празници – април 2018 г., тя посетила родителите си в гр. Монтана и през последния почивен ден - 09.04.2018 г., тръгнала за гр. София с лек автомобил „Ситроен“. На същата дата лек автомобил „Форд“, собственост на фирма „Йоел“ ЕООД, управляван от А.Б., извършвал рутинен курс за превозване на пациенти за хемодиализа в болница в гр. Монтана. В него пътували петима души – М.Й. (на 57 години), А.А., В.Л. (на 67 години), Д.А. (на 61 г.) и С.И. (на 47 г.). Обичайната практика на водача на автомобила била, тръгвайки от гр. Монтана през гр. Криводол, да отиде до гр. Бяла Слатина и след това последователно през селата Соколаре и Оходен, както и гр. Враца. По този начин били вземани всички пътници за предстоящата хемодиализна процедура в гр. Монтана. Около 11:40 ч. управляваният от Б. „Форд“ се движел със скорост 60 км/ч по главен път Е-79, между гр. Враца посока гр. Монтана, след разклона за с. Бели извор и гр. Вършец. В същото време, след голям завой над с. Краводер, на дълъг около 900 м. прав участък на пътя, обвиняемата П. предприела маневра „изпреварване“ на движещия се пред нея автобус, изпълняващ редовен курс по линия Чипровци – София. Младата жена увеличила скоростта на автомобила си до 127,9 км/ч и навлязла в лентата за насрещно движение. Поради рязкото прибиране в първоначалната лента, П. изгубила управление на автомобила, който започнал да „поднася“ и да извършва последователни „завъртания наляво и надясно“. След едно от тях отново навлязъл в насрещната лента за движение. Въпреки опита на водача, превозващ пациенти за хемодиализа, да избегне сблъсъка, отклонявайки управлявания от него „Форд“ към десния банкет, се стигнало до челен удар между двата автомобила. Това станало изцяло в неговата лента за движение. Автомобилът на обвиняемата П. след няколко завъртания, с изпаднал двигател и скоростна кутия и след вторичен удар в предната част на автобуса, се установил в покой. След подаден сигнал на телефон 112 на място пристигнали екипи на МВР и Спешна помощ, които констатирали смъртта на А.Б. и М.Й. Останалите участници в ПТП били транспортирани до МБАЛ в гр. Враца за оказване на специализирана помощ. На следващия ден в болничното заведение починал А.А. Другите пострадали получили различни телесни повреди. Обвиняемата Ц.П. имала счупвания на двете бедрени кости, на лакътя и ключицата, довели до трайно затруднение на движението на съответния крайник. Според извършената в хода на досъдебното производство тройна съдебно автотехническа експертиза именно движението с превишена скорост е довело до загубата на контрол върху управлението на лекия автомобил „Ситроен“ в края на маневрата „изпреварване“ от страна на обвиняемата П. и „зигзагообразното“ движение. То се дължи на субективните й действия с уредите за управление на автомобила (по – рязко завъртане на волана вдясно и вляво) при скорост от 127,9 км/ч. – изключително чувствителна към подобни действия.", "date": "2019.11.13", "title": "Съдят жена, предизвикала тежка катастрофа с трима загинали"}
{"url": "https://www.24chasa.bg/novini/article/7865794", "text": "Жълт код за обилни валежи е в сила в четири области в страната. Това сочи справка на сайта на Националния институт по метеорология и хидрология (НИМХ). Предупреждението е в сила за областите Кюстендил, Благоевград, Смолян и Кърджали. Количествата дъждове в четирите области е 20 л/кв.м.                  ", "date": "2019.11.13", "title": "Жълт код за обилни валежи е в сила в 4 области"}
{"url": "https://www.24chasa.bg/novini/article/7864901", "text": " Лидл България в партньорство с Асоциация „Родители“ и със съдействието на Министерство на образованието и науката стартират инициатива за здравословно и балансирано хранене на децата от 1-ви до 4-ти клас. Свежото ѝ наименование е „Умници гладници“ и има за цел по забавен и интересен начин да представи темата за балансираното хранене в училище. Инициативата ще обхване над 100 училища в областите София, Пловдив и Варна. Първата част на инициативата ще протече под формата на конкурс, в който учителите заедно с децата да създадат забавен и полезен урок за здравословно и балансирано хранене. В него могат да участват всички училища от начален образователен етап в трите области. За да реализират този урок, педагозите разполагат и със специален материал с насоки по темата. Негов автор е проф. Людмила Иванова - преподавател по хранене и диететика в Медицински факултет на СУ „Св. Климент Охридски. Допълнително Асоциация „Родители“ ще проведе серия от информационни срещи, за да запознае учителите с формата на конкурса , сподели Милена Драгийска, главен изпълнителен директор на Лидл България. , каза Яна Алексиева, изпълнителен директор на Асоциация „Родители“. Кулминацията на инициативата е издаването на сборник, съдържащ най-добрите 15 методически разработки, които да бъдат в помощ на учители и родители. Повече информация за инициативата може да бъде намерена на:  .", "date": "2019.11.13", "title": "Лидл България и Асоциация „Родители“ стартират инициатива за здравословно и балансирано хранене на децата в училище"}
{"url": "https://www.24chasa.bg/novini/article/7865989", "text": "Сега, когато германските лидери отговориха на провокативните забележки на френския президент Еманюел Макрон относно бъдещето на НАТО, между Франция и Германия се появи необичайно широк обществен разрив. В основата му лежат лидерските амбиции на Франция, на които Германия се противопоставя, без тя сама да иска да ръководи, пише Леонид Бершидски за Bloomberg. „Ние искаме една силна и суверенна Европа“, посочва външният министър на най-силната европейска икономика Хайко Маас в статия за „Der Spiegel“, като добвя: „Но тя (Европа) ни е необходима като част от една силна НАТО, а не като неин заместител“, предава  . Това не означава само, че Маас има желание да запази трансатлантическия съюз както за Европа, така и Германия, независимо от относителната липса на интерес от страна на президента на САЩ Доналд Тръмп, просто защото Европа не може да се защити без американската помощ днес. Маас настоя, че „когато Европа един ден е в състояние да защити собствената си сигурност, все пак би трябвало да искаме НАТО“. И, директно отговаряйки на идеята на Макрон за подобряване на отношенията с Русия, докато съюзът със САЩ ерозира, Маас заяви, че „Германия няма да толерира никакви специални договорености, както с Москва, така и по каквито и да било други въпроси “, защото това засяга сигурността на Полша и балтийските държави. Това са сериозни твърдения, особено като се има предвид, че са изречени от Маас. Той е член на Социалдемократическата партия, която е по-малко проамериканска и про-НАТО, отколкото Християндемократическия съюз (ХДС) на канцлера Ангела Меркел. Но по въпросите, които Маас посочва в статията си, изглежда, че германското правителство е единно. Меркел също критикува визията на Макрон. „Трябва да сближим страните от европейската част на НАТО\", заяви германският канцлер в редовния си неделен подкаст. По нейните думи проектът на Европейския съюз (ЕС) за защита, известен като ПЕСКО, представлява подход, коренно различен от визията на Макрон. За френския президент ПЕСКО е проект за отбрана на ЕС с акцент върху стратегическия суверенитет, докато за германските политици това е проект за ефективност, насочен към хармонизиране на отбранителната промишленост на европейските страни, намаляване на броя на различните отбранителни системи, използвани от войските на държавите членки, както и централизиране на разработването на нови оръжия и техники, като бойни самолети и танкове. Тази германска визия е в съответствие с Концепцията за рамкови страни, приета от НАТО през 2014 г. Това е механизъм за доброволно сътрудничество в областта на отбраната, изграден около проекти на конкретни държави, като например собствената идея на Германия за координиране на развитието на отбранителните способности или работата на Обединеното кралство. върху многонационални сили за бързо реагиране. Според тази концепция почти всички проекти за сътрудничество, дори и тези, които включват и страни извън НАТО като Швеция и Финландия, могат да се провеждат под шапката на НАТО. Тъй като НАТО предоставя такава гъвкава платформа, често не е очевидно защо са необходими други програми за сътрудничество в областта на отбраната. НАТО и ЕС се съгласиха да координират своите дейности, така или иначе и от докладите за напредъка е това отношение е видно, че то създава много дублиращи се бюрократични дейности, като например кръстосано участие в работни групи. Същите упражнения по програмата получават две различни имена, едно за ЕС и едно за НАТО. Но особено от френска гледна точка, НАТО не е най-добрата платформа за съвместни програми за възлагане на обществени поръчки, тъй като извън нея европейците могат да се предпазят от американската конкуренция. Включването в НАТО означава също и автоматично признаване на лидерската позиция на САЩ в пакта, тъй като Вашингтон има ръководна функция там. Франция, като страната с най-голяма военна мощ в Европа, също обича да упражнява подобно лидерство. Което, може би, дава най-доброто обяснение за Европейската инициатива за интервенция на Макрон. В същото време Германия няма военните амбиции на Франция. Тя харчи по-малко пари за отбрана, тъй като по-високите разходи в това отношение са политически непопулярни. Бойната готовност на Бундесвера остава под съмнение, като цялата тежест на историята от изминалия век продължава да притиска раменете на германските лидери. Именно поради тази причина Берлин вижда по различен начин концепцията за европейската сигурност. „Като страна в централната част на Европа Германия трябва да играе централна, посредническа и балансираща роля както в рамките на Европа, трака и спрямо САЩ“, пише още Маас. „Ако не поемем тази лидерска роля, няма кой друг да ни замести“, добавя още германският политик.", "date": "2019.11.13", "title": "Германия няма да участва в европейската армия на Макрон"}
{"url": "https://www.24chasa.bg/novini/article/7866019", "text": "Сириец, изправен пред съд в Унгария, отрече обвиненията за участие в обезглавявания и други убийства в родината си като член на \"Ислямска държава\" (ИД), предаде Асошиейтед прес, цитирана от БТА. Според прокуратурата 27-годишният сириец, назован само Хасан Ф., е участвал в обезглавяването на религиозния лидер на град Ас Сухнах в провинция Хомс и е взел участие в убийството на поне още 25 души. На процеса, започнал днес, неговият адвокат поиска от съда да отхвърли много от досъдебните показания, уличаващи клиента му, отчасти, защото са направени от хора, които не са били непосредствени свидетели на предполагаемите престъпления. Според обвинителния акт Хасан Ф. е бил командир на малък боен отряд на ИД, отбелязва АП.", "date": "2019.11.13", "title": "Обвиниха сириец от ИДИЛ, участвал в обезглавяването на религиозен лидер, той отрича"}
{"url": "https://www.24chasa.bg/novini/article/7866091", "text": "Любовта към планината отне живота на нашата бивша колежка Лили Тодорова, съобщиха от БТА. Дългогодишен журналист в БТА и бивш главен редактор на \"Вътрешна информация\", тя ще остане като един от най-ярките и колоритни образи, с огромно сърце, неподражаемо чувство за хумор и всеотдайност към работата и хората, съобщават от агенцията. След оттеглянето си от активната журналистическа дейност, тя не спря да се развива и да търси нови начини за развитие. Догодина й предстоеше да завърши докторантура в Богословския факултет, свързана с друга нейна страст - хоровото пеене и църковнославянската музика. Лили е и дългогодишен доброволец в стационара за наркомани и алкохолици в Суходол. В събота тя се отправи на поредния планински преход в любимата й Рила планина. ", "date": "2019.11.13", "title": "Туристката, намерена мъртва в Рила, била дългогодишна журналистка в БТА"}
{"url": "https://www.24chasa.bg/novini/article/7866086", "text": "Турският министър на вътрешните работи Сюлейман Сойлу каза днес на другите държави, че трябва да приберат обратно гражданите си, бойци на \"Ислямска държава\", които са задържани от Турция, предаде ДПА, цитираната от БТА. \"Ако ще се борим заедно срещу тероризма, тогава съжалявам, всеки трябва да се погрижи за собствените си терористи\", каза Сойлу в югоизточния град Ван. Турция \"не е хотел\" за чуждестранни бойци на \"Ислямски държава\", отбеляза Сойлу. Страната започна тази седмица да депортира чуждестранни бойци на ИД. Германия и Нидерландия се съгласиха на репатрирането на \"терористи (от ИД), техните партньори и децата им\", каза Сойлу, като добави, че Анкара очаква същия \"конструктивен подход\" от другите държави. Според германското правителство Турция планира да депортира в петък две германки, които са свързани с \"Ислямска държава\" и които са избягали от лагер в сирийския град Айн Иса. Анкара върна в понеделник един датчанин, докато боец от САЩ е заклещен в буферната зона между Турция и Гърция от понеделник. Отделно предстои да бъдат върнати 11 французи и двама ирландци, бойци на групировката, предаде Анадолската агенция.", "date": "2019.11.13", "title": "Турция очаква другите държави да приемат обратно джихадистите си"}
{"url": "https://www.24chasa.bg/novini/article/7866085", "text": "Училищата в Техеран получиха нареждане да затворят заради опасно високите нива на замърсяване на въздуха, което отново обхваща иранската столица, предаде Франс прес. Губернаторът Анушираван Мохсени-Бандпей съобщи, че ще бъдат затворени детските градини, забавачките и началните училища в столицата, както и в окръзите Гарчак, Поишва и Варамин. \"Индексът на чистота на въздуха за Техеран показва нездравословни равнища за уязвимите групи\" от населението, заяви Мохсени-Бандпей, цитиран от държавната агенция ИРНА и БТА. Средната концентрация на замърсяващи частици е 133 микрограма на кубически метър в Техеран и достига 150 микрограма в 10 района. Препоръчаните от Световната здравна организация нива на вредни частици във въздуха са максимум 25 микрограма на кубически метър средно за 24-часов период. Издадени са нареждания децата, бременните жени, хората от третата възраст и страдащите от сърдечносъдови или дихателни болести да не излизат от дома си. В Техеран много хора носеха респираторни маски в сутрешния пиков час по автобусните спирки в задръстените от коли улици в южната част на града. Според представител на здравното министерство замърсяването причинява близо 30 000 смъртни случая годишно в Иран, който е с население 80 милиона души. Всяка зима замърсяването на въздуха достига пикови стойности в Техеран, който е разположен на надморска височина между 1400 и 1800 метра, заради явлението термична инверсия, при което студеният въздух по високите места пречи на топлия и замърсен въздух да се отдели. Според ирански медии замърсяването в Техеран, където задръстванията по пътищата са нещо обичайно, се дължи основно на отделяните автомобилни газове.", "date": "2019.11.13", "title": "Опасно високи нива на мръсен въздух в Техеран, затвориха училища"}
{"url": "https://www.24chasa.bg/novini/article/7865019", "text": "Китай е заделил 830 милиона юана (около 120 милиона долара) за смекчаване на последиците от сушата и гарантиране на земеделското производство, съобщи Министерството на финансите във вторник. 605 милиона юана от средствата ще се използват за смекчаване на сушата и осигуряване на водните доставки в провинции Анхуей, Фудзиен, Дзянси, Хънан, Хубей и Хунан, както и района на Чунцин, посочва още Министерството, съобщава  Останалата част ще бъде разпределена на осем провинции като помощни средства, където има случаи на бедствия като наводнения, земетресения и свлачища. Поради високите температури и липсата на валежи, сушата в районите по протежението на река Яндзъ, като Анхеуй, Дзянси, Хубей, Хунан и Чунцин, продължава. Централното правителство стартира серия от механизми за спешно реагиране от 4-", "date": "2019.11.13", "title": "Китай отпуска 830 милиона юана за справяне със сушата"}
{"url": "https://www.24chasa.bg/novini/article/7866128", "text": "е преминала добре според официалните данни, предава ORF, най-голямата обществена медия в Австрия. 64-годишният политик ще може да напусне интензивното отделение още в рамките на деня, един ден след тежката операция, на която бе подложен, заяви говорителят му в Брюксел, предава  . Кога Юнкер може да възобнови работата зависи от това колко бързо ще се възстанови.", "date": "2019.11.13", "title": "Юнкер се възстановява след операцията за аневризъм"}
{"url": "https://www.24chasa.bg/novini/article/7866106", "text": "Семейство е приютило 24 коали, оцелели от горските пожари, които опустошават източното крайбрежия на Австралия, пише в. \"Дейли стар\". Пол и Кристийн Маклауд са превърнали дома си в Тарий, щата Нов Южен Уелс, в спешно временно убежище за симпатичните създания, останали без подслон заради огнената стихия. Съпрузите се опитват да спасят възможно най-много коали, след като пожарът отне живота на около 350 техни събратя. Всекидневната на семейство Маклауд е пълна с коали, които се възстановяват от премеждието, сгушени в кошници за пране. Много от тях са със сериозни изгаряния и се нуждаят от лечение, съобщава БТА. Сред най-пострадалите коали, приютени в дома на семейство Маклауд, е мъжки екземпляр, наречен Сути. Козината на животното е опърлена, всичките му лапи, муцунката и ушите са обгорели. Спасителите му полагат необходимите грижи за Сути и очакват дали той ще реагира на лечението. Добрата новина е, че животното възвръща апетита си и похапва листа от евкалипт. Друга коала, на която съпрузите са дали името Джуди, също е с опърлена козина, но за разлика от Сути се е разминала със сериозни изгаряния. За сметка на това женската страда от хламидия, която може да е фатална, ако не се лекува. \"Джуди е извадила късмет, но предстои да разберем как ще реагира на лечението за хламидия\", казва Кристийн Маклауд.", "date": "2019.11.13", "title": "Семейство приюти 24 коали, оцелели от пожарите в Австралия (Видео)"}
{"url": "https://www.24chasa.bg/novini/article/7866223", "text": "Министърът на отбраната Красимир Каракачанов ще открие паметника на Девета пехотна Плевенска дивизия в Плевен в събота, съобщиха от пресцентъра на министерството на отбраната. Мемориалът е първият от такъв мащаб, издиган през последните 75 години и посветен на една от най-големите победи на Българската армия през Първата световна война – битката при Дойран. На тържествената церемония ще присъстват и представители на ръководството на Щаба на отбраната, командири на видовете въоръжени сили, представители на местната власт, депутати, дарители, членове на инициативния комитет за издигане на паметника. Тържествата в Плевен ще започнат в 10,45 ч. на площад „Възраждане“ с изпълнения на военни духови оркестри и демонстрация на строеви хватки с оръжие. В 11,30 ч. участниците ще се отправят към площад „Свободата“, където в 12 ч. ще се състои официалният ритуал по откриване на паметника на Девета пехотна Плевенска дивизия. Мемориалът представлява архитектурно художествена композиция от пет скулптури - на ген. Владимир Вазов и четирима от неговите войници. Министърът на отбраната Красимир Каракачанов е патрон на инициативата за изграждането на паметника. Министерството на отбраната активно участва в осигуряването на финансови и материални средства за изработване на скулптурните композиции. С лични дарения се включиха и народни представители, общественици, политически партии и граждани, в това число и министърът на отбраната Красимир Каракачанов. *** През годините са правени няколко опита да бъде изграден паметник за увековечаване на подвига на българския войник в битката при Дойран. През 1936 г. в гр. Плевен е учреден Инициативен комитет за изграждане на паметник на героите от 9-а пехотна Плевенска дивизия. Изготвен е проект, започва усилено събиране на средства. Военновременната обстановка в страната, както и последвалите драматични събития около и след 9 септември 1944 г. осуетяват намеренията на плевенската общественост. Събраните средства за паметника изчезват безследно. През 2000 г. е взето решение за издигане на паметник, но липсата на достатъчно финансови средства принуждава организаторите да се задоволят само с поставянето на паметна плоча в района на паметника на 4-и пехотен Плевенски полк. На 16 март 2018 г. под патронажа на министър Каракачанов бе създаден Инициативен комитет „Героите на Дойран“ за изграждането на паметник, във връзка със 100-годишнината от битката при Дойран и края на Първата Световна война. Проектът бе утвърден от Областната комисия „Военни паметници“, съгласно Закона за военните паметници. Макет на проекта мина и на обществено обсъждане в гр. Плевен, като получи пълно одобрение. *** Първата световна война (1914 – 1918) е кулминацията на усилията на българския народ за освобождение на останалите под чужда власт български земи и обединението на разпокъсаната ни Родина. От 1915 г. до 1918 г. Българската армия се сражава на два фронта срещу войските на световни империи като британската, френската,руската и повечето балкански страни. Извоювани бяха славни победи, не бе загубена нито една битка и не бе пленено нито едно българско бойно знаме. Едно от най-героичните сражения през Първата световна война, увенчано с категоричността на успеха и изписано със златни букви в световната военна история, е Дойранската епопея. Девета пехотна Плевенска дивизия, добре подготвена и изкусно ръководена от ген. Владимир Вазов, през 1918 г., извоюва блестяща победа, запазвайки честта на Родината в края на войната. Подвизите на българските офицери и войници по фронтовете са безпримерни, но над 100 хиляди от тях никога не се завърнаха по родните места, а гробовете им са безкръстни, останали извън пределите на Отечеството. В памет на падналите герои българският народ веднага след войната започва да изгражда военни паметници и мемориали в градове и села, за да достигнат те над 3000 в наши дни.", "date": "2019.11.13", "title": "Каракачанов ще открие паметника на Девета Плевенска дивизия"}
{"url": "https://www.24chasa.bg/novini/article/7866226", "text": "Обикновено мнозинството и правителството гледа на бюджета като на счетоводство. Даже определихте бюджета като взел-дал. Предлагаме ви друг подход на дискусия за бюджета. Не този, който казва „има Х количество пари, нека да видим как да ги раздадем и разпределим, а обратно”. Имаме ето тези проблеми в държавата, нека да видим как да ги решим. Да започнем с най-наболелите въпроси, по някои от които мисля, че сме единодушни. Тези въпроси, които ще поставя на вашето внимание касаят най-много българските граждани. Питаме се дали се решават те през бюджета и отговорът ни е - не. Първо демографската криза. Всички сме единодушни, че това е огромен проблем за България, без оглед на политическите и партийните ни различия. Решава ли бюджетът с мерките, които предлага този проблем, или поне започва ли да го решава? Не, изобщо. Няма политика за децата. Няма политика за младите семейства, няма политика за увеличаване на продължителността на живота и политика към възрастите хора. Детските остават същите, за младите няма никакви стимули за отглеждане на деца, за започване на бизнес. За възрастните хора се предвижда само увеличение на пенсиите с 6 %, които сами разбирате, че не са достатъчно. Разбира се, ние както винаги ще предложим своята алтернатива, като семейно подоходно облагане, за да подпомогнем младите хора, които работят и отглеждат деца, помощи за второ и трето дете на работещи родители, учебник за един предмет, за един клас до 12 клас, безплатен за цялата страна, както и преизчисляване на всички пенсии. Това заяви лидерът на БСП Корнелия Нинова от парламентарната трибуна, съобщиха от пресцентъра на БСП. Вторият проблем, за който мисля, че сме единодушни, че е огромен за България, е здравеопазването. Решава ли се той през бюджета за 2020 г? Не. Отпускате нови 500 млн. лв. , но няма гаранции, че те ще стигнат до медицинските сестри и ще има увеличение на заплатите им, няма гаранции за стабилизирани на държавните и общински болници, остават доплащанията на пациентите, дори на такива, които са се осигурявали цял живот. Разбира се, че ние ще предложим тук алтернатива – покриване на разходи на държавните и общински болници, те да не са търговски дружества, наредба за определяне на базова заплата на медицинския персонал. Третият приоритет за всички ни, включително го чухме от министъра, са доходи и бедност. Решава ли бюджетът този въпрос? Не, не го решава. Увеличават се с 10% доходите в бюджетната сфера, но 2 млн. българи остават под прага на бедност и това са предимно възрастни и млади хора. За пенсионерите, много от които остават под прага на бедност, увеличението е само със 6% на пенсиите. Ние предлагаме преизчисляване на всички пенсии и ще внесем предложението си между първо и второ четене. Мерките в бюджета не само не са достатъчни, те задълбочават проблема с бедността, отварят ножицата между бедни и богати и гарантират увеличаване на неравенството. Четвъртият проблем - образованието. Какво прави бюджетът за тази сфера? Добра мярка е увеличаването на заплатите на учителите, но нищо подобно няма да се случи с учените, работещите в университетите, младите кадри на БАН, а науката е тази, която може да гарантира растежа на икономиката. По-лошото е, че продължава принципът парите следват ученика. Колкото и пари да наливате там - \"парите следват ученика\" означава училищата в малките населени места да бъдат закривани, защото няма деца. След като те отидат да учат в големите градове, родителите им ще ги последват и ще задълбочите проблема с обезлюдяването и регионалните различия. Най-важният пети въпрос - икономика. Какво се прави за икономиката? В бюджета няма никакви стимули за икономиката, каквото и да говори министърът на финансите. Без увеличаване на доходите няма да има ръст в потреблението. Без увеличаване на капиталовите разходи няма да има ръст в БВП. При положение, че в европейски държави и други наши основни партньори като например Германия, Италия, Турция икономиката върви надолу, това неминуемо ще се отрази и на България, колкото и да си заравяте главата в пясъка. Правителството не само не прави нищо, но свива капиталовите разходи. Поради неизпълнение на капиталовата програма в последните години нямаме сериозен ръст на БВП. По данни на Министерство на финансите между 2009 г. и 2017 г. в бюджета са планирани капиталови разходи в размер на 48 млрд. лв. Знаете ли колко са изпълнени? 38 млрд. лв., а ако оставащите 10 млрд. лв. бяха инвестирани в българската икономика през тези 8 години, то БВП следваще да е с 30 млрд. лв. повече. Това щяха да са средства, които да послужат за социални политики, реинвестиции и други. Това означава и че БВП още в края на 2017 г. трябваше да надхвърли 131 млрд. лв., а на глава от населението да бъде 9000 евро, с което ще надминем Румъния. Свиването и ограничаването на капиталовите разходи в продължение на 10 години от страна на правителствата на Борисов води до невъзможност за по-голям ръст в БВП. За съжаление и за 2020 г. правите същото. Ето защо ние оценяваме Бюджет 2020 като бюджет на застоя и между първо и второ четене ще внесем нашия алтернативен бюджет - на развитието.", "date": "2019.11.13", "title": "Нинова: Бюджет 2020 на правителството е на застоя. БСП ще предложи бюджет на развитието"}
{"url": "https://www.24chasa.bg/novini/article/7866037", "text": "За 21-ва поредна година днес България отбелязва Световния ден на Географските информационни системи (ГИС) в София хотел Балкан. Престижното събитие беше официално открито от Росен Желязков, министър на транспорта, информационните технологии и съобщенията, Мария Габриел, еврокомисар \"Иновации и младеж\" в Европейската комисия, Джъстин П. Фридман, заместник-посланик на САЩ в България, Красимир Живков, заместник-министър на околната среда и водите и Евгения Караджова, управител на ЕСРИ България – водещата компания в сферата на ГИС у нас и официален организатор на форума в страната. В рамките на официалното откриване министър Желязков подчерта ключовата роля на Географските информационни системи за развитието на различни сектори на икономиката.   каза министър Желязков. Той също така припомни, че Министерството на транспорта, информационните технологии и съобщенията през тази година завърши голям ГИС проект „Единна информационна точка“, където са събрани огромни масиви от данни за електронните съобщителни мрежи и физическата инфраструктура на страната, което подпомага не само по-ефективното планиране, но и по-доброто управление на обществените ресурси. , коментира заместник-министър Живков в рамките на официалното откриване. МОСВ е сред първите институции в България, които са внедрили Географски информационни системи в практиката си. ГИС технологии се използват за създаване на информационна система за защитените територии НАТУРА 2000 в страната, както и за управление на водните ресурси, за нуждите на природните и националните паркове, борбата с наводненията и други, отбеляза заместник-министър Живков. В момента Министерството на околната среда и водите разработва проект за управление на водите на река Искър в реално време, който се явява пъpвa фaзa нa Haциoнaлнaтa cиcтeмa зa yпpaвлeниe нa вoдитe в peaлнo вpeмe в Бългapия, подчерта той. Световният ГИС Ден продължи с пленарна сесия, в рамките на която Адриано Баптиста, директор „Операции“ в Сателитния център на Европейския съюз и Франциско Нобре, заместник-председател на Европейската асоциация на спешните повиквания (112) споделиха своя международен опит и демонстрираха иновативни ГИС приложения на двете организации за анализ, планиране и взимане на информирани решения за нуждите на сигурност, управление при кризи, търсене и спасяване, спешни повиквания 112 и правоприлагане. Световният ГИС Ден продължава със семинарната част, където ще бъдат представени ГИС проекти, изпълнявани в различни сфери през последната година в България. Основен акцент в тази част от програмата ще бъде участието на Златина Николова, началник отдел „Широколентови технологии и приложения“ и Даниела Пешева, и.д. директор на дирекция „Информационни технологии” в МТИТС, които ще демонстрират на живо ГИС базираната платформа „Единна информационна точка“. Илияна Тодорова, директор дирекция „Управление на водите“ в МОСВ ще покаже изпълнявания в момента проект за изграждане на Информационна система за управление на водите в басейна на река Искър (СУВ-БРИ) като първа фаза на Национална Система за Управление на Водите в Реално Време (НСУВРВ). В сферата на сигурността, Младен Петров, директор на дирекция КИС в Министерството на вътрешните работи ще представи използваните от ведомството съвременни ГИС приложения за наблюдение, анализ и управление в реално време в полза на обществото. Друг основен акцент в програмата ще бъде прилагането на ГИС за справяне с предизвикателствата пред местното самоуправление и териториално планиране, където участие ще вземат Таня Христова, кмет на Община Габрово, както и представители на Визия за София. По-късно днес, oт 18:30 часа в зала „Роял” на София хотел Балкан на тържествена церемония ще бъдат връчени годишните награди за специални постижения в областта на Географските информационни системи. Номинираните ще се борят в общо четири категории – „Държавна администрация“, „Местно самоуправление“, „Частен сектор“ и „Наука и образование“. В рамките на церемонията по награждаване ще бъдат връчени и отличията в Националния конкурс за карти „Истории, проекти и мечти върху карта“.", "date": "2019.11.13", "title": "Информация за над 27 000 км от съществуващата инфраструктура в България вече се поддържа цифрово в ГИС платформа „Единна информационна точка“"}
{"url": "https://www.24chasa.bg/novini/article/7866242", "text": "Екоактивистката Грета Тунберг ще плава от САЩ до климатичната среща на ООН в Испания на стоп с катамаран, предаде Би Би Си. 16-годишното шведско момиче планираше да пътува до Чили, но страната се изтегли от домакинството на събитието COP25 заради протестите в латиноамериканската страна, предава  . Във Фейсбуктя написа, че е „много щастлива да съобщи, че ще успее да стигне за срещата в Мадрид“, която започва на 2 декември. Тунберг отказва да ползва самолети заради ефекта от тях върху околната среда и през август пое от родината си с яхта към САЩ, където обикаля с влак или с електромобил, зает от Арнолд Шварценегер. „Предложиха ми да ме хвърлят от Вирджиния (до Испания) с френския катамаран „Ла Вагабонд“ с австралийците Райли Уитлъм и Елайна Караусу и с англичанката Ники Хендерсън“, която е професионален мореплавател, написа още момичето. Плавателният съд използва соларни панели и хидрогенератори.", "date": "2019.11.13", "title": "Грета Тунберг ще пътува на стоп с катамаран от САЩ до Испания"}
{"url": "https://www.24chasa.bg/novini/article/7866229", "text": "Правителството на премиера Виктор Орбан е приело Унгария да плати глоба от от повече от 500 милиарда форинта (около милиард и половина евро), вместо да прави цялостно разследване за лошо управление на средствата, получавани от ЕС. Санкцията се равнява на около 2 процента от брутния вътрешен продукт на страната, ако се изплати за една година. Властите в Будапеща, известни с категоричното си несъгласие достъпът до евросредства да бъде обвързван със спазване върховенството на закона, още не са реагирали на новината на \"Ройтерс\". Информационната агенция я откри в документ с писмени отговори, подготвен от екипа на Йоханес Хан - еврокомисаря за европейската политика за съседство и разширяване. Текстът е подготвен за заседанието в понеделник на комисията по бюджетен контрол на Европейския парламент и публикуван след края на заседанието, предаде \" . От отговора се разбира, че сумата - макар и голяма за такава икономика - представлява 10% от размера на всички вече сключени договори, в които са засечени нередности от новата система за установяване на неефективно управление и контрол. Питането на евродепутатите към Хан не е конкретно за Унгария, макар че нейният случай, свързан с конкретна оперативна програма, е поводът. \"Тъй като не сме започнати отблизо с този механизъм, би било добре да научим дали той се използва често и ако това е така в кои страни членки и за кои оперативни програми Европейската комисия е взела решение за глоба с цел възстановяване на част от ресурсите на ЕС? Какви са мотивите зад решение да се наложи такава санкция?\" Отговорът на Хан е, че връщането на фиксиран размер от раздадените средства от финансовата рамка 2014-2020 г. вече е било налагано (и прието) на Хърватия и на германската провинция Саксония-Анхалт, като той варира между 5% и 100%. В случая с Унгария е бил извършен т.нар. хоризонтален одит на обществени поръчки, \"в който са установени сериозни недостатъци във функционирането на системите за управление и контрол на процедурите\". От унгарските власти е било поискано да направят едно от двете неща: - анализ на всички договори по всички оперативни програми и установяване дали са налице същите нередности, установени от одиторите на Европейската комисия, след което да приложат необходимите финансови корекции спрямо договорите, засегнати от нередности - прилагане на 10% финансова корекция върху всички договори, сключени при недостатъчни контрол и управление. \"След различните наказателни мерки и спиране на плащания от Генерална дирекция \"Регионална и селищна политика\" (DG REGIO) към Европейската комисия на значителен брой унгарски програми властите на страната избраха прилагането на 10% финансова корекция. В допълнение бяха приложени и други подобни финансови корекции в Унгария: - 23% от рамковото споразумение за водния сектор по оперативна програма \"Околна среда и енергийна ефективност\" заради нередности с обществените поръчки - 10% корекция в оперативната програма за териториално и селищно развитие заради нередности в процеса на подбор на финансираните проекти (бел.ред. - това е специфична програма за Унгария, обединяваща няколко оперативни програми с цел по-ефективното им прилагане в 6 региона; размерът ѝ е над 16% от всички структурни фондове, отпуснати от ЕС за страната). Санкциите в Хърватия и Саксония-Анхалт са били заради установяването на слабости с проверката на отчетените разходи по обществени поръчки. Слабостите са проявени от трети структури, които е трябвало да свършат тази работа, а властите, управляващи проектите - да контролират, че тя е свършена качествено. Депутатите от комисията за контрол над бюджета питат отделно и дали подобни глоби с фиксиран размер са адекватна санкция при злоупотреби с обществени поръчки. Комисията отговаря, че в такива случаи \"е невъзможно да се определи точно размерът на финансовите последици поради естеството на нередностите\". \"Нередностите при обществени поръчки имат потенциален преюдициален (бел.ред. - т.е. преди да се е стигнало до съдебен процес) ефект върху конкуренцията и поради това може да накарат някои компании да не участват в процедурата. Това косвено може да се отрази на нивото на цените и качеството, предложени от кандидатите. Финансовите последици от подобно въздържане не могат да бъдат прецизно установени, защото няма как да знаем какви цени биха предложили подобни кандидати, ако бяха участвали. Поради това се прилага фиксирана санкция върху засегнатите разходи, взимайки предвид естеството на нередностите и колко сериозни са те.\" След това комисията обяснява, че стандартният размер на такива глоби е определен с регулация за обществените поръчки от тази година (C(2019) 3452, 14.5. 2019), в която инструкциите следват принципите на пропорционалност и равнопоставеност. Глоби могат да се налагат и в случаи на установени сериозни недостатъци в начина, по който действат системите за управление и контрол в страна член, без да е задължително да е доказан някакъв конкретен случай. Националните правителства имат възможност да докажат, че действителният размер на нередностите е по-малък от преценката на Европейската комисия. Но по правило страните предпочитат да приемат плащането на санкция, тъй като с нея са свързани по-малко административни разходи, процедурата приключва по-бързо и отново има достъп до евросредствата. Европейската комисия припомня, че има санкциониране и на конкретни проекти, особено ако те са много големи.", "date": "2019.11.13", "title": "Унгария с €1.5 млрд. глоба вместо да разследва начина на използване на еврофондовете"}
{"url": "https://www.24chasa.bg/novini/article/7866292", "text": "Групата на социалистите в Европейския парламент съобщи, че са постигнати отстъпки по исканията за промяна на наименованието и разпределението на задачите в новата Европейска комисия. Новоизбраният председател на ЕК Урсула фон дер Лайен е приела да промени названието на отговорностите на бъдещия гръцки еврокомисар Маргаритис Схинас. Той ще отговаря не за \"защитата\", а за \"опазването\" на европейския начин на живот, предаде БТА. Еврокомисарят от Люксембург Никола Шмит (Партия на европейските социалисти, ПЕС) ще получи разширени правомощия и ще отговаря не само за заетостта, а и за социалните права. Въвежда се незначителна промяна в наименованието на отговорностите на литовския еврокомисар за околната среда Виргиниюс Синкявичюс. Италианският комисар Паоло Джентилони (ПЕС) ще получи правото да съгласува всички действия на останалите си колеги в ЕК по изпълнението на целите на ООН за развитие. За да бъде справедлив, икономическият преход трябва да бъде наблюдаван не само чрез ръста на макроикономическо равнище, а и с отчитането на личното благосъстояние и усилията за опазване на околната среда, пояснява председателят на групата на социалистите в ЕП Ираче Гарсия. Говорител на Фон дер Лайен заяви, че винаги са възможни уточнения в отговорностите на еврокомисарите. Той добави, че Фон дер Лайен все още се надява новата комисия да успее да встъпи в длъжност на 1 декември. Фон дер Лайен е уверена, че след насрочените за утре изслушвания пред ЕП, новите кандидати за еврокомисари от Унгария, Румъния и Франция ще получат подкрепа. Досега няма отговор на нито едно от двете писма на Фон дер Лайен до Лондон с искане за изпращане на британски кандидат за еврокомисар, уточни говорителят.", "date": "2019.11.13", "title": "Урсула фон дер Лайен отстъпи пред искания\nна социалистите в ЕП"}
{"url": "https://www.24chasa.bg/novini/article/7866852", "text": "Стана ясно кои са  . Информацията за извършените арести все още е оскъдна, предава  . Рано сутринта  са били атакувани имотите на членовете на бандата на Атанас М. – Яшката във врачанския квартал \"Кулата\". 52-годишният мъж от дълги години се занимава с трафик на жени и склоняването им към проституция. Седем души са задържани до момента, като сред тях са и неговите момчета Рунти и Йордан. Обискирани са къщите, в които живеят заподозрените мъже, както и имоти, в които са работели някои от жените. Групата има проститутки, които работят не само в част от европейските държави, а и в страната. Официална информация за проведената акция и задържаните лица се очаква едва през следващите дни.", "date": "2019.11.13", "title": "Стана ясно кои са задържаните при спецакцията на ГДБОП във Враца"}
{"url": "https://www.24chasa.bg/novini/article/7866347", "text": "Руcия c oгрoмнитe cи ядрeни рeзeрви e в cъcтoяниe дa унищoжи тeритoриятa нa CAЩ нaй-мaлкo \"дeceт пъти\". Тoвa пишe китaйcкoтo издaниe Sоhu. В cтaтиятa ce кaзвa, чe Руcия рaзпoлaгa c ядрeни бoйни глaви, cрeдcтвa зa тяхнoтo дocтaвянe, cтaртoви плoщaдки зa ядрeни oръжия, включитeлнo caмoлeти Ту-160, бaлиcтични рaкeти cъc cтрaтeгичecкo прeднaзнaчeниe, кaктo и плoщaдки зa изcтрeлвaнe нa бaлиcтични рaкeти c мoрcкo бaзирaнe oт ceриятa \"Бoрeй\". Издaниeтo cмятa, чe Руcия прoдължaвa дa ce \"държи cурoвo\" пo oтнoшeниe нa CAЩ, \"дoвeждaйки aмeрикaнcкитe влacти дo cъcтoяниe нa вцeпeнeниe\". \"Пoлoжeниeтo в cвeтa e тaкoвa, чe влияниeтo нa CAЩ нaмaлявa, a Руcия в бъдeщe мoжe дa възcтaнoви прeвъзхoдcтвoтo cи\", oтбeлязвaт aвтoритe нa cтaтиятa, предава  . Cпoрeд китaйcкaтa мeдия CAЩ мoгaт дa \"нaнecaт удaр\" cрeщу Руcия във връзкa c рaзнoглacиятa зa cитуaциятa в Cирия и Укрaйнa. Вeрoятнocттa oт oтвeтeн удaр oбaчe възпирa aмeрикaнцитe, прeдaдe Nеws.bg. Cпoрeд aвтoритe нa cтaтиятa cтрaнитe члeнки нa НAТO трябвaлo дa бъдaт мнoгo внимaтeлни при изпoлзвaнeтo нa cилa, тъй кaтo тoвa мoжeлo дa \"дoвeдe дo кaтacтрoфa\".", "date": "2019.11.13", "title": "Китайско издание: Русия може да унищожи САЩ десет пъти"}
{"url": "https://www.24chasa.bg/novini/article/7866305", "text": "Министър Аврамова докладва на заседанието на Министерския съвет относно предприетото до момента от страна на ръководеното от нея ведомство. Тя изтъкна, че вече е сформирана работна група, която да направи анализ и да излезе с предложения за решения на въпроса. Премиерът Борисов разпореди комисията да работи в по-съкратени срокове от първоначално заложените, за да може да има решение максимално бързо. Бойко Борисов: Аврамова, свържи се с кмета на Перник и вижте по язовир „Студена“ какво е положението. Петя Аврамова: Мога да докладвам какво съм предприела. Бойко Борисов: Да. Петя Аврамова: Вчера с моя заповед сформирах работна група, която да анализира на място през цялата година, 2019 г., притока и оттока от язовира, работата на ВЕЦ-а, консумацията, както и ремонтните дейности, които извършваме и които се извършват от водолази под вода на язовирната стена. Тази работна група до 10 дни ще има доклад с констатациите и предложения за решения на въпроса, така че тя стартира работа от днес. В нея влизат експерти от ВиК дирекцията ни и от вътрешния одит на министерството. Бойко Борисов: Съкрати срока, защото ще влязат в режим на водата. Не е добре. И виж това предложение, което има, да се докара от резервен язовир вода. Важно е да работите в пълен синхрон и в координация с местните власти, за да се реши въпросът максимално бързо. Петя Аврамова: Да. Ще се чуя днес с кмета.", "date": "2019.11.13", "title": "Борисов нареди на министър да помогне на кмета на Перник за водата (Стенограма)"}
{"url": "https://www.24chasa.bg/novini/article/7866615", "text": "14 политически партии, коалиции от партии и инициативни комитети пресрочиха задължението да премахнат навреме агитационните си материали, съобщават от Столичната община. В изпълнение на чл. 186 от Изборния кодекс, Столичният инспекторат извърши проверка на територията на Столичната община за непремахнати агитационни материали след края на проведените на 3 ноември избори за кмет и общински съветници. Установи се, че 956 афиши, плакати, листовки и други видове агитационни материали, все още стоят непремахнати. Най-голям брой предизборни плакати са оставили ПП \"Атака\" - 358 бр. в районите \"Младост\", \"Студентски\", \"Слатина\", \"Красна поляна\" и \"Надежда\". Втори по брой нарушения са БСП за България със 184 броя. Следват ПП ВМРО със 76 броя, ПП Демократична България - 59 бр., коалицията ГЕРБ /СДС - 32 бр, ПП МИР - 19 и други. От инициативния комитет за издигане на Георги Миланов за кандидат за кмет на район \"Красна поляна\" все още не са почистили 89 броя плакати, а от комитета издигнал Мая Манолова за кмет на Столичната община - 75 бр. на територията на районите \"Връбница\", \"Красна поляна\" , \"Надежда\" и \"Овча купел\". Най-много налични агитационни материали на различни участници в изборите има в районите \"Красна поляна\" /226 бр./, \"Студентски\" /175 бр./, \"Младост\" /152 бр./ и \"Връбница\" - /110 бр./. За всички установени нарушения са съставени констативни протоколи. Предстои да бъдат съставени актове за административни нарушения. Предвидените в изборния кодекс санкции са от 1000 до 5000 лв.", "date": "2019.11.13", "title": "14 партии и коалиции не премахнали агитационните си материали"}
{"url": "https://www.24chasa.bg/novini/article/7866661", "text": "Административният съд в Добрич отхвърли искането на партия \"Воля\" повторно да бъдат броени бюлетините от вота за общински съветници в областния град. Съдът не допусна по делото, на което бе даден ход, да бъде изготвена и съдебно-математическа експертиза за резултатите от изборите, съобщиха от БТА. В жалба до съда от \"Воля\" твърдят, че в 88 протокола на секционни избирателни комисии са допуснати множество нарушения - зачерквания и поправки, липса на информация, както и на подписи от всички членове на секциите, което хвърля съмнение върху резултатите от вота. Според партията основание за оспорване на изборните резултати дават и отчетените от Общинската избирателна комисия /ОИК/ 18 на сто от всички пуснати бюлетини за общински съветници като недействителни. От окръжната прокуратура, както и общински съветници и представители на партии и местни коалиции като заинтересовани страни по делото, заявиха, че жалбата е неоснователна, а решението на ОИК е законосъобразно. В новия общински съвет в Добрич са представени шест партии и коалиции - ГЕРБ/СДС/, ДБГ/ДБГ, НДСВ,Съюз на свободните демократи,Глас народен/, БСП за България,ВМРО-БНД, НФСБ/АБВ, ЗС \"Александър Стамболийски\", ЗНС/ и ДПС. Съдът обяви, че ще се произнесе по жалбата на \"Воля\" за отмяна на решението на ОИК за избора на общински съветници в Добрич в законоустановения срок.", "date": "2019.11.13", "title": "Съдът отхвърли искането за повторно преброяване на бюлетините в Добрич"}
{"url": "https://www.24chasa.bg/novini/article/7866695", "text": "Парламентът прие на първо четене Законопроекта за държавния бюджет на Република България за 2020 г. със 126 гласа \"за\" и 92 \"против\". В него се съдържа предложеният от правителството бюджет на съдебната власт за следващата година, предаде БТА. От БСП и ДПС определиха държавния бюджет за догодина като \"повече от същото\", цитирайки думи на председателя на бюджетната комисия Менда Стоянова /ГЕРБ/. Левицата оцени проекта като \"бюджет на застоя\", а от ДПС отправиха критики, че в него липсват реформи, и предложиха дебат за диференцирано ДДС като лост за икономическо развитие. От ГЕРБ посочиха, че Бюджет 2020 е съобразен с приоритетите на правителството и е поредното спазено обещание към българските граждани, той е изпълним и предвидим и гарантира спокойствие на бизнеса и на хората. Според \"Воля\" проектобюджетът е инерционен, но от групата заявиха, че, като отговорни и последователни, ще го подкрепят, както са подкрепили и миналогодишния. Лидерът на БСП Корнелия Нинова посочи, че ще внесат между първо и второ четене \"алтернативен бюджет на развитието\". \"Първо демографската криза. Решава ли бюджетът с мерките, които предлага, този проблем. Не, изобщо\", коментира Нинова. Тя отбеляза, че няма политика за децата, за младите семейства, за увеличаване на продължителността на живота, детските добавки остават същите. Нинова посочи, че се отпускат допълнителни пари за здравеопазване, но няма гаранция, че те ще стигнат до медицинските сестри за увеличаване на техните заплати. Мерките, предложени в бюджета, не само не са достатъчни, те разтварят ножицата между бедни и богати и увеличават неравенствата, коментира тя. В бюджета няма никакви стимули за икономиката, посочи още Нинова. Колкото и сега да си заравяте главата, кризата ще дойде, предупреди тя. Заместник-председателят на ПГ на ДПС Йордан Цонев коментира, че с този бюджет повече от 3 процента растеж не може да се постигне, но, по думите му, това не е догонващ растеж. Според него този бюджет е \"повече от същото\", тъй като няма ефективност на публичните средства, защото няма реформи. Всяко наливане на средства в нереформирана система не е плюс за управляващото мнозинство, а е сериозен минус, каза той. ДДС за някои храни и отрасли трябва да бъде използван като икономически лост, посочи Цонев. По думите му трябва дискусия, остарял е постулатът за единната ставка. Не се предприемат решителни мерки за ускорено икономическо развитие, коментира той и заяви, че ПГ на ДПС няма да подкрепи този бюджет. \"Колкото повече, толкова повече\", отговори Александър Иванов /ГЕРБ/, цитирайки известен литературен герой и наблегна на положителните страни на бюджета. Той посочи, че България е сред първите три страни в ЕС по ръст на минималната работна заплата. Относно критиките за икономическия растеж, Иванов коментира, че той е пак над средното ниво за европейските държави и ни позволява да догонваме, но, за съжаление, бавно. Оценката ни за бюджета е, че той е инерционен, донякъде е догонващ, но не и изпреварващ, коментира лидерът на \"Воля\" и заместник-председател на Народното събрание Веселин Марешки. Няма да се справите и тази година с демографската криза, с престъпността, със здравеопазването, с корупцията, изреди той. Но като отговорни и последователни в политиката, ще подкрепим този бюджет, каза Марешки и припомни, че миналата година също са подкрепили бюджета. Славчо Атанасов /\"Обединени патриоти\"/ критикува министъра на финансите Владислав Горанов, че преди няколко дни публично е призовал общините да си вдигнат данъците, защото били изключително ниски. Когато се вдигнат данъците на общините, потреблението се срива, предупреди Атанасов. Той посочи още, че според най-големите авторитети се задава сериозна икономическа криза в световен мащаб до две години. Как така ще призовавате общините да си вдигат данъците, когато в Европа започнаха да свалят данъците на общините, попита той. Относно буферите и бюджетното салдо, финансовият министър Владислав Горанов коментира, че предвид опасенията за предстоящи неблагополучия в следващите години по отношение на икономиката, в частност на българската, най-разумното в този момент е балансираният бюджет. Ако по някакви неблагоприятни причини не успеем да реализираме същото ниво на приходи, то разходната част е гарантирана, и за мен това е добрата новина и това е устойчивост, увери Горанов. Той призова реформи и промени да не се използват за евтини популистки цели. Докато се състезаваме на основата на това кой повече ще се хареса на българските граждани, нито една смислена реформа няма да можем да направим, коментира министърът и даде пример със здравеопазването. Промените, свързани със социалната помощ и хората с увреждания, бяха писани на коляно и скоро ще се види провалът на тази реформа, посочи още той. Относно дебата за диференцираната ставка на ДДС, Горанов коментира, че са възможни всички параметрични решения, но те трябва да бъдат в пакет. Йордан Цонев уточни, че ПГ на ДПС предлага дебат за ДДС не в социалната му роля. Не смятаме, че ще падне цената на хляба например, ако се намали ставката, ние искаме да използваме данъчната политика като икономически лост за развитие на сектора, за повишаване на конкурентоспособността, обясни той. Корнелия Нинова го репликира, че БСП наистина влага социална функция в диференцирането на ДДС за детски храни и за лекарства, но отбеляза, че социалният елемент не пречи на икономическия.", "date": "2019.11.13", "title": "Парламентът прие на първо четене законопроекта за държавния бюджет за 2020 г."}
{"url": "https://www.24chasa.bg/novini/article/7866707", "text": "59-годишен мъж е блъснат от влак на релсите край Благоевград, съобщиха от полицията. Пътнически влак, движещ се в посока Петрич, е блъснал пешеходеца, който е транспортиран в МБАЛ-Благоевград, но час и половина по-късно пациентът е починал. Инцидентът е станал около 15 ч. Мъжът е пресичал неправилно на жп надлез под главен път Е-79 в района на кв. Струмско.", "date": "2019.11.13", "title": "Влак премаза мъж край Благоевград (Обновена)"}
{"url": "https://www.24chasa.bg/novini/article/7866810", "text": "Тръмп прие номинацията на Републиканската партия, заявявайки, че само той може да реши проблемите на страната. След като беше избран, той се зае да префасонира президентството, променяйки и премахвайки институции, свързани с неговото 230-годишно съществуване. Сега цяла върволица от държавни служители от кариерата ще вдигнат ръка и ще се закълнат да казват истината и само истината, но клетвата им няма да е пред президента - неразривна част от системата за взаимен контрол между институциите, замислена от Бащите основатели. \"Тръмп може да пренебрегва традициите и общоприетите норми, но не може да избяга от конституцията\", каза Дъглас Бринкли, специалист по история на президентската институция в САЩ в Университета \"Райс\". \"По време на \"Уотъргейт\" много хора се опасяваха, че ако президентът падне, Америка ще рухне. Но поуката от Никсън е, че конституцията е здрава и страната е в състояние да се справи с подобна ситуация\", каза той. Демократите ще се опитат да прокарат аргумента, че президентът се е опитал да изнудва чужда държава, Украйна, да разследва политически опонент, бившия вицепрезидент Джо Байдън. Но дори и Камарата в крайна сметка да реши Тръмп да стане едва третият президент в американската история, който да бъде отстранен от власт с импийчмънт, малцина очакват контролираният от републиканците Сенат в крайна сметка да свали Тръмп от поста. \"Дори и да го преизберат, това ще бъде тъмно петно\", каза Бринкли. \"Няма да му се размине, без да понесе негативи. Има си цена, която в крайна сметка ще трябва да плати\", добави той. Тръмп влиза в тежкото изпитание на публичните изслушвания до голяма степен сам, но той напълно съзнателно доведе до това обстоятелство. Той отмени ежедневния прес брифинг в Белия дом, обича сам да обявява решения в Туитър и предпочита да прокарва посланието си чрез хаотични словесни сблъсъци с репортерите в Овалния кабинет на качване или на слизане от президентския хеликоптер. Тръмп недоволства, че няма подкрепа от собствения си екип и републиканците от Капитолия, настоявайки те да изразяват по-ясно и по-категорично позицията си срещу процедурата по импийчмънт и да започнат да защитават действията му. Това искане обезпокои някои републиканци, опитващи се да разберат постоянно променящите се обяснения, идващи от Белия дом. Макар редица президентски съветници да смятат, че разследването за импийчмънт може да се окаже политически коз в ръцете на Тръмп преди предизборната кампания, президентът реагира гневно на разследването. Той защити като \"безукорен\" телефонния си разговор с украинския лидер, който е в сърцето на разследването, и в същото време определи усилията да бъде отстранен с импийчмънт като заговор сред демократите и \"дълбоката държава\". Някаква помощ е на път. Белият дом ще подсили екипа си за връзките с обществеността с бившия главен прокурор на Флорида Пам Бонди и бившия говорител на финансовото министерство Тони Сейег. Но те двамата може би няма да бъдат на линия до започването на изслушванията днес поради бюрократичните процедури, които трябва да мине всеки, който отива да работи в Белия дом, каза служител на американското президентство, пожелал анонимност. Националният комитет на Републиканската партия ще събере привърженици, които публично да защитят президента, включително планиран за утре конферентен разговор на регионални репортери със сина на Тръмп Ерик, който ще има за цел да постави под натиск някои демократи от Камарата, намиращи се в уязвимо положение. Много от тях представляват избирателни райони, които през 2016 г. бяха спечелени от президента. Макар че Тръмп вчера заяви, че скоро ще публикува стенограмата от телефонния разговор с украинския президент Володимир Зеленски от април, представителите на Белия дом не потвърждават, че предстои такова нещо. За това първо обаждане се знае, че то като цяло е било поздравително по случай избирането на Зеленски. Но вторият разговор между тях, през юли, е този, който стана причината за сигнала на разобличителя, след който започна разследването. Публикуването на стенограмата от първия разговор може да е опит на Белия дом да отвлече вниманието от изслушванията в Конгреса. Но разследването за импийчмънт вече не се ограничава само до обажданията, а до по-широкообхватни опити на президента и приближените му да накарат Украйна да разследва демократи чрез използването на американската военна помощ като лост за това. Тръмп има готов свой вариант за контрапрограмиране (медиен жаргон, означаващ \"отклоняване на зрителите от една телевизия към друга\" - бел. ред.), с която да парира изслушванията. За днес по обед /американско време/ е предвидена среща между него и турския президент Реджеп Тайип Ердоган и следобяд двамата ще дадат обща пресконференция. Срещата ще се състои само броени седмици, след като решението на Тръмп да изтегли по-голямата част от американските сили в Сирия доведе до турско нахлуване. Сутринта се очаква президентът на САЩ да наблюдава процедурата за импийчмънт по телевизията в Белия дом. Президентските привърженици в това време работят за дискредитиране на процедурата чрез намиране на недостатъци в начина, по който тя се изпълнява и начина, по който се подбират свидетелите, които поискаха да дадат показания. \"По същество това е кампания за импийчмънт, инициирана от бюрократи от кариерата, целящи да подкопаят външнополитическата доктрина на президента Тръмп \"Америка на първо място\", и демократи с политически амбиции, които искат да му навредят преди кампанията за президентските избори догодина\", каза Джейсън Милър, старши съветник в предизборния екип на Тръмп през 2016 г. \"Ако републиканците са сплотени, Тръмп не само ще оцелее, но и ще осуети целия този номер с импийчмънта и ще бъде преизбран. Това е просто поредният епизод от усилията на демократите и неизбрани от никого бюрократи да подронят устоите на управлението на президента\", добави той. Сроковете за процедурата по импиймънт не са твърди. Но евентуален процес в Сената, ако изобщо има такъв, може да се проточи до гласуването на партийните събрания в Айова през февруари. А окончателната присъда може да се окаже, че ще е на избирателите догодина. \"Тръмп сега се изправя срещу конституцията, но не само той ще бъде съден: ние също ще бъдем, ние народът, както някога много отдавна сме били наречени в преамбюла на конституцията\", каза историкът от Университета \"Вандербилт\" Джон Мийчъм, също занимаващ се с история на президентската институция в САЩ. \"Импийчмънтът е политическа, а не законова процедура и тези, които са заинтересовани в политически план от сегашното управление - това са, да кажем, привържениците му сред народа, в Камарата и в Сената, трябва да решат кое е по-важно: ефективността на системата за взаимен контрол между институциите или продължаващото управление на президент, който изглежда с удоволствие пренебрегва тази система на взаимен контрол\", добави той.", "date": "2019.11.13", "title": "АП: Изслушванията за импийчмънт на Тръмп ще покажат докъде се простират границите на властта му"}
{"url": "https://www.24chasa.bg/novini/article/7866836", "text": "Информация за над 27 хил. км от инфраструктурата в България вече се поддържа в ГИС платформата “Единна информационна точка”. МОСВ е пионер в използването на ГИС системите у нас - за управление на “Натура 2000\", водните ресурси, природни паркове, биоразнообразие, риск от наводнения. Това стана ясно по време на конференция, посветена на Световния ден на Географските информационни системи (ГИС). Той се чества за 21-а година в България. Организатор на събитието е ЕСРИ България. “В наши дни не можем дори и да си представим какъв би бил животът без географските информационни системи. Те са не просто приложения, но и инструмент за взимане на информирани, отговорни и важни политически решения на държавно и местно ниво”, каза при откриването министърът на транспорта Росен Желязков. Той цитира и основателя на ГИС Джак Данджермон: “Използването на ГИС се лимитира само от въображението на тези, които го използват”. Той припомни и,че проектът “Единна информационна точка” беше завършен тази година от транспортното министерство На откриването беше и зам.-посланикът на САЩ у нас Джъстин Фридман, зам.-министърът на околната среда Красимир Живков, а българският еврокомисар Мария Габриел поздрави гостите с видеообръщение. Адриано Баптиста от Сателитния център на ЕС и Франциско Нобре - зам.-председател на Европейската асоциация на спешните повиквания, демонстрираха нови ГИС приложения за анализ, планиране и решения за нуждите на сигурността, управлението при кризи, търсенето и спасяването, спешните повиквания на 112 и правоприлагането.", "date": "2019.11.13", "title": "27 000 км инфраструктура са в електронна платформа"}
{"url": "https://www.24chasa.bg/novini/article/7866830", "text": "Започва мониторинг за замърсяване върху площите на загробване на свинете, засегнати от африканската чума. Това каза министърът на земеделието, храните и горите Десислава Танева по време на изслушването си на Комисията по земеделие, предаде „ “. „Този мониторинг следва да го извършват общините, на чиято територия са площадките на загробване. Контролира се от РИОСВ“, обясни още Танева. „По отношение на епизоотията и за това, което се случи със засегнатите свине – общо 140 хил. наброй, екарисажи не се използвани инсинератори не са използвани поради няколко причини. Първо, мнението на Центъра за оценка на риска е, че всяко разкарване на заразена маса крие риск от заразяване на пътната артерия. Второ, поради изричното настояване на всяка браншова организация. Никога не е стоял въпросът освен по медиите за ползването на тези средства за унищожаване на засегнатите свине. Нещо повече, справката за всички страни членки на ЕС – 11 на брой, в които имаше практика за унищожаване на засегнати животни при такива обеми, винаги е ставал със загробване. Разбира се, той е по определен ред и по съгласуване с МОСВ“, поясни още Танева.", "date": "2019.11.13", "title": "Министър Танева: Започва мониторинг на площите, в които са загробени засегнатите от африканска чума свине"}
{"url": "https://www.24chasa.bg/novini/article/7866862", "text": "Утре от 9 часа са заявени протестни действия в района на ул. „Екзарх Йосиф“, съобщиха от СДВР. В тази връзка там паркирането и движението на моторни превозни средства, трамвайни мотриси и пешеходци ще бъде временно ограничено. Възможни са временни затруднения на движението в централната градска част, което да наложи поетапно то да бъде ограничавано и възстановявано. СДВР призовава гражданите и гостите на столицата да спазват указанията и разпорежданията на полицейските служители, да им съдействат при необходимост, за да се запази спокойна обстановката в града и да не се допуснат нарушения на обществения ред.", "date": "2019.11.13", "title": "СДВР: Утре ще има протести на \"Екзарх Йосиф\", възможни са затруднения в движението"}
{"url": "https://www.24chasa.bg/novini/article/7866867", "text": "ай-младият притежател на диплома за висше образование в света ще стане Лоран Симонс от Холандия. След няколко месеца му предстои да завърши Техническия университет в Айндховен, съобщава Би Би Си. Лоран учи във факултета по електротехника. В университета постъпва преди малко повече от година, пише  . Шестгодишната гимназиална програма за обучение детето-чудо завършва само за година и половина. Едва 8-годишен, той получава диплома за средно образование. След лятната ваканция постъпва в университета, чиято програма преминал много по-бързо от всички останали в курса. Момчето има коефициент на интелигентност от 145 и притежава фотографска памет. Лоран споделя, че математиката е любимият му предмет, тъй като комбинира статистика, геометрия и алгебра. Иска като порасне да стане кардиохирург. Още докато учи в училище, момчето изкарва курс в медицинския факултет на Университета в Амстердам. В по-дългосрочен план Лоран възнамерява да се занимава с генетика и да открие средство за удължаване живота на хората. Майката на Лоран е от Холандия, а баща му е белгиец. Момчето е родено в Белгия, след което семейството се премества да живее в Холандия. Родителите му са разбрали много рано, че в семейството им расте дете-чудо. Бащата разказва, че синът ме не се интересувал особено от играчки, за разлика от своите връстници. „Ако утре реши да стане дърводелец, за нас няма да бъде проблем. Стига това да го прави щастлив”, коментирал бащата на Лоран, когато синът му постъпил в университета.", "date": "2019.11.13", "title": "Най-младият висшист в света е 9-годишно дете от Холандия"}
{"url": "https://www.24chasa.bg/novini/article/7866861", "text": "Инициативи за стимулиране на икономическите отношения между България и Албания бяха обсъдени на среща между заместник-министърът на икономиката Лилия Иванова и заместник-министърът по европейските и външните работи на Албания Етиен Джафай, съобщиха от българското министерство. Един от акцентите по време на разговорите е била възможността за регионалното сътрудничество по линия на инициативите за Западните Балкани. Това ще допринесе за утвърждаване на доверието, стабилността, сигурността и консолидиране на европейските стандарти за отношенията в региони, се посочва в прессъобщението. В тази връзка е важна енергийната, транспортната и дигиталната свързаност. В рамките на разговора е било поставено и началото на активен диалог за реализирането на конкретни мерки за стимулиране на двустранните отношения. Една от очертаните възможности е организирането на бизнес форуми и срещи с потенциални албански партньори в контекста на предстоящ през февруари 2020 г. бизнес-форум. Зам.-министър Иванова е изтъкнала, че българският бизнес може да търси възможности за сътрудничество с Албания в IT-сектора, доставките на стоки от хранително-вкусовата промишленост като захарни изделия, консерви, вина и алкохолни напитки. Българските предприятия могат да намерят пазарна ниша в секторите на химическата, фармацевтичната, стъкларската, текстилната промишленост, електрооборудване, туризъм и др. Заместник-министър Иванова е представила още и конкретните мерки и стимули, които българското правителство прилага за подкрепа и насърчаване на инвестициите. По нейни думи това са възможност за оказване на експертна помощ в областта на облекчаване на бизнес-средата и регулациите в областта на насърчаване на инвестициите.", "date": "2019.11.13", "title": "България и Албания обмислят сътрудничество в сферата на икономиката"}
{"url": "https://www.24chasa.bg/novini/article/7866893", "text": "И през тази учебна година най-големият недостиг на учители е по математика, физика, химия, английски език и информационни технологии, съобщи министърът на образованието Красимир Вълчев. В същото време обаче той отчете повече млади педагози в системата - над 13 на сто, и по-малко учители в предпенсионна възраст, предава  . \"2015 година, мисля че достигнахме най-високата средна възраст на учителите. Тогава, поради факта че трябваше да се пенсионират голям брой учители, падна средната възраст, тогава беше достигнала 51 години и половина, а сега средната ни възраст е 49 години и тя ще намалява поради простата причина, че голям брой учители ще се пенсионират. И те трябва да се запълнят с по-млади, няма как да си останат със същата възраст\", каза Вълчев.", "date": "2019.11.13", "title": "Най-голям е недостигът на учители по математика, физика, химия, английски език и ИТ"}
{"url": "https://www.24chasa.bg/novini/article/7866879", "text": "Пет жени са в болница след  , съобщиха от пресцентъра на ОД на МВР, цитирани от БТА. Те са пътували в лек автомобил \"БМВ\". При пътното произшествие леката кола е изпреварвала тежкотоварен автомобил.                                           ", "date": "2019.11.13", "title": "5 жени са в болница след катастрофата край Хитрино"}
{"url": "https://www.24chasa.bg/novini/article/7866924", "text": "Софийска апелативна прокуратура протестира оправдателната присъда спрямо стоматолог, обвинен за причиняване на смърт на четиринадесетгодишен пациент, съобщиха от пресцентъра на прокуратурата. Мъжът е признат за невиновен за немарливо изпълнение на правно регламентирана дейност, представляваща източник на повишена опасност, причинило смъртта на пациента. Протестират се и изменените присъди спрямо другите двама подсъдими по делото - анестезиолог и управител на дентален център. Софийският градски съд е постановил на тримата подсъдими - три години затвор с петгодишен изпитателен срок. С оправдателната присъда и намаляване на наказанието на другите двама подсъдими, Апелативният съд е отменил присъдата на първа инстанция. Прокуратурата предлага делото да бъде върнато за ново разглеждане от друг състав на съда. Мотивите към оправдателната присъда все още не са изготвени, когато бъдат публикувани прокуратурата ще допълни протеста си.", "date": "2019.11.13", "title": "Прокуратурата протестира оправдателната присъда на стоматолога, обвинен за смъртта на 14-годишен"}
{"url": "https://www.24chasa.bg/novini/article/7866929", "text": "Русия днес обвини Вашингтон, че преследва нейни граждани по целия свят и заяви, че е отправила официална дипломатическа протестна нота, след като Израел екстрадира руски гражданин в САЩ, където ще му бъдат предявени обвинения за кибер престъпления, предаде Ройтерс. Американското министерство на правосъдието заяви вчера в изявление, че 29-годишният Алексей Бурков е пристигнал в САЩ и за пръв път ще застане пред съда, благодарение на сътрудничеството с Израел, където е бил задържан през 2015 г. Бурков е обвинен за множество престъпления, включително киберизмами, хакерство, кражба на самоличност и пране на пари, се казва в изявлението. Заподозреният, който отрича да е извършил нещо нередно, може да получи присъда от десетки години затвор, ако бъде признат за виновен и няколко години се опитваше да осуети опитите на САЩ за неговата екстрадиция. Бурков, които казва, че е специалист по компютърна сигурност е обвинен в поддържането на сайта \"Кардпланет\", чрез който продавал номера на дебитни и кредитни карти, много от които били откраднати чрез хакерски методи от американски граждани, съобщи министерството на правосъдието на САЩ. С откраднатите данни, които засягат повече от 150 000 хакнати платежни карти, са направени покупки на стойност 20 млн. долара от американски кредитни карти. Бурков е обвинен още и за поддържане на онлайн платформа, в която елитни хакери са купували и продавали крадени стоки и услуги. Руското посолство в САЩ осъди екстрадицията му в изявление, публикувано днес в социалните медии, посочва Ройтерс.", "date": "2019.11.13", "title": "Заради хакер Москва обвини Вашингтон в преследване на руснаци по света"}
{"url": "https://www.24chasa.bg/novini/article/7866916", "text": "Повече от седмица 27-годишният Иван от Пловдив е живял с трупа на майка си, след като я е пребил до смърт. Това казал самият той пред полицаите, които тази сутрин са пристигнали в апартамента му в кв. \"Тракия\" по сигнал на съседи за непоносима миризма. \"В целия вход се носеше воня на мърша\", обяснява съседът Чавдар Борисов. Той е подал сигнала в Пето РУ. Иван им е отворил. В една от стаите намерили трупа на 59-годишната Лилия. Синът й признал, че й е нанесъл побой, тъй като се скарали за пари. И двамата са с психични заболявания и преживявали от инвалидните си пенсии. Иван заподозрял, че майка му го лъже за това, какви средства имат в наличност. Ударил я по главата с тежка ваза. Според съседи обстановката в жилището била кошмарна. Кръв имало по тавана и по масата. Предполага се, че Иван може да е посегнал на майка си под влияние на алкохол. Комшиите твърдят, че злоупотребявал с чашката.", "date": "2019.11.13", "title": "Синът, убил майка си в Пловдив, я ударил с ваза по главата"}
{"url": "https://www.24chasa.bg/novini/article/7866956", "text": "Правителството предлага на Президента на Република България да издаде Указ за награждаване на Атанасия Стоянова с орден „Св. Св. Кирил и Методий“ - първа степен, заради нейните заслуги в областта на образованието и българистиката. Предложението за награждаване е инициирано от Асоциацията на учителите по български език в Република Молдова и е подкрепено от посолството на Република България в Кишинев и Културно-просветното дружество за връзки с бесарабските и таврийските българи „Родолюбец“. Професионалната кариера на Атанасия Стоянова е тясно свързана с образованието. Тя е работила като учител и директор на училище в Молдова, била е експерт и ръководител на Управлението за националните малцинства при Министерството на просветата, както и Генерален директор на Департамента по междуетническите отношения и функциониране на езиците към правителството на страната. В момента е експерт по многоезиково образование във Върховния комисариат по въпросите на националните малцинства към Организацията за сигурност и сътрудничество в Европа. Атанасия Стоянова активно участва в подготовката на поредица от двустранни протоколи за сътрудничество между министерствата на образованието и науката на България и Молдова, с основен акцент подпомагането на образователното дело на българската общност. В изпълнение на тази политика към момента, с български стипендии са приети около 2400 студенти, 80 докторанти и 150 специализанти, а няколко хиляди учители, студенти и ученици са провели курсове и практики по български език. Правителството предлага на Президента на Република България да издаде Указ за награждаване на проф. Христо Баларев с орден „Св. Св. Кирил и Методий“ за неговите заслуги в областта на науката. Предложението за награждаване е инициирано от Българската академия на науките. Едно от най-ярките постижения на проф. Баларев е разработването на технологии за използване на химическите ресурси на Черно море. Това са технологии за получаване на химикали с реактивна чистота, за синтез на нови материали, за извличане по хидрометалургичен път на полезни компоненти от природни суровини и промишлени отпадни материали. За постиженията си в областта на науката проф. Баларев многократно е награждаван с престижни български и чуждестранни отличия. Правителсвото предлага на Президента на Република България да издаде Указ за изменение и допълнение на Указ № 85 от 28 февруари 2012 г. за утвърждаване на длъжностите във въоръжените сили на Република България и Националната служба за охрана, изискващи висши офицерски звания. Предлаганите промени се отнасят до приложението към т. 1, като се предвижда длъжността „Командир на 68-а бригада „Специални сили“ да се измени на „Командир на Съвместното командване на специалните операции“ с изискване за висше офицерско звание „генерал-майор“. В Приложението към т. 1 се допълва и длъжността „Началник на Висше военновъздушно училище „Георги Бенковски“ от 01.01.2020 г. с изискване за висше офицерско звание „бригаден генерал”. С друго правителствено Решение се предлага на Президента на Република България да издаде указ, с който да освободи бригаден генерал Явор Антонов Матеев от длъжността „Командир на 68-а бригада „Специални сили”, да го назначи на длъжността „Командир на Съвместното командване на специалните операции” и да го удостои с висше офицерско звание „генерал-майор“. Правителството реши да обяви участък от републикански път II-56 Брезово - Пловдив - Път 11-86, от км 90+000 до км 102+820, за обект с национално значение и за национален обект. Така ще се ускорят процедурите по одобряване на инвестиционните проекти и издаване на разрешения за строеж, и ще могат да се използват облекчения в процедурата за отчуждаване на имоти - частна собственост, необходими за уширение на пътя и неговата модернизация. Бързо разрастващите се в икономическо отношение гр. Пловдив и област Пловдив налагат необходимостта от своевременното развитие и разширяване на пътната мрежа, като особено важно е изграждането на околовръстен път на областния център. Трафикът по път II-86, който частично обхожда града от югозапад, е изключително натоварен и голяма част от транзитните потоци преминават през града по трасето на републикански път 1-8 „София- Пловдив-Хасково“. Пловдив, като областен административен център, все още няма окончателно завършен околовръстен път и участъкът от републикански път 11-56, от път 1-8, при пътен възел „Скобелева майка” до път II-86 Пловдив - Асеновград - Смолян (югоизточен обход на гр. Пловдив) от км 96+900 до км 104+033 не е изграден. Поради това значителна част от транзитните потоци преминават през града. Доизграждането на югоизточния обход на Пловдив е от изключително значение за осигуряване на най- кратка комуникационна връзка с контролно-пропускателните пунктове при Рудозем, Златоград и Маказа и облекчаване на транзитния трафик с Гърция и Турция. Югоизточният обход ще осъществява пряка връзка на съседните области - Смолян, Кърджали и Хасково с АМ „Тракия“ и републикански път 1-8 (международен път Е-80), което е от изключителна важност в социален и икономически аспект. Пловдив е градът в България с най-много и най-големи икономически зони около него, които все повече се разрастват. Нараства и значението на гражданското летище в Крумово, което именно чрез изграждането на югоизточния околовръстен път ще получи пряк достъп до АМ „Тракия“. Структуроопределящо за икономиката на областта и държавата е и предприятие „КЦМ“ АД, които заедно с развиващите се икономически зони „Тракия“ и „Марица“, в които ускорено се изграждат и в момента заводи за автомобилни части, определят Пловдив като център за сериозни инвестиции. Всичко това допринася за нарастване на товарните и пътнически превози по съществуващата пътната мрежа, която е с почти изчерпана пропускателна способност. След завършването на югоизточния околовръстен път (Път II -56 „Брезово - Пловдив - Път II-86“, участък от км 90+000 до км 102+820), ще се даде възможност товарните превози да достигат до новоизградения интермодален железопътен терминал край Пловдив. В резултат се очаква многократно увеличение на транспортния поток. За реализацията на последния сегмент от обхода - участъкът от км 98+000 до км 102+820 е сключено споразумение за сътрудничество между община Пловдив и Агенция „Пътна инфраструктура“. Изготвени са технически проект и парцеларен план, чието процедиране предстои. Ползите от изграждането на югоизточния околовръстен път на Пловдив надхвърлят рамките на област Пловдив и имат съществено значение за развитието на всички области от Южен централен район. С постановление на Министерския съвет се променя Методиката за изчисляване на инфраструктурните такси, събирани от управителя на железопътната инфраструктура, приета с ПМС № 92 от 4 май 2012 г. (обн., ДВ, бр. 36 от 2012 г.). С предложените промени таксата за достъп и използване на железопътната инфраструктура ще съдържа два компонента, към момента съществуващата такса за преминаване и такса за използване на електрозахранващо оборудване за задвижваща електроенергия. Същевременно от ценообразуващите елементи по Методиката на Комисията за енергийно и водно регулиране (КЕВР) са извадени преките разходи за контактна мрежа, включени в пакета за минимален достъп. Също така се въвежда и формула за изчисляване на таксата за използване на електрозахранващо оборудване за задвижваща електроенергия. По този начин се спазват разпоредбите на Директива 2012/34/ЕС на Европейския парламент и на Съвета от 21 ноември 2012 година за създаване на единно европейско железопътно пространство и Регламент за изпълнение (ЕС) 2015/909 на Комисията от 12 юни 2015 г. относно реда и условията за изчисляване на преките разходи, направени вследствие на извършването на влаковата услуга. Правителството одобри допълнителни разходи/трансфери от резерва по чл. 1, ал. 2, раздел II, т. 5.1 от Закона за държавния бюджет на Република България за 2019 г. за непредвидени и/или неотложни разходи за предотвратяване, овладяване и преодоляване на последиците от бедствия. С Постановлението се одобряват 24 039 032 лева за извършване на дейности за намаляване на риска от бедствия, възстановяване на разходи за проведени спасителни и неотложни работи при овладяване на бедствени положения и за възстановяване на инфраструктурни обекти. Сумата се осигурява от резерва за непредвидени и неотложни разходи по Закона за държавния бюджет на Република България за 2019 г. Съгласно друго правителствено постановление се одобряват допълнителни разходи по бюджета на Министерството на вътрешните работи за 2019 г. в размер на 7 035 лв. за сметка на предвидените средства по централния бюджет за 2019 г. Средствата са необходими за възстановяване на извършени разходи по предоставените дейности и услуги на правоимащите лица по чл. 16 от Закона за военноинвалидите и военнопострадалите, посетили курортните комплекси и базите за отдих на Министерството на вътрешните работи и болниците за продължително лечение и рехабилитация - филиали на Медицинския институт на Министерството на вътрешните работи. Министерски съвет разреши продажба на три поземлени имота, собственост на „Напоителни системи“ ЕАД. Имотът в с. Крушаре, Община Сливен е с обща застроена площ 346 кв. м., а този в гр. Бобошево, Област Кюстендил - 122 кв.м. Третият поземлен имот с право на строеж е в гр. Сливен и е с обща застроена площ 793 кв. м. Продажбата им ще се извърши на търг при начални цени, не по-ниски от пазарните стойности, определени от независими оценители. На община Дупница се прехвърля собствеността върху имот - частна държавна собственост, намиращ се на ул. „Свети Георги“ № 2А в град Дупница. Имотът е с площ от 12 930 кв. м и представлява терен със сгради в него. Общината ще го използва за създаването на общински Младежки център за провеждане на безплатни образователни, социални, културни и спортни дейности, както и за реализиране на мерки за превенция на противоправното поведение сред подрастващите. Заниманията на децата ще се водят безвъзмездно от квалифицирани и правоспособни специалисти в съответните области. Всички необходими за тях материали ще се осигуряват от община Дупница. Министерският съвет прие решение за назначаването на литовския гражданин д-р Лауринас Йонушаускас за почетен консул на Република България със седалище в гр. Вилнюс, Република Литва и консулски окръг, обхващащ територията на Република Литва. Д-р Йонушаускас има дългогодишен опит в областта на бизнеса и държавната администрация. Като дипломат е отговарял за двустранните отношения между Литва и България. Бил е личен дипломатически сътрудник на президента на България Петър Стоянов по време на участието му в Международната конференция за сътрудничвество на страните от Централна и Източна Европа във Вилнюс на 4-6 септември 1997 г. Понастоящем д-р Йонушаускас е консултант в областта на изкуството и собственик на успешната компания „Arti Cubus”, с широка мрежа от контакти в литовските политически, бизнес и културни среди. България няма представителство на литовска територия, като посолството ни във Варшава е акредитирано за Република Литва и Република Латвия. Назначаването на д-р Йонушаускас за почетен консул ще допринесе за задълбочаване връзките на България с Литва във всички области от взаимен интерес и ще осигури възможности за оказване на консулско съдействие на българските граждани, пребиваващи в страната. Правителството одобри финансирането на публична държавна инфраструктура по реда на Закона за насърчаване на инвестициите (ЗНИ). От бюджета на Министерството на икономиката по бюджета на Агенция „Пътна инфраструктура“ ще бъдат предоставени средства за изграждането на елементи на пътната инфраструктура, публична държавна собственост - „Основен ремонт на път /О.п. Разград-Кубрат/ - жп гара Разград -/Разград-Дянково/ с обща дължина 4.607 км.“. Той се изгражда във връзка с изпълнението на сертифицирания по ЗНИ инвестиционния проект „Разширение на производството на основни продукти в „Амилум България“ ЕАД“, гр. Разград на „Амилум България” ЕАД. Инфраструктурата ще бъде собственост на Агенция „Пътна инфраструктура“ и ще се ползва от всички преминаващи - в това число и от предприятията в района, техните служители, доставчици и клиенти. Целта е възстановяване и подобряване на транспортно-експлоатационните качества, на настилката с оглед осигуряване условия за безопасност на движението и добро отводняване на пътя. Правителството одобри съществено отклонение от проекта на Програма за сътрудничество в областта на културата между Министерството на културата на България и Министерството на културата на Хърватия за периода 2018-2021 г. С РМС № 516 от 20 юли беше одобрен проект на Програма за сътрудничество в областта на културата между двете ведомства като основа за водене на преговори. Двустранният документ не беше подписан в периода юли 2018 г. - октомври 2019 г. поради служебна ангажираност и динамика в работните програми на двете страни. Изменението на разпоредбите относно срока на действие на програмата - от 2018 — 2021 г. на 2019 - 2022 г., както и изменението на наименованието й съставляват съществено отклонение от проекта на договор и, съгласно чл. 11, ал. 2 от Закона за международните договори, е необходимо повторно съгласуване на проекта на програма. Останалите текстове и условия на програмата остават непроменени. Настоящият проект е изготвен в изпълнение на член 17 от междуправителствената Спогодба за сътрудничество в областта на културата, образованието и науката. Документът удовлетворява взаимните интереси на двете страни и съдържа всички необходими текстове за развитие на отношенията между Република България и Република Хърватия в областта на културата. Предлаганият проект на Програма регламентира възможностите за сътрудничество в областта на театъра, литературата, превода и публикуването на творби на писатели от другата страна, библиотечното и музейно дело, изобразителното изкуство, организирането на художествени изложби и музикални фестивали, киното, музиката и танца, аудиовизията и защитата на авторските права. Уточняват се ангажиментите на двете страни по опазването на културното наследство и сътрудничеството за предотвратяване на незаконната търговия с културни ценности. Министерският съвет одобри проект на нова Спогодба между Република България и Кралство Нидерландия за избягване на двойното данъчно облагане с данъци на доходите и предотвратяване на отклонението и заобикалянето на данъчно облагане, който да послужи като основа за водене на преговори. Също така правителството упълномощи министъра на финансите да проведе преговорите и да подпише Спогодбата от името на Република България при условие за последваща ратификация. Между България и Нидерландия в момента действа Спогодбата, подписана в София на 6 юли 1990 г. в условията на различни икономически отношения между двете държави и при действието на различна правна регламентация в българското законодателство в областта на данъците. Сключването на нова Спогодба между двете страни се налага и поради последните развития в областта на международното данъчно облагане, инициирани от държавите от Г-20 и Организацията за икономическо сътрудничество и развитие (ОИСР) за противодействие на свиването на данъчната основа и прехвърлянето на печалби. Новите насоки в тази област се съдържат в Проекта „Свиване на данъчната основа и прехвърлянето на печалби” (Base Erosion and Profit Shifting - BEPS). BEPS предлага на държавите решения за преодоляване на различията в съществуващите международни данъчни правила, които позволяват на компаниите, чрез използването на схеми за агресивно данъчно планиране, да минимизират данъчните си задължения, прехвърляйки изкуствено корпоративните си печалби към юрисдикции с ниски или нулеви данъчни ставки. Мерките по Проекта BEPS създават и предпоставки за по-голяма данъчна предвидимост и правна сигурност за компаниите чрез намаляване на споровете между бизнеса и администрациите при прилагането на международните данъчни правила и изисквания. Данъчните правила, възприети в проекта на Спогодба, са съобразени с действащото българско данъчно законодателство и съвременните принципи и развития в международното данъчно облагане, отразени в актуалния Модел на данъчна спогодба на ОИСР. Правителството одобри проект на Меморандум за разбирателство между Министерството на младежта и спорта на Република България и Министерството на младежта и спорта на Република Сърбия за сътрудничество в областта на младежта и спорта. Двете страни ще насърчават обмена на опит в институционалното сътрудничество; областта на науката и технологиите, приложени към спорта; спортната медицина; борбата срещу негативните явления в спорта; организирането на спортни мероприятия; обучението на спортни специалисти; програми за подкрепа и насърчаване на спорта за хора с увреждания; областта на жените и спорта; спортната инфраструктура; спортния туризъм и младежкия обмен; обмена на опит в младежките политики, проекти и програми. Правителството одобри проект на Програма между Министерството на културата на Република България и Министерството на културата на Република Куба за сътрудничество в областта на културата за периода 2020-2022 г. Програмата удовлетворява взаимните интереси на двете страни и съдържа необходимите текстове за развитие на двустранните отношения между Република България и Република Куба в областта на културата. Програмата регламентира възможностите за сътрудничество в областта на музиката, танца, фолклора, филмовото изкуство, литературата, превода, библиотечното и музейно дело, изобразителното изкуство, организирането на художествени изложби и музикални фестивали. Уточняват се и възможностите за сътрудничество между двете страни по отношение на опазването на културното наследство. Министерският съвет одобри резултатите и утвърди Протокола от Четвъртата сесия на Междуправителствената българо-туркменистанска комисия за икономическо сътрудничество. Заседанието беше проведено на 11 август в гр. Туркменбаши, Туркменистан. На сесията бяха обсъдени въпроси в основните области на двустранно сътрудничество: взаимна търговия, строителство, туризъм, селско стопанство, транспорт, информационни технологии и съобщения, енергетика, образование, младеж и спорт, здравеопазване. Бяха набелязани съгласувани мерки за разширяване на сътрудничеството и деловите връзки между двете страни в областите от взаимен интерес. В рамките на сесията Изпълнителната агенция за насърчаване на малките и средните предприятия от българска страна, съвместно с Търговско-промишлената палата на Туркменистан, организира кръгла маса и двустранни срещи, по време на които представители на бизнес средите на България и Туркменистан обсъдиха възможностите за сътрудничество в области от взаимен интерес и установиха нови бизнес контакти. Правителството прие позицията на България за заседанието на Съвета на Европейския съюз по земеделие и рибарство, което ще се проведе на 18 ноември в Брюксел. Очаква се министрите да продължат дискусията по Регламента за Стратегическите планове от пакета за реформа на Общата селскостопанска политика (ОСП) след 2020 г. По време на заседанието ще бъдат дискутирани екологичните и климатични аспекти от предложението. Европейската комисия ще представи своите проекти на регламенти за преходните правила по отношение на Общата селскостопанска политика. Целта е да се предостави правна сигурност на плащанията за периода до влизането в сила и прилагането на новото законодателство. Важно е да не се допусне застрашаване на осигуряването на ежегодното подпомагане за земеделските стопани в рамките на ОСП. Съветът на Европейския съюз по икономически и финансови въпроси, формат Бюджет (ЕКОФИН/Бюджет) ще проведе заседание на 15 ноември в Брюксел, Белгия. Участниците в срещата ще подготвят позицията на Съвета за преговорите във връзка със заседанието на Помирителния комитет с Европейския парламент (ЕП) за обсъждане на проектобюджета на ЕС за 2020 година, което ще се проведе същия ден. То се свиква в рамките на бюджетната процедура на ЕС поради различие в позициите на ЕКОФИН и ЕП. Двете институции ще преговарят за постигане на съвместно споразумение по общия бюджет на ЕС за следващата финансова година. България ще съдейства активно за постигането на споразумение по проектобюджета за 2020 г., неговото навременно приемане и осигуряване на необходимите финансови средства за изпълнение на политиките и програмите на Съюза, тъй като ЕС има нужда от стабилен бюджет, който да отговаря на реалните нужди от средства за постигане целите на ЕС и същевременно да има капацитет за справяне с непредвидени обстоятелства Съвет „Общи въпроси“ ще заседава на 19 ноември в Брюксел. Дискусията ще се фокусира върху укрепването на върховенството на правото в ЕС. Министрите ще обменят мнения с директора на Агенцията за основните права (FRA) Майкъл О‘Флаерти, който ще информира за състоянието на спазването на върховенството на правото в ЕС като цяло. Ще бъде направен и преглед на стартиралата през 2014 г. инициатива в рамките на СОВ за годишен диалог в областта на върховенството на правото. СОВ ще започне подготовка за предстоящото заседание на Европейския съвет на 12-13 декември 2019 г. Сред темите в дневния ред са още Многогодишната финансова рамка 2021-2027 г., изменението на климата и изпълнението на стратегическия дневен ред на ЕС. Финландското председателство ще предостави информация за състоянието на преговорите по Многогодишната финансова рамка. По темата ще бъде изслушана и позицията на Европейския парламент. Ще бъдат обсъдени още политиката на разширяване на ЕС и Процеса на стабилизиране и асоцииране. Правителството одобри също така резултатите от българското участие в заседанието на Съвета на Европейския съюз по земеделие и рибарство, проведено на 14-15 октомври в Люксембург. Министрите подкрепиха изготвянето на нова по-силна рамка за бъдещата координация на ЕС, както и националните политики в областта на горското стопанство. Съобщението на Комисията относно засилването на действията на ЕС за защита и възстановяване на световните гори беше прието. Министрите подчертаха необходимостта от насърчаването на вериги на доставки, които не допринасят към обезлесяването, включително чрез схеми за сертификация на продукти. Целта е да се опазят съществуващите гори и да увеличи биоразнообразието им по цял свят. Във връзка с Пакета за реформата на Общата селскостопанска политика, министрите проведоха обмен на мнения по доклада за напредъка, изготвен от Председателството. Фокусът беше Новия модел на прилагане, въпросът относно опростяването и „зелената архитектура“. Комисията информира Съвета за актуалното състояние на заболяването Африканска чума по свинете в Европа и нейното разпространение, след което отново отправи призив към всички държави членки за по-голяма бдителност. Съветът постигна съгласие и по допълването на съществуващия частичен общ подход във връзка с предложението за следващия Европейски фонд за морско дело и рибарство след 2020 г. Към него се добавят елементите, свързани с мониторинг и оценка на фонда. Министерският съвет утвърди терминологична промяна в минималните критерии за комплексна оценка на офертите при провеждане на открита процедура за определяне на концесионер на морски плаж. Измененията се правят в приетото на 22. 07.2016 г. решение № 604 на Министерския съвет. Основната цел на промяната е синхронизация на понятия от Методиката с разпоредбите на новата глава втора „а“ от Закона за устройство на Черноморското крайбрежие (ЗУЧК), която е в сила от 30.07.2019 г. Терминологично в методиката понятието „конкурс“ се заменя с понятието „открита процедура“, така че да съответства на понятията в ЗУЧК. Изменението е оправдано и наложително, предвид обстоятелството, че тези критерии се прилагат от определена комисия в условията вече на открита процедура по възлагане на концесия, а не в условията на конкурс. Минималните критерии за комплексна оценка запазват действието си спрямо всички участници в процеса, свързан с концесионирането на морските плажове. Министерски съвет прие предложението, отправено от концесионера „Соф Дринкс“ ООД, за изменение на концесионния договор, сключен на 28 август 2008 г. за добив на минерална вода - изключителна държавна собственост, разкрита от сондаж № 1 хг на находище „София-Княжево“, София, район „Витоша“, Столична община. С изменението се удължава срока на концесията до 35 години, считано от датата на подписване на концесионния договор - 28 август 2008 г. Споразумение между МОСВ и Световна банка се удължава до 31.05.2020 г. Правителството одобри проект за изменение на Споразумение за предоставяне на консултантски услуги между Министерството на околната среда и водите и Международната банка за възстановяване и развитие, подписано на 28.09.2016 г. С него се удължава срокът на действие на Споразумението за предоставяне на консултантски услуги до 31.05.2020 г. Целта е да се осигури ефективно изпълнение на договорените практически дейности по Плана за изграждане на капацитет за изпълнение на Дейност № 3 „Институционална координация и ангажираност“. На Министерството на околната среда и водите се оказва съдействие за разработване на Национална програма за качество на атмосферния въздух и Национална програма за намаляване на общите годишни емисии на серен диоксид, азотни оксиди, летливи органични съединения, фини прахови частици и амоняк в атмосферния въздух. Споразумението се финансира със средства от европейските структурни и инвестиционни фондове 2014-2020 г., предоставени чрез оперативна програма „Околна среда 2014-2020 г.“, като предвиденото изменение на споразумението не засяга общата бюджетна рамка на проекта и не изисква допълнително финансиране. Министерският съвет одобри проект на Закон за изменение и допълнение на Данъчно-осигурителния процесуален кодекс и предлага на Народното събрание да го приеме. Предлага се въвеждане в българското законодателство на Директива (ЕС) 2018/822 на Съвета от 25 май 2018 година за изменение на Директива 2011/16/ЕС по отношение на задължителния автоматичен обмен на информация в областта на данъчното облагане, свързана с подлежащите на оповестяване трансгранични договорености. Разпоредбите на директивата следва да бъдат въведени в националното законодателство в срок до 31 декември 2019 г. и да влязат в сила от 1 юли 2020 г. Основна цел на новите правила е противодействие на пренасочването на печалби към юрисдикции с по-благоприятен данъчен режим, както и на практиките за цялостно намаляване на данъчните задължения. Въвежда се механизъм за предоставяне на информация за трансгранични данъчни схеми, при които съществува потенциален риск от избягване на данъчно облагане, от консултанти и данъчно задължени лица на изпълнителния директор на Националната агенция за приходите, както и за автоматичния обмен на информация за тези схеми с компетентните органи на другите държави членки. Получаването на информация за предоставяните данъчни схеми на ранен етап, още преди започване на тяхното прилагане, ще позволи на държавите-членки да анализират своевременно вредните данъчни практики и да отстранят пропуските или недостатъците в законодателството си. Министерският съвет прие нов Устройствен правилник на Изпълнителната агенция по горите. Предвижда се още една щатна бройка, освен съществуващата, за длъжността заместник-изпълнителен директор на агенцията. Целта е да се осъществява по-добър контрол върху изпълнението на задачите на служителите в специализираната администрация. Промяната няма да доведе до увеличаване на общата численост на агенцията, а само ще се извършат структурни промени. Променени са структурата и наименованията на три дирекции в общата администрация. Същият брой административни звена се закриват в специализираната администрация, като техните функции ще се изпълняват от други дирекции. Целта на преструктурирането е да се постигне подобряване в работата на администрацията, по-ефективен контрол по спазването на установения законов ред за стопанисване, ползване и опазване на горските територии и ловното стопанство. Правителството прие Наредба за правилата и нормите за проектиране, разполагане и демонтаж на електронни съобщителни мрежи. В наредбата са включени разпоредби, които установяват техническите изисквания и процедурите за разполагане, маркиране, премахване и демонтаж на електронни съобщителни мрежи, както и за преустановяване на достъпа на съответния оператор до ползваната физическа инфраструктура при наличието на основания за това. Основната цел на новата нормативна уредба е да бъде насърчено и улеснено разполагането на високоскоростни мрежи, включително в сгради. Това ще допринесе за повишаване на разнообразието и качеството на обществените електронни съобщителни услуги в интерес на потребителите. Министерският съвет одобри на днешното си заседание позицията и състава на българската делегация за четвъртото заседание на българо-черногорската междуправителствена комисия за икономическо сътрудничество. Заседанието ще се проведе в София на 18-19 ноември. В дневния ред са включени за обсъждане въпроси на двустранното икономическо сътрудничество в енергетиката, транспорта, търговията, инвестициите, селското стопанство и др. Предвижда се комисията да набележи мерки за разширяване на сътрудничеството и деловите връзки между двете страни в областите от взаимен интерес. Министерският съвет одобри информация за касовото изпълнение на държавния бюджет и на основните показатели на консолидираната фискална програма за деветмесечието на 2019 г., изготвена в изпълнение на чл. 135, ал. 1 на Закона за публичните финанси, на база на месечните отчети за касовото изпълнение на първостепенните разпоредители с бюджет. По данни от месечните отчети на първостепенните разпоредители с бюджет салдото по КФП на касова основа към месец септември 2019 г. е положително в размер на 1 264,5 млн. лв. (1,1 % от прогнозния БВП) и се формира от превишение на приходите над разходите по националния бюджет в размер на 1 205,7 млн. лв. и по европейските средства в размер на 58,8 млн. лева. Постъпилите приходи, помощи и дарения по КФП към септември 2019 г. са в размер на 32 797,9 млн. лв. или 74,8 % от годишните разчети. Съпоставени със същия период на предходната година приходите, помощите и даренията по КФП нарастват номинално с 3 634,3 млн. лв., в т.ч. данъчните и неданъчните приходи - с 3 224,6 млн. лв. (11,6 %) и постъпленията от помощи и дарения (основно грантове по програмите и фондовете на ЕС) - с 409,7 млн. лева. Общата сума на данъчните постъпления, вкл. приходите от осигурителни вноски, възлиза на 26 096,2 млн. лв., което представлява 75,5 % от планираните за годината данъчни приходи. Приходите от преки данъци са в размер на 4 660,2 млн. лв. или 71,0 % от предвидените в разчетите за годината. Приходите от косвени данъци са в размер на 12 758,7 млн. лв., което е 77,6 % от разчетите за годината. Постъпленията от ДДС са в размер на 8 416,5 млн. лв. или 77,7 % от планираните. Приходите от акцизи възлизат на 4 136,7 млн. лв. (77,6 % от разчетените за годината). Постъпленията от мита са 172,7 млн. лв. или 72,9 % от годишните разчети. Постъпленията от други данъци (вкл. имуществени и др. данъци по ЗКПО) са в размер на 927,7 млн. лв. или 79,3 % изпълнение на годишните разчети. Приходите от социални и здравноосигурителни вноски са 7 749,6 млн. лв., което представлява 74,7 % от разчетените за годината. Неданъчните приходи са в размер на 4 954,9 млн. лв., което представлява 74,8 % от годишните разчети. При неданъчните приходи се проявява базов ефект в частта на приходите по бюджета на Фонд „Сигурност на електроенергийната система“ поради влезлите в сила промени в Закона за енергетиката от 01.07.2018 г., с които бе променен механизма за събиране на приходи по бюджета на фонда. Поради тази причина приходите по бюджета на фонда към септември 2019 г. са по-високи от постъпленията за същия период на 2018 г. Приходите от помощи и дарения са в размер на 1 746,8 млн. лева. Разходите по КФП (вкл. вноската на Република България в бюджета на ЕС) към септември 2019 г. възлизат на 31 533,4 млн. лв., което е 68,1 % от годишните разчети. Номиналното нарастване на разходите спрямо същия период на предходната година се дължи както на извършените разходи по бюджета на Министерството на отбраната по инвестиционен проект за придобиване на нов тип боен самолет за Военновъздушните сили на Република България, така и на по-високия размер на разходите за персонал (увеличение с 10 на сто на средствата за заплати, възнаграждения и осигурителни вноски на заетите в бюджетния сектор и поредната стъпка на увеличение на възнагражденията в сектор „Образование“), по-високи социални и здравноосигурителни плащания (базов ефект от увеличението на пенсиите от юли 2018 г., индексирането на пенсиите от юли 2019 г. и увеличение на здравноосигурителните плащания, заложено в ЗБНЗОК за 2019 г.), увеличение на разходите за субсидии и други. Нелихвените разходи са в размер на 29 954,3 млн. лв., което представлява 67,9 % от годишните разчети. Текущите нелихвени разходи към септември 2019 г. са в размер на 25 337,8 млн. лв., капиталовите разходи (вкл. нетния прираст на държавния резерв) възлизат на 4 588,7 млн. лева. Предоставените текущи и капиталови трансфери за чужбина са в размер на 27,8 млн. лева. Лихвените плащания са в размер на 581,6 млн. лв. или 86,9 % от планираните за 2019 година. Частта от вноската на Република България в бюджета на ЕС, изплатена към 30.09.2019 г. от централния бюджет, възлиза на 997,5 млн. лв., което е в изпълнение на действащото към момента законодателство в областта на собствените ресурси на ЕС - Решение на Съвета 2014/335/ЕС, Евратом относно системата на собствените ресурси на Европейския съюз, Регламент (ЕС, Евратом) № 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент (ЕС, Евратом) № 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент (ЕС, Евратом) 2016/804 на Съвета от 17 май 2016 година. Размерът на фискалния резерв към 30.09.2019 г. е 10,14 млрд. лв., в т.ч. 10,12 млрд. лв. депозити на фискалния резерв в БНБ и банки и 0,02 млрд. лв. вземания от фондовете на Европейския съюз за сертифицирани разходи, аванси и други.", "date": "2019.11.13", "title": "Вижте какво реши Министерският съвет днес"}
{"url": "https://www.24chasa.bg/novini/article/7866959", "text": " е починала от травмите си след падане, съобщиха от пресцентъра на Българския червен кръст, цитиран от  . Тялото ѝ бе намерено в ниските части на южните склонове на Мальовишки дял – Белия улей. Екипи на Планинската спасителна служба (ПСС) започнаха издирването й още в неделя вечерта, след като в Централния денонощен пост (ЦДП) на ПСС) при БЧК е получен сигнал, че близките ѝ са загубили контакт с нея. Тялото е открито преди обяд от спасители от ПСС-Благоевград, при оглед на района. Планинската спасителна служба при БЧК благодари на всички спасители, взели участие в акцията, както и на представителите на МВР и на Министерство на отбраната, които бяха в постоянна готовност да окажат необходимата помощ на екипите, работили на терен. От БЧК припомниха, че времето в планината не е подходящо за туризъм, а метеорологичните условия са много динамични: Преди да се отправите към планината, се информирайте за условията и добре преценете собствените си възможности и подготовка. Не подценявайте условията и не надценявайте собствените си възможности. Винаги носете със себе си зареден мобилен телефон, добавиха от БЧК.", "date": "2019.11.13", "title": "Травми след падане са причина за смъртта на журналистката Лили Тодорова в Рила"}
{"url": "https://www.24chasa.bg/novini/article/7867008", "text": "Правителството предлага на Президента на Република България да издаде Указ за изменение и допълнение на Указ № 85 от 28 февруари 2012 г. за утвърждаване на длъжностите във въоръжените сили на Република България и Националната служба за охрана, изискващи висши офицерски звания. Предлаганите промени се отнасят до приложението към т. 1, като се предвижда длъжността „Командир на 68-а бригада „Специални сили“ да се измени на „Командир на Съвместното командване на специалните операции“ с изискване за висше офицерско звание „генерал-майор“. В Приложението към т. 1 се допълва и длъжността „Началник на Висше военновъздушно училище „Георги Бенковски“ от 01.01.2020 г. с изискване за висше офицерско звание „бригаден генерал”. С друго правителствено Решение се предлага на Президента на Република България да издаде указ, с който да освободи бригаден генерал Явор Антонов Матеев от длъжността „Командир на 68-а бригада „Специални сили”, да го назначи на длъжността „Командир на Съвместното командване на специалните операции” и да го удостои с висше офицерско звание „генерал-майор“.", "date": "2019.11.13", "title": "Предлагат промени при утвърждаването на длъжностите във въоръжените сили и НСО, изискващи висши офицерски звания"}
{"url": "https://www.24chasa.bg/novini/article/7867330", "text": "Британският премиер Борис Джонсън, който е в предизборна кампания, бе посрещнат \"ледено\" в засегнатите от наводнения райони на северна Англия, където пострадали от пороите го засипаха с гневни критики заради голямото му забавяне да ги посети и да се запознае с нанесените там щети, предаде Асошиейтед прес, цитирана от БТА. Джонсън прекъсна кампанията си, за да посети Стейнфорт в графство Южен Йоркшир, където местните жители почистват наводненото си имущество, а военните спешно издигат диги от чували с пясък. Хората го призоваха да не бърза да си ходи, а внимателно да се запознае със създалото се положение. Една жена му подвикна: \"Вие не ни помогнахте. . . Не зная защо сте тук днес\". Премиерът, който се надява в предстоящите след месец парламентарни избори неговата Консервативна партия да получи достатъчно мнозинство, за да прокара своя план за Брекзит, каза пред репортери по-късно, че разбира недоволството на жителите. Той добави, че е \"силно шокиран от гледката на тяхното съсипано от водата имущество\". Опозиционните партии разкритикуваха забавената реакция на правителството на наводненията и въпросът бързо се превръща в предизборна тема, отбелязва АП. Джонсън получи \"удар отвътре\" и от бившия правосъден министър от неговата партия Дейвид Гок (напуснал кабинета през юли т.г.). Той каза, че би било \"катастрофално\", ако консерваторите спечелят мнозинство в изборите, защото това би позволило на премиера Джонсън да извади Великобритания от Европейския съюз без споразумение. Гок каза днес, че ще се кандидатира като независим за нов депутатски мандат от своя избирателен окръг и се надява в бъдещия парламент да има мнозинство, което да блокира \"твърд\" Брекзит и да подкрепи втори референдум относно членството в ЕС. В интервю за Би Би Си бившият министър каза, че едно консервативно мнозинство би означавало напускане на ЕС \"при условия, фактически равнозначни на липса на споразумение, което убеден съм, ще бъде катастрофално за просперитета на тази страна\". Според Гок \"дирижираното предизборно сътрудничество\" на консерваторите с Партията на Брекзита начело с еврофоба Найджъл Фарадж означава, че Джонсън е поставен натясно от хардлайнерите, които няма да му позволят да продължи преговорите с ЕС след края на изтичащата година. Тъй като за договарянето на ново търговско споразумение с ЕС ще са необходими поне 3 г., Великобритания вероятно ще напусне съюза без споразумение през декември, обясни Гок, цитиран от АП. Той призова хората да гласуват за центристките сили. \"Ако независимите се представят добре, ако либералдемократите се представят добре, тогава можем да имаме парламент, който е против Брекзит без споразумение и който, също така, ще попречи на Джереми Корбин да влезе на \"Даунинг стрийт\" 10\", посочи Гок. Очаква се в предизборна реч по-късно днес премиерът Джонсън да обещае край на отлаганията на Брекзит, ако спечели изборите на 12 декември, предаде Ройтерс, която е успяла да получи предварителния текст на словото му във фабрика в западна Средна Англия. Избирателите, според него, са изправени пред исторически избор между консерваторите и Лейбъристката партия, чиито планове са равнозначни на \"самозаблуди и политически онанизъм\" заради подкрепата й за втори референдум. \"Обединеното кралство се радва на възхищение и уважение в света, но хората са объркани от нашия дебат за Брекзит и не могат да си обяснят как тази велика страна може да пилее толкова време и енергия по този въпрос и как ние можем така да се колебаем за собственото си бъдеще\", смята да каже премиерът, цитиран от Ройтерс. АП отбелязва, че разделение има и в опозиционната Лейбъристка партия, където преди седмица бивш неин депутат каза, че лидерът й Джереми Корбин е \"напълно негоден\" да управлява страната. Корбин каза днес, че едно бъдещо лейбъристко правителство няма да разреши на Шотландия да проведе нов референдум за независимост по време на първия си мандат, ако бъде избрано. Така той отговори на предложението на шотландските националисти начело с лидерката им Никола Стърджън да подкрепят един \"прогресивен алианс\" с лейбъристите в случай, че изборите на 12 декември не излъчат ясен победител, в замяна на втори референдум за независимост. \"Няма да има референдум през първия мандат на едно лейбъристко правителство, защото мисля, че трябва да се концентрираме върху инвестиции в цяла Шотландия\", каза пред репортери Корбин, цитиран от Ройтерс. Лейбъристката партия обеща днес да вложи допълнително 26 млрд. паунда в системата на здравеопазването, ако спечели на 12 декември. Опитвайки се да префокусира кампанията от темата за Брекзит към традиционно силна своя позиция, като здравеопазването, лейбъристите посочиха, че държавната Национална здравна система в продължение на 10-годишното управление на консерваторите е докарана до \"състояние на деградация\". Предизборните анкети сочат, че консерваторите имат доста преднина пред лейбъристите, но анализаторите предупреждават, че доминиращата тема за Брекзит, разделяща двете главни партии и техните избиратели, може да обърка обичайните сметки, посочва Ройтерс.", "date": "2019.11.13", "title": "Борис Джонсън посрещнат \"ледено\" в район, пострадал от силните наводнения"}
{"url": "https://www.24chasa.bg/novini/article/7867378", "text": "Гана не признава вече Косово - бившата сръбска провинция, която провъзгласи независимостта си през 2008 г., съобщи заместник-министърът на външните работи на Гана, предаде АФП. Правителството на Гана реши да не признава вече Косово като независима държава, заяви за АФП заместник-министърът на външните работи Чарлз Овиреду. Той добави, че за това решение Сърбия е била информирана с официално писмо. Това съобщение крие риск да усложни още повече подновяването на диалога за нормализиране на отношенията между Белград и бившата сръбска провинция, който е блокиран от месеци. Решението на правителството на Гана по онова време трябва да е било вдъхновено от търсенето на мир и хармония, се уточнява в писмото, с което се е запознала агенция Франс прес. Гана е решила да преразгледа решението си от 2012 г., преценявайки сега, че то е било \"преждевременно\" и че става дума за \"нарушение\" на резолюция 1244 на Съвета за сигурност на ООН за Косово, се посочва в писмото. Сръбското министерство на външните работи приветства в съобщение \"важното решение\" на Гана, като отбеляза, че това е \"16-тата държава, член на ООН, която оттегля своето признаване на Косово\". \"Очакваме това решение да насърчи други страни членки на ООН да преразгледат решението си и да оттеглят признаването\" на Косово, се казва в съобщението. Сърбия води дипломатическа битка, за да попречи на приемането на Косово в международните институции и се противопоставя на признаване на неговата независимост.", "date": "2019.11.13", "title": "Гана оттегля \"преждевременното\" си решение да признае Косово"}
