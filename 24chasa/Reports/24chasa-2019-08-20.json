{"url": "https://www.24chasa.bg/novini/article/7615421", "text": "Няма яснота за причините за  , съобщи  Заради гъстия дим от вчера се правят замервания, а от днес и мобилна лаборатория следи за чистотата на въздуха. Пожарът тръгва от склад за вторични суровини. Бързо се прехвърля в близките две помещения. В съседния имот изгарят 10 тона масла за камиони. Пламъците стигат и до паркинг за автомобили. Химиците предупреждават, че често излагане на вредни емисии крие опасности. „Когато става дума за еднократен акт, може да се ликвидира много бързо. Когато става периодично е основание за тревога. Това е системно замърсяване на атмосферата в този район и вече трябвало да се санкционира сериозно”, обясни проф. Венко Бежков от Института по инженерна химия към БАН. Заради гъстия дим са направени две замервания на качеството на въздуха. Не са отчетени никакви замърсявания в района на пожара. Днес складът за вторични суровини е затворен. Собственикът му отказа коментар, докато не приключат следствените действия.", "date": "2019.08.20", "title": "Още не е ясно защо е пламнал складът в Ботевград"}
{"url": "https://www.24chasa.bg/novini/article/7615426", "text": "15-годишно дете е било блъснато около 17 часа днес на Коматевско шосе в Пловдив, съобщиха от полицията. Оказана му е медицинска помощ. Най-вероятно е със счупен глезен. Няма данни за алкохол на 46-годишната шофьорка. Причините за случилото се изясняват.                                                                                                                                                                                                                                                                                                                                                                                                                                                                                                                                                                                                                                                                ", "date": "2019.08.20", "title": "Шофьорка помете дете в Пловдив"}
{"url": "https://www.24chasa.bg/novini/article/7615422", "text": "Запитана дали се чува нейният глас на записа, на който казва на Йордан Камчев, че \"всичко ще бъде наред\", Янева отговори, че засега не може и не бива да казва нищо, защото се води следствие. \"Надявам се да има процес, ще се виждаме още\", добави тя. На въпросите знае ли къде са парите от \"Рекет\" и дали Камчев все още е заподозрян, Янева отговори положително. За иззетите телефони тя каза, че те се намират в прокуратурата за анализ, а на въпроса форматирани ли са, заяви, че е бил форматиран третият телефон, който бил изгубен. Тя не отговори защо е предложила спогодба по делата \"Империя\" и \"Пощенска банка\" и освобождавнане на обвинените. Неин адвокат е Стеван Павлевски, който е един от обвинените по делото \"Империя\", съобщи МИА.", "date": "2019.08.20", "title": "Прокурорката Катица Янева: Не изпитвам вина за аферата \"Рекет\""}
{"url": "https://www.24chasa.bg/novini/article/7615449", "text": "Рускинче на 12 години е било засмукано в тръба на дъното на басейн в хотел в турския курорт Бодрум. Тя е в критично състояние, съобщи днес за ТАСС дипломат от генералното консулство на Русия в Анталия. Дипломатът заяви, че Генералното консулство потвърждава факта за спешната хоспитализация на руска непълнолетна гражданка, родена през 2007 г., която е пострадала при нещастен случай на 18 август в байсей на на хотел \"Сънхил\" в Бодрум. По информация на администрацията на болницата детето е в критично състояние и под наблюдението на лекари. От генералното консулство посочиха, че от диполматическата служба са се обърнали към валийството в окърг Мугла и окръжните правоохранителни органи за получаване на официална информация за инцидента.", "date": "2019.08.20", "title": "Тръба в басейн в Бодрум засмука руско момиче, тя е в критично състояние"}
{"url": "https://www.24chasa.bg/novini/article/7615457", "text": "Мъж, въоръжен с щанга тип „кози крак“, откърти перки на „Граф Игнатиев“ и ги хвърли върху трамвайните релси, съобщава  . По неофициална информация жена, придружваща вандала, се спънала в перките на Графа. Мъжът се ядосал, откъртил и три от тях. Две от тях той захвърлил върху трамвайните релси, а третата - пред магазин наблизо.", "date": "2019.08.20", "title": "Мъж кърти перки на „Графа“, хвърля ги върху трамвайните релси"}
{"url": "https://www.24chasa.bg/novini/article/7615445", "text": "Два дни преди смъртта си Джефри Епстайн написал завещание. В последната си воля богаташът педофил поверява цялото си богатство и имущество на тръст с неизвестни бенефициенти, съобщи “Ню Йорк пост”, като цитира юридически документи. Американският финансист оставя активите си на стойност близо $ 577 млн. - включително два острова и недвижими имоти в Ню Йорк, Париж и Ню Мексико, в ръцете на фонд, наречен “Тръст 1953”. Това се смята за класически метод да се запази в тайна самоличността на облагодетелстваните. Епстайн никога не се е женил и не е известно да има деца. Осъденият педофил, който се обеси в затвора, има по-малък брат, племенник и племенница. ДНК компания от Флорида опитва да намери преки наследници на богаташа и призова “всеки, който предполага, че може да е родил дете на финансиста”, да се свърже с нея. След като аутопсията потвърди, че педофилът, близък до Доналд Тръмп, Бил Клинтън и принц Андрю, се е самоубил в килията, шефът на Федералното бюро на затворите в САЩ Хю Хъруиз бе освободен от поста. Американският министър на правосъдието Уилям Бар обяви, че ще назначи Катлийн Хок Сойър на мястото му. Преди разследването срещу Епстайн да бъде подновено тази година, той лежа 13 месеца в затвор във Флорида след спорно споразумение с прокуратурата от 2008 г. Зад решетките финансистът имал право да излиза на 12-часова разходка извън затвора 6-7 дни в седмицата. Всеки ден кола го чакала пред институцията, а след това го откарвала към Палм Бийч. В краткото време, в което бил наистина зад решетките, той поръчвал да му доставят детско бельо. За 13 месеца Епстайн похарчил $ 2000 за бикини малък размер. Покойният богаташ си поръчал 800 чаши кафе, а килията му била винаги отключена. Богаташът въртеше оргии с малолетни на свой остров, където канел прочути гости.", "date": "2019.08.20", "title": "Епстайн завещал богатството си на тръст (Обзор)"}
{"url": "https://www.24chasa.bg/novini/article/7615458", "text": "Полицай снайперист застреля   свързващ Рио де Жанейро и Нитерой. Всички 37 заложници бяха освободени след края на драмата. Полицията обкръжи автобуса, който похитителят наредил да спре на моста. Нападателят бил маскиран и се представил за военен полицай. Атаката била извършена в 5,30 часа сутринта местно време. Един от пътниците в автобуса написал в социалните мрежи, че въоръженият мъж завързал ръцете на пасажерите и носел коктейл “Молотов”, както и пистолет. Полицията започна преговори с него, но снайперист успя да го гръмне. ", "date": "2019.08.20", "title": "Гръмнаха  похитител в Бразилия (Обзор)"}
{"url": "https://www.24chasa.bg/novini/article/7615447", "text": "Премиерът на Италия Джузепе Конте обяви, че подава оставка, и хвърли страната в нова криза. Конте обвини лидера на партия Лигата Матео Салвини, че поставя собствените си интереси пред тези на страната. В дългоочаквано изказване пред Сената за политическите размирици, отприщени от Салвини, Конте обвини ръководителя на Лигата, че иска да осребри растящата си популярност в допитванията и да предизвика предсрочни избори, излагайки на риск планираните реформи. “Салвини показа, че следва собствените си интереси и тези на партията си”, каза Конте пред препълнения Сенат, застанал до Салвини, който седеше с каменно изражение. “Неговите решения представляват сериозни рискове за страната”, каза Конте и предупреди, че ходът за сваляне на правителството може да навреди на икономиката. Конте обяви, че работата на неговия кабинет “свършва тук” и след дебатите в Сената ще връчи оставката си на президента Серджо Матарела. ", "date": "2019.08.20", "title": "Премиерът на Италия хвърли  оставка, нахока Салвини (Обзор)"}
{"url": "https://www.24chasa.bg/novini/article/7615434", "text": "Йордания да служи като врата за достъп на българските фирми до Ирак. Това предложение е направил външният министър на Хашемитското кралство Айман Сафади на вицепремиерката Екатерина Захариева. Двамата разговаряха вчера в София при първото в историята посещение на йордански външен министър в България. Захариева и Сафади подписаха и споразумение за безвизово пътуване на притежателите на български дипломатически и служебни паспорти до Йордания. В началото на 2020 г. ще започне работа и двустранна икономическа комисия, съобщи след разговорите Захариева. В момента икономическият обем между двете държави е пренебрежимо малък за възможностите на България и Йордания, допълни вицепремиерката. “Туризъм - и двете държави са с изключително богато културно-историческо наследство и природни красоти, високи технологии, фармацевтична промишленост, хранително-вкусова промишленост са сфери, в които бизнесите от двете държави могат да работят заедно”, посочи Захариева. 1500 йорданци са завършили висшето си образование в България, а в момента се обучават още 30 поданици на крал Абдулла II. Захариева припомни, че миналата година правителствата на двете държави са подписали програма за спогодба в сферата на образованието, литературата и науката. Целта ѝ е обменът на учени и студенти да се увеличи. Процесът “Акаба” за борба с тероризма и радикализацията, който е иницииран от йорданския монарх, е бил основна тема на разговора на Айман Сафади с премиера Бойко Борисов. България високо оценява инициативите на йорданския крал за борба с тероризма и сме готови да разгледаме възможните форми на сътрудничество в процеса в рамките на други формати като Процеса на сътрудничество в Югоизточна Европа или Берлинския процес, подчертал българският министър-председател на срещата си с йорданския външен министър. “Убеден съм, че настоящото посещение ще даде нов тласък в нашите двустранни връзки и ще допринесе съществено за по-динамично сътрудничество на всички нива”, заявил още Борисов на Сафади според съобщение от правителствената пресслужба. Борбата с тероризма е била основна тема на разговорите на йорданския външен министър и с президента Румен Радев. Сред чуждестранните терористични бойци в Близкия изток няма нито един българин, подчертал на срещата външният министър на Йордания и отбелязал ролята на толерантното българско общество в това отношение. България има дълбоки исторически традиции в религиозната и етническа толерантност и може да бъде пример, посочил пък Румен Радев. По време на срещата държавният глава потвърди поканата си към крал Абдулла II да посети България в удобно за него време.", "date": "2019.08.20", "title": "Йордания предлага достъп на български фирми до Ирак (Обзор)"}
{"url": "https://www.24chasa.bg/novini/article/7615495", "text": " са настанени в дом за деца, лишени от родителска грижа. Това заяви генералният консул на България в Чикаго Иван Анчев, който посетил и разговарял с децата. Те вече са добре и в сигурна среда. За тях се грижат социални работници и психолози, разкри консулът пред Нова тв. Българчетата са осиновени преди 7 г., а отскоро живеели в градчето Съмървил. Родителите - 56-годишен мъж и 40-годишна жена, бяха арестувани на 8 юли за тормоз над 10-те им деца, които били мръсни, недохранени и в лошо здраве. Анчев разказа, че е говорил с децата на английски език по тяхно желание. “Не сме говорили за това какво са преживели, тъй като не исках да ги връщам към този ужас. Децата категорично няма да бъдат върнати на насилниците”, каза консулът и посочи, че домът, където са настанени, е с добри условия. По думите му случаят ще бъде разделен на две дела. Едното ще е за попечителството над децата, на което ще се реши дали те да бъдат под закрилата на щата Мисури до 18, 21 години или за цял живот. Второто дело е срещу родителите, които са обвинени в небрежно отношение и застрашаване на живота на дете. Според законите на Мисури по тези обвинения се предвижда наказание от 5 до 15 години затвор. ", "date": "2019.08.20", "title": "BG близначките от  къщата  на ужасите в САЩ са в добри ръце"}
{"url": "https://www.24chasa.bg/novini/article/7615427", "text": "Депутати и служители на парламента ще учат английски, немски и френски, за да се разбират с институциите в Брюксел. Това става ясно от обществена поръчка за чуждоезиково обучение, публикувана от Народното събрание в понеделник. Поръчката е с прогнозна стойност 115 хил. лв. без ДДС и е само за учебната 2019/2020 година. Депутатите и служителите в парламента ще могат да изучават общ английски, немски и френски език, специализиран английски език за юристи и специализиран английски, немски и френски език за работа с институциите на Европейския съюз. Според обявлението на парламента курсовете ще се провеждат в групи от най-малко 5-има и максимум 9-има души по два пъти седмично. Часовете обаче задължително трябва да са съобразени с работното време на Народното събрание. Към чуждоезиковото обучение ще могат да се включат и служителите с никакво или слабо ниво на познаване на езика, тъй като са планирани уроци за придобиване на основно ниво - A1. Най-високата езикова степен, която ще могат да вземат депутати и служители, е C1. За целта общият брой на учебните часове е 150.", "date": "2019.08.20", "title": "Парламентът дава 115 хил. лв., за да учат депутатите чужди езици два пъти седмично"}
{"url": "https://www.24chasa.bg/novini/article/7615163", "text": "Великобритания ще \"освободи\" своите представители от повечето срещи на Европейския съюз, за да могат да се съсредоточат върху Брекзит, намалявайки присъствието близо наполовина, заяви днес британското министерство за Брекзит, цитирано от Ройтерс. \"От сега нататък ще ходим само на срещи, които са наистина важни, намалявайки присъствието повече от наполовина и спестявайки стотици часове\", каза министърът за Брекзит Стив Баркли, предава БТА. От 1 септември британските представители ще присъстват само на срещи на ЕС, на които Великобритания има значим национален интерес, например сигурността, заяви министерството. \"Като напускаща държава членка е разумно да \"освободим\" служителите от тези срещи на ЕС, за да им позволим по-добре да съсредоточат талантите си върху непосредствените ни национални приоритети\", каза министерството.", "date": "2019.08.20", "title": "Британски представители няма да присъстват на повечето срещи на ЕС преди Брекзит"}
{"url": "https://www.24chasa.bg/novini/article/7615180", "text": "Министър-председателят на Италия Джузепе Конте обяви, че работата на неговото правителство приключва и той ще подаде оставка. Съответното той съобщи пред Сената в реч, излъчена на живо по Rai News 24, предава TACC. \"Скъпи приятели от Движението \"Пет звезди\" [една от двете управляващи партии], това е краят на работата на нашето правителство. В края на тази среща официално ще предам писмото за оставка на президента Серджо Матарела\", заяви Конте, предава  . Правителствената криза възникна, след като на 8 август вицепремиерът, вътрешен министър и лидер на една от двете управляващи партии -\"Лига\", Матео Салвини обяви, че парламентарното мнозинство, съставено след изборите през март 2018 г., вече не функционира, и призова за нови избори. По време на летните ваканции обаче дискусията за ситуацията и речта на премиера беше отложена.", "date": "2019.08.20", "title": "Министър-председателят на Италия Джузепе Конте подава оставка"}
{"url": "https://www.24chasa.bg/novini/article/7615178", "text": "На 19.08.2019 г. е доведен 56-годишен мъж от Търговище. Ден по-рано в землището на село Росина в близост до язовира, той е използвал законно притежавано огнестрелно оръжие и е причинил смъртта на две кучета - породи „сибирски вълкодав“ и „кангал“ –  те са собственост на 41-годишен мъж от Исперих. По случая е образувано досъдебно производство по чл. 325б от Наказателния кодекс по описа на РУ-Търговище.", "date": "2019.08.20", "title": "МВР задържа брутален убиец на две кучета"}
{"url": "https://www.24chasa.bg/novini/article/7615231", "text": "Цените на чая се повишиха с 15 процента в Турция от днес, потвърди за ДПА официален представител на държавната компания за производство на чай Чайкур, като уточни, че увеличението се дължи на нарастване на оперативните и трудовите разходи, съобщава БТА. Поскъпването на една от предпочитаните напитки в Турция идва на фона на растяща инфлация на хранителните продукти. Според цитирания представител компанията не е променяла цените през последните две години. Но вестник \"Джумхуриет\" и други медии съобщиха, че цените на чая са били повишени с 15 процента и през юни. По-голямата част от чая се отглежда по черноморския бряг на страната, а компанията Чайкур е базирана в района на Ризе, от където произхожда президентът Реджеп Тайип Ердоган. Ризе и чаят са синоними и са толкова популярни, че Ердоган щедро раздаваше торби с чай на жените по време на митингите си преди местните избори през март, напомня агенцията. Най-известната марка на Чайкур е \"Ризе Турист\", който според компанията присъства във всеки турски дом от десетилетия. Цената на килограм сега се покачи от 31,50 лири (5,50 долара) до над 36 лири. Чайкур, която обработва площи от 75 900 хектара, има 45 предприятия и 13 000 служители в разгара на сезона на брането от май до септември, в основният и най-големият производител на чай в Турция. Въпреки че кафето е по-популярно, рядко се среща дом, в който да не бълбука чайник с чай през целия ден, посочва агенцията.", "date": "2019.08.20", "title": "Турците са разтревожени: любимият им чай\nпоскъпва"}
{"url": "https://www.24chasa.bg/novini/article/7615275", "text": "Плавателни съдове на гръцката брегова охрана и един хеликоптер участват в издирвателно-спасителна операция, след като частен хеликоптер се разби близо до популярния сред туристите остров Порос, предаде Асошиейтед прес. Властите съобщиха, че хеликоптерът е паднал в морето днес следобед близо до остров Порос, на около 60 километра южно от Атина, предава БТА. Той излетял от международното летище в Атина и трябвало да кацне в район в континенталната част недалеч от острова. ТАСС съобщава, че двама руснаци и един грък са се намирали на борда на катастрофиралия хеликоптер. Причината за разбиването на летателния апарат, който се е запалил и взривил във въздуха, след което е паднал в морето, все още не е установена.", "date": "2019.08.20", "title": "Частен хеликоптер се разби до гръцкия \nостров Порос"}
{"url": "https://www.24chasa.bg/novini/article/7615300", "text": "Прищина и Скопие търсят решение на търговския спор, но засега остават в сила забраните за износ на мед и картофи от Северна Македония в Косово, както и забраната на вноса на македонския пазар на хайвер и жива риба за развъждане от Косово, съобщават македонските медии, цитирани от БТА. Министърът на икономиката на Северна Македония Крешник Бектеши и косовският му колега Ендрит Шаля се споразумяха днес Агенцията за храна и ветеринарство в Косово да изпрати в петък доклад на съответната Агенция на Северна Македония, в който да бъде представена програмата за хайвера и живата риба за развъждане от Косово. Бектеши каза, че мярката за забрана ще бъде отменена, когато същото направи и косовската страна. По-рано днес прищинският \"Газета експрес\" цитира Шаля да казва, че до края на седмицата Прищина ще суспендира реципрочните мерки за забрана на стоки от Северна Македония.", "date": "2019.08.20", "title": "Прищина и Скопие не са се договаряли\nза премахване на търговските забрани"}
{"url": "https://www.24chasa.bg/novini/article/7615306", "text": "През 2019 година растежът на външното търсене на български стоки и услуги ще се забави, пише във втория брой на Икономически преглед на БНБ, публикуван днес от Централната банка. Данните за икономиката на страната в него са към 24 юни тази година. Забавянето на външното търсене на наши стоки е поради продължаващото отслабване на растежа на световната търговия, повишената несигурност, свързана с международните външнотърговски конфликти и Брекзит, неблагоприятната икономическа ситуация в Турция, както и поради очакванията за забавяне на икономическия растеж в Румъния и в някои страни от Еврозоната, посочват от БНБ. С изчерпването на негативния принос на Турция БНБ прогнозира растежа на външното търсене на български стоки и услуги да се ускори през 2020 - 2021 г. За периода 2019 - 2021 г. експертите на Централната банка очакват цената на петролните продукти в долари да се понижи спрямо 2018 г., докато цените на неенергийните продукти в долари първоначално да се понижат през 2019 г., но впоследствие да се повишат през 2020 г. и 2021 г. БНБ прогнозира, че през 2019 г. темпът на нарастване на реалния БВП на България да се ускори спрямо 2018 г. и ще възлезе на 3.7 на сто. За периода 2020-2021 г. БНБ очаква растежът на реалния БВП да се забави плавно спрямо 2019 г. и да достигне 3.4 на сто през последната година на прогнозния хоризонт. Годишната инфлация, чиято динамика до голяма степен се влияе от международните цени на петрола и храните в евро, се очаква да се ускори слабо в края на 2019 г., възлизайки на 2.6 на сто, след което да се забави и да остане на нива близо до 2 процента до края на прогнозния хоризонт. Рисковете за макроикономическата прогноза клонят към реализиране на по-слаб растеж на реалния БВП и произтичат най-вече от външната среда, където има рискове от по-слабо от прогнозираното нарастване на търсенето на български стоки и услуги. Вътрешен фактор, който създава несигурност за реализиране на прогнозата, е динамиката на съфинансираните от ЕС и от националния бюджет публични инвестиции. Рисковете пред реализирането на прогнозата за инфлацията произтичат най-вече от възможността за по-висока цена при енергийните продукти и при базисните компоненти.", "date": "2019.08.20", "title": "БНБ прогнозира ръст на БВП от 3,7% през 2019-а, забавя се външното търсене на наши стоки"}
{"url": "https://www.24chasa.bg/novini/article/7615308", "text": "В посочения период ще има нарушение на възможността за подаване на документи по електронен път към информационните системи на агенцията, в това число и достъпа до е-портала на агенция \"Митници\". За цитирания период е обявена аварийна процедура за подаване на митнически декларации на внасяне, митнически декларации за изнасяне, митнически декларации за транзит, обобщени декларации за въвеждане и обобщени декларации за напускане.", "date": "2019.08.20", "title": "От 18 до 20 ч. утре ще прекъсва интернет връзката с агенция \"Митници\""}
{"url": "https://www.24chasa.bg/novini/article/7615318", "text": "Словенската полиция намери тази нощ близо до североизточния град Подлехник 73 мигранти, които влезли в Словения от Хърватия, предаде агенция СТА, цитирана от БТА. В групата имало 62 пакистанци, четирима граждани на Бангладеш, трима афганистанци, трима сомалийци и един индиец. Всички, освен две малолетни лица и двама ранени възрастни, вече са върнати в Хърватия. Полицията арестува и трима шофьори - двама сърби и един казахстанец, за трафик на шестима мигранти.", "date": "2019.08.20", "title": "Откриха 73 нелегални мигранти в Словения, арестуваха двама сърби и казахстанец за трафик"}
{"url": "https://www.24chasa.bg/novini/article/7615269", "text": "Пожар е избухнал в ресторант в Павел баня, преде БГНЕС. В оздравителния комплекс има настанени стотици туристи, пациенти и трудноподвижни хора. В момента няколко противопожарни екипа са на мястото и се борят с пламъците. Не е ясно дали ще се наложи евакуация. По информация на presstv.bg огънят е тръгнал от кухнята на ресторанта. Няма пострадали хора, няма и щети в оборудването на кухнята.                                                                                                                                                                                                                                                                                                                                ", "date": "2019.08.20", "title": "Пожар избухна в оздравителния комплекс в Павел баня (Обновена, видео)"}
{"url": "https://www.24chasa.bg/novini/article/7615323", "text": "Над 55 млн. лв. са предвидени за предоставянето на нови социални услуги за деца и семейства. Средствата са по Оперативна програма „Развитие на човешките ресурси“ (ОПРЧР) 2014-2020 г. чрез процедура „Продължаваща подкрепа за деинституционализация на децата и младежите - ЕТАП 2 - предоставянето на социални и интегрирани здравно–социални услуги за деца и семейства“. Това съобщи министърът на труда и социалната политика Бисер Петков днес в Благоевград, съобщиха от ведомството. Там Петков откри три нови социални услуги за подкрепа в общността и в семейна среда - Център за обществена подкрепа, Дневен центъра за подкрепа на деца с увреждания и техните семейства и Дневен център за подкрепа на деца с тежки множествени увреждания и техните семейства. Центровете са изградени по проект „Социална инфраструктура за услуги за деца“ от община Благоевград по процедура „Подкрепа за деинституционализация на грижите за деца“. Министерството на труда и социалната политика (МТСП) чрез ОПРЧР ще финансира предоставянето на социалните услуги. Политиките в областта на социалното включване, подкрепата за децата и семействата и социалните услуги са сред основните приоритети на МТСП. Очакваме община Благоевград, която е сред първениците по реализация на проекти, да кандидаства по втория етап на процедурата за продължаваща подкрепа на деинституционаизацията на деца и младежи, каза министър Петков. Той допълни, че средствата по нея предвиждат обезпечаването на социалните услуги чрез подбор, наемане на персонал, заплащане, закупуване на транспортни средства и др. Трите центъра са част от новите 112 социални услуги, които ще се разкрият съгласно Картата на услугите за подкрепа в общността и в семейна среда и Картата на резидентните услуги, отбеляза министър Петков. Те са част от актуализирания план за действие за изпълнение на Националната стратегия „Визия за деинституционализация на децата в Р България“. По думите на министър Петков изграждането на новите социални услуги е видимият израз на осъществявания процес по деинституционализация на децата и младежите. Той напомни, че до края на 2020 г. този процес ще бъде финализиран. Чрез него се преминава към предоставянето на услуги в общността и към услуги от резидентен тип, където децата и техните родители ще получават необходимата им подкрепа, близка до семейната среда и качествена грижа. Министър Петков припомни, че през 2010 г. в 137 институции са били настанени повече от 7 500 деца. От тогава до сега са закрити 114 домове и от тях са изведени над 7 000 деца. Към края на полугодието на 2019 г. съществуващите институции са 23, с малко над 500 деца в тях. По време на посещението в Благоевград министър Петков проведе среща и с кмета на града д-р Атанас Камбитов, с който разговаряха за развитието на социалните услуги в региона и практическото приложение на Закона за личната помощ.", "date": "2019.08.20", "title": "Бисер Петков: Над 55 млн. лева са предвидени за нови социални услуги"}
{"url": "https://www.24chasa.bg/novini/article/7615327", "text": "Лидерът на италианската дясна партия \"Лига\" Матео Салвини каза днес, че е предизвикал правителствена криза по средата на лятото, защото не се страхува от предсрочни избори, предаде Асошиейтед прес, цитирана от БТА. Салвини направи обръщение пред Сената, след като министър-председателят Джузепе Конте обяви, че ще връчи оставката си, слагайки край на популисткото правителство, създадено преди едва 14 месеца. Салвини каза, че би \"направил отново всичко, което е направил\". \"Аз съм свободен човек и не се страхувам от присъдата на италианците\", заяви той. Салвини се опитва да стане следващия премиер на Италия в момент, когато подкрепата за неговата партия се увеличава заради позицията му против миграцията, отбелязва Асошиейтед прес. Той каза, че е готов да запази коалиционното правителство, за да бъде приет бюджет за 2020 г. и да бъде гласувана реформа на парламента, преди да се пристъпи към предсрочни избори, посочва Ройтерс. Салвини, който е вицепремиер, внесе вот на недоверие към правителството. Той обаче заяви пред парламента, че е готов да забави малко нещата, за да позволи приемането на важно законодателство. \"Искате ли да бъде намален броят на парламентаристите и после да се отиде на избори? Ние сме готови за това. Ако после искате да представите смел бюджет, тогава сме готови и за това\", заяви Салвини пред Сената.", "date": "2019.08.20", "title": "Салвини: Не се страхувам от правителствена криза"}
{"url": "https://www.24chasa.bg/novini/article/7615333", "text": "Срокът за ползване на Международната космическа станция (МКС) може да бъде удължен до 2030 г., предаде ТАСС. Това заяви на форума \"Машук\" в Пятигорск изпълнителният директор на Роскосмос за пилотираните космически програми Сергей Крикальов. \"В момента срокът за ползване на станцията е до 2020 г., а с партньорите си се договорихме за удължаване до 2024 г. - каза той. - Сега партньорите обсъждат възможността за ползване на МКС до 2028 г., а може би и до 2030 г. За целта е нужно да се потвърди възможността конструкцията и системите на станцията да функционират по-дълго.\" По думите му първоначално било планирано МКС да функционира 15 години. Той припомни, че руската станция \"Мир\" също е функционирала 3 пъти по-дълго от първоначално обявения срок. Крикальов освен това отбеляза, че Роскосмос разглежда възможността за бъдещи мисии до Марс, но тя засега е неприемлива, като се имат предвид съществуващите в момента срокове за полет до Червената планета. \"Планирайки бъдещи марсиански мисии, си даваме сметка, че дозата радиация, която може да получи космонавт при пътуването му до планетата Марс или луните й при съществуващите срокове за полет и сегашните средства за защита всъщност е неприемлива за човека\", каза той. По думите му този въпрос може да бъде решен или чрез увеличаване на защитата, или чрез ускоряване на полета. \"Нови двигатели ще позволят да се стигне по-бързо до дестинацията\", поясни Крикальов.", "date": "2019.08.20", "title": "Роскосмос планира марсиански мисии в бъдеще"}
{"url": "https://www.24chasa.bg/novini/article/7615402", "text": "Общо 13 200 полицаи и жандармеристи, подпомогнати от военни части, са мобилизиране за охраняване на реда по време на срещата на върха на Г-7 в югозападния френски град Биариц от 24 до 26 август, предаде Франс прес. 400 пожарникари и 13 мобилни екипа за бърза медицинска помощ ще са разположени на място. \"Няма да допуснем никакви нарушения на реда. Ако такива настъпят, ще реагираме на тях\", заяви френският вътрешен мнистър Кристоф Кастанер в Биариц. Г-7 е потенциален обект на \"три сериозни заплахи, включително от склонни към насилие лица, които не смесвам с мирните демонстранти\", подчерта той. По въпроса за контрасрещата в испанския град Ирун и френския Енде от двете страни на границата Кастанер каза, че тя би трябвало да може да протече свободно. \"Няма да се възпрепятства свободното и ненасилствено изразяване на мнения\", каза той. Вътрешният министър спомена и терористичната заплаха, за която \"една международна среща на върха може да е мишена\". Той все пак отбеляза, че към момента няма конкретен сигнал за тревога. Кастанер посочи и киберзаплахата с възможни нападения в интернет мрежите.", "date": "2019.08.20", "title": "Над 13 000 полицаи и жандармеристи \nмобилизирани за срещата на върха на Г-7 във Франция"}
{"url": "https://www.24chasa.bg/novini/article/7615406", "text": "Пожар е избухнал в района на старото сметище в Перник, съобщи директорът на РД \"Пожарна безопасност и защита на населението\" Емил Марков. На площ от около 200 кв. метра горят боклуци. Сметището е пламнало около 14 часа, когато се е чул и пукот, най- вероятно от възпламенените опаковки от дезодоранти и бутилки от монтажна пяна, обясниха от пожарната за БТА. На място са изпратени два противопожарни автомобила и водоноска от общината. Районът, в който е избухнал пожарът е в близост до борова гора, но бързата и адекватна намеса на пожарникарите са предотвратили запалването й. Причината за пожара не е установена. Пламъците са почти изгасени, но в района ще остане да дежури екип до окончателното потушаване на огъня.", "date": "2019.08.20", "title": "Пожар лумна на старото сметище в Перник"}
{"url": "https://www.24chasa.bg/novini/article/7615411", "text": "Нов случай на вирусен менингоенцефалит е регистриран във Великотърновска област през миналата седмица. Пациентът е от областния център, като лечението му се провежда в града. Това съобщиха за   от Регионалната здравна инспекция. От началото на годината това е единадесетият заболял от вирусен менингит или менингоенцефалит в областта. Менингоенцефалитът е едновременно възпаление на мозъчната тъкан и мозъчната обвивка на гръбначния и главния мозък. Заразяването става чрез пръски, разговор, кихане, замърсени ръце. Характерни симптоми са бързо повишаване на температурата, повръщане и много силно главоболие. За периода 12 – 18 август са отчетени също два случая на варицела, по един - на вирусен хепатит А и на вирусен менингит, и 18 - на ентероколити. Заболелите от остри респираторни заболявания са четирима.", "date": "2019.08.20", "title": "Нов случай на вирусен менингит във Великотърновско"}
{"url": "https://www.24chasa.bg/novini/article/7614786", "text": "Ловец на НЛО твърди, че е открил древноегипетски артефакт в снимки на НАСА на Марс. Скот Варинг смята, че е забелязал знаци на саркофаг, вграден в скалната повърхност на червената планета, предава The Sun. Той вярва, че неговото откритие доказва, че древните египтяни са дошли от Марс. \"Открих нещо много интересно за Марс, което ще разтърси съвременната археология\", заявява Скот във видео в Ютюб за находката. \"Има нещо от сорта на древноегипетска гробница, издълбана в планината в Марс\". \"Дали древните египтяни са дошли от Марс? Дали оттам са се преместили в Египет? Страната на фараоните има много подобен облик и климат като тези на Марс. Никое друго място на Земята не прилича толкова на Марс\", казва още той. Скот идентифицира мистериозния обект на снимка на Марс, направена през 2007 г. от НАСА. Според НАСА изображението показва скални слоеве и образувания върху скалата на нос Сейнт Винсент в марсианския кратер Виктория. С помощта на инструмент за корекция на снимки Скот подчертава това, за което той твърди, че са египетски артефакти. Освен саркофага, експертът казва, че има издълбани лица, недовършени статуи и \"извънземна технология\", която той вярва, че е завещана от марсианци. \"Не е ли невероятно? Това наистина изглежда като издълбана в планината в Марс египетска гробница\", добави той. Твърденията на Скот не са подкрепени от научни доказателства, тъй като учените все още не са открили никакви улики, че на Марс има или изобщо е имало някаква форма на живот, какъвто го познаваме на Земята.", "date": "2019.08.20", "title": "Древните египтяни са дошли от Марс?"}
{"url": "https://www.24chasa.bg/novini/article/7614925", "text": "Министърът на регионалното развитие и благоустройство Петя Аврамова и министърът на местното самоуправление на Република Северна Македония Горан Милевски подписаха в Скопие Меморандум за разбирателство между двете министерства, съобщиха от пресцентъра на българското министерство. Документът е показателен за отличното дългосрочно и ползотворно сътрудничество между нашите две държави и министерства. България и Република Северна Македония поддържат активни контакти във всички области от взаимен интерес, което е важно условие за развитие, просперитет и стабилност в Югоизточна Европа, каза министър Аврамова. Меморандумът ще разшири възможностите за партньорство и обмяна на опит в регионалната политика, местното самоуправление, трансграничното сътрудничество, подобряване на свързаността и изграждане на стратегическа инфраструктура. Двете страни се ангажират да осъществяват срещи по въпросите от взаимен интерес. Ще се организират също обучения, семинари, експертни работни групи и ще се извършва регулярен обмен на информация. За целта се създава съвместна работна група. Преди церемонията двете делегации се срещнаха с премиера на Република Северна Македония Зоран Заев. По време на срещата беше подчертана ангажираността на двете страни за реализацията на проектите, които ще подобрят свързаността в региона с фокус върху Коридор №8, както и трансграничното сътрудничество със средства от фондовете на Европейския съюз. Премиерът на Република Северна Македония Зоран Заев благодари за голямата подкрепа, която Република България оказва по пътя на страната за членство в НАТО и Европейския съюз. След подписването на Договора за приятелство, добросъседство и сътрудничество между двете държави през 2017 г. беше активизиран беше политическият диалог и беше даден импулс за развитие на секторното сътрудничество. „Очевидно Европа оценява високо усилията ни, защото на нашите две страни се дава възможност да председателстват през предстоящата година Берлинския процес за Западните Балкани. Това може само да ни мотивира да работим усърдно по всички теми от взаимен интерес“, каза министър Аврамова. Тя отбеляза и напредъка по програмата за трансгранично сътрудничество с Република Северна Македония. Вече са приключили 48 проекта на обща стойност над 10 милиона евро. В изпълнение са нови 17 договора за 5 млн. лв. в областта на опазването на околната среда, изменението на климата, подобряване проходимостта на реките, защита на местното население от наводнения и пожари, защита на културното наследство, развитието на туризма и др. Регионалният министър подчерта, че от особена важност е ускоряването на трансевропейския коридор номер 8, който е най-късата връзка между Адриатика и Черно море. До момента България е направила немалко за реализацията му чрез изграждането на автомагистрала „Тракия“, в процес на строителство е и „Струма\". Сега пред нас стои предизвикателството за търсене на възможности за реализация на скоростния път Дупница-Кюстендил-Гюешево. „Нашето желание е двете столици - София и Скопие, да бъдат свързани с хубава магистрала, както и с бърза железница. Работи се и по отношение на изграждането на нов ГКПП „Клепало“, който ще подобри икономическите връзки“, отбеляза Аврамова. През 2018 г. със средства на Агенция „Пътна инфраструктура“ бе извършен превантивен ремонт на приблизително 20 км от третокласния път Струмяни – Раздол – граница Република Северна Македония. За останалите 8,8 км се търси финансова възможност за проектиране и строителство. Министърът отбеляза, че през следващите години страната ни ще разполага с повече средства за пътна инфраструктура, защото в процес на изграждане е електронна система за събиране на пътни такси за преминаване по републиканската мрежа. Към 13 август водачи с регистрационни номера от Република Северна Македония са купили 85 000 е-винетки на обща стойност над 2 млн. лв., което нарежда страната на пето място по продажби на чуждестранни водачи, като най-бързият и удобен начин за плащане на електронните винетки е през интернет. Преди тях са Румъния, Турция, Германия и Гърция. Очакваме отношенията ни да получат много по-мащабно развитие, съответстващо на близостта на нашите държави, каза министър Аврамова в заключение.", "date": "2019.08.20", "title": "Задълбочаваме партньорството си със Северна Македония"}
{"url": "https://www.24chasa.bg/novini/article/7614938", "text": "Във Франция бяха задържани четирима мъже и една жена на възраст от 24 до 45 години по подозрение в планиране на нападение над хотел, в който ще отседнат жандармеристи по време на срещата на върха на Г-7 в югозападния френски град Биариц, предадоха Франс прес и ТАСС. Задържаната жена е посочила в социалните мрежи хотела, който е резервиран от жандармерията, докато трае срещата, предава БТА. Четиримата мъже са заподозрени в призив да бъде изгорен хотелът. Срещата на върха на Г-7 в Биариц ще се състои от 24 до 26 август, а основната й тема ще бъде борбата с неравенството.", "date": "2019.08.20", "title": "Задържаха петима във Франция, планирали нападение над полицаи на срещата на Г-7"}
{"url": "https://www.24chasa.bg/novini/article/7614951", "text": "По искане на Районна прокуратура – Поморие, съдът задържа под стража Йордан К. Той е обвинен за това, че на 17.08.2019 г. в гр. Поморие, обл. Бургас, пред дом се заканил с убийство на длъжностни лица – петима полицейски служители, при изпълнение на службата им, като насочил пистолет към всеки един от тях, след което го заредил и отправил думите: „Ще ви избия всичките!“, „Ще ви избия до три!“, „Ще ви избия!“, „Изчезнете иначе ще ви застрелям!“ и това заканване би могло да възбуди основателен страх за осъществяването му – престъпление по чл.144, ал.3, вр. чл.2, вр.чл.1, вр. чл.23, ал.1 от НК. Според прокурора, налице е обосновано предположение за това, че Йордан К. е извършил престъплението, в което е обвинен. Представителят на държаното обвинение е категоричен, че Йордан К. може да извърши ново престъпление. Съдът прие мотивите на прокурора и задържа под стража Йордан К. Определението на Районен съд – Поморие може да бъде обжалвано пред Окръжен съд – Бургас.", "date": "2019.08.20", "title": "Задържаха мъж, заплашил с убийство петима полицейски служители"}
{"url": "https://www.24chasa.bg/novini/article/7615001", "text": "Служебно разпределение на лекари специализанти няма да има. Това е било договорено по време на среща между ръководството на Българския лекарски съюз (БЛС) и млади лекари с министъра на здравеопазването Кирил Ананиев и заместник-министъра на здравеопазването Жени Начева, съобщиха от съсловната организация. Срещата е била инициирана от БЛС и на нея са били представени предложения за промени в Наредбата за придобиване на специалност. Запазва се съществуващият механизъм за специализация - разкриване на места за специализанти от лечебните заведения. Лекарите са настояли да има ясно и прозрачно провеждане на унифициран конкурс за назначаване на специализанти. Участниците в срещата са обсъдили и затрудненията, които имат специализантите по \"Педиатрия\" и \"Обща медицина\", както и че за първи път МЗ ще отделя средства за заплати за специализанти по \"Обща медицина\".", "date": "2019.08.20", "title": "БЛС: Няма да има служебно разпределение на лекари"}
{"url": "https://www.24chasa.bg/novini/article/7615024", "text": "Пожарът край софийското село Реброво до Совге е пламнал отново, съобщи  . Този път пламъците са по-близо до къщи в махала Синия камък, като от общината са призовали доброволците да се включат в пожарогасенето. Пожарът избухна преди два дни, а вчера сутринта възникна ново огнище на необработваема поляна. Имаше опасност да засегне боровата гора в района, но пламъците бяха бързо овладени. Пламъците бушуваха между софийските села Луково, Реброво и Владо Тричков в местността Ливадите.", "date": "2019.08.20", "title": "Пожарът край Реброво пламна отново"}
{"url": "https://www.24chasa.bg/novini/article/7615039", "text": "Съветът по киберсигурността бе създаден на основание чл. 9, ал. 2 от Закона за киберсигурност като консултативен и координиращ орган към Министерския съвет по въпросите на киберсигурността. Законът за киберсигурност, с който бе регламентирано създаването на Съвета, е приет от 44-то Народно събрание на 31 октомври 2018 г.", "date": "2019.08.20", "title": "Борисов назначи Марияна Николова за шеф на Съвета по киберсигурността"}
{"url": "https://www.24chasa.bg/novini/article/7615038", "text": "Румънският премиер Виорика Дънчила разговаря днес в Брюксел с председателя на Европейската комисия Урсула фон дер Лайен, предаде Медиафакс, позовавайки се на правителствено прессъобщение. В съобщението се посочва, че в рамките на разговорите са били обсъдени аспекти, свързани с бъдещия еврокомисар от страна на Румъния, включително и възможността за запазването на досегашния ресор. \"Двамата официални представители се договориха диалогът да продължи в скоро време\", се отбелязва в съобщението. Миналата седмица медиите съобщиха, че Дънчила е изпратила писмо до Европейската комисия, в което се съдържат две предложения за еврокомисар от румънска страна: бившият министър на вътрешните работи и на комуникациите Дан Ника и бившата министърка на околната среда и на еврофондовете Рована Плумб. И двамата бяха избрани за евродепутати от листата на управляващата Социалдемократическа партия. В досегашната ЕК румънският еврокомисар отговаряше за регионалната политика и Букурещ желае да получи също толкова важен ресор и в новия екип - било енергетика, било транспорт, отбелязва Франс прес. В цитираното предсъобщение се посочва още, че по време на срещата Дънчила е поздравила Урсула фон дер Лайен за избирането й за председател на бъдещата Европейска комисия и е уверила в пълната си подкрепа към усилията на ЕК за укрепване на европейския проект. От своя страна Фон дер Лайен е благодарила на Дънчила \"за изключителните резултати, постигнати от Румъния в изпълнението на мандата й на председател на Съвета на ЕС\".", "date": "2019.08.20", "title": "Дънчила иска досегашния ресор за бъдещия румънски еврокомисар"}
{"url": "https://www.24chasa.bg/novini/article/7615051", "text": "Американският президент Доналд Тръмп стана дядо за десети път, съобщава БГНЕС, позовавайки се на АФП. Съпругата на сина му Ерик – Лара, роди момиченце. Бебето е кръстено Каролина Дороти Тръмп. То е второто дете на двойката – първородният им син Ерик Люк ще направи две годинки през септември. 73-годишният президент има пет деца от три различни жени. Най-големите му наследници – Доналд младши и Иванка – имат съответно пет и три деца. 35-годишният Ерик, е третото дете на държавния глава. Той е главен изпълнителен директор, заедно с брат си Доналд младши, на основната компания на баща си. 36-годишната му съпруга Лара е бивш журналист, занимава се със защита на правата на животните и управлява, заедно със съпруга си Фондацията „Ерик Тръмп“, която финансира детски болници.", "date": "2019.08.20", "title": "Доналд Тръмп стана дядо за десети път"}
{"url": "https://www.24chasa.bg/novini/article/7615052", "text": "Предаване на телеметрична информация, параметри на полета и отработване на бъдещи дейности в открития космос ще са основните задачи на робота Фьодор по време на космически полет, предаде ТАСС. Това заяви генералният директор на Роскосмос Дмитрий Рогозин. \"Фьодор има много задачи - предаване на телеметрични данни, определяне на всички параметри, свързани с безопасността на полета, извършване на експерименти, които ще са полезни за бъдещата му работа на външния борд на МКС\", каза той на младежкия форум \"Машук\" в Пятигорск. Розозин отбеляза, че роботът ще е като изкуствен космонавт, но Роскосмос не проявява особен интерес към работата му във вътрешността на кораба. \"Работното място за робота е свързано с извънкорабна дейност, когато по команда на космонавт моментално ще достига до дадена точка от станцията въоръжен с набор от инструменти, за да извърши ремонтни работи - каза той. - Това е само началото на голяма дейност по използването на антропоморфни роботи в космоса.\", предава БТА. Човекоподобният робот Фьодор е създаден от компанията \"Андроидна техника\" и Фонда за перспективни изследвания. Освен това стана ясно, че плетена играчка, изобразяваща човек в скафандър с раница, ще стане индикатор за безтегловността за робота Фьодор, който тази седмица ще се отправи с ракета \"Союз МС-14\" към МКС. Това написа на страницата си във Фейсбук ръководителят на пресслужбата на Роскосмос Владимир Устименко. \"Кой казва, че Фьодор ще лети сам в космоса? Запознайте се с Маруся, или просто Маша. Те ще има за какво да поговорят по време на старта и полета\", поясни Устименко. Пилотираният кораб \"Союз МС-14\" е планирано да бъде изстрелян от космодрума Байконур на 22 август.", "date": "2019.08.20", "title": "Вижте какви са основните задачи на робота Фьодор в открития космос"}
{"url": "https://www.24chasa.bg/novini/article/7615061", "text": "Американският държавен секретар Майк Помпейо призна днес, че „Ислямска държава“ набира сили в някои райони, но посочи, че капацитетът на терористичната организация да извършва атака е до огромна степен намалял, предаде Ройтерс, цитирана от  . „Сложно е. На някои места \"Ислямска държава\" е по-мощна днес отколкото преди 3 или 4 години“, каза Помпейо в интервю за Си Би Ес. Той допълни, че самопровъзгласеният халифат е изчезнал и че възможността за нанасяане на атаки е много затруднена. Коментарът му бе направен по повод статия на „Ню Йорк таймс“, че ислямистката групировка добива нови сили в Ирак и Сирия. През декември президентът Доналд Тръмп настоя, че американските бойци са успели в начинанието си да победят ИД в Сирия и вече няма нужда от тях в страната. „Ние спечелихме“, каза тогава държавният глава. Помпейо обаче зае предпазлива позиция и посочи, че винаги има риск за възраждане на радикалните ислямски терористични групировки, включително „Ал Кайда“ и „Ислямска държава“.", "date": "2019.08.20", "title": "САЩ: \"Ислямска държава\" набира сили в някои райони, но капацитетът и за атака е намалял"}
{"url": "https://www.24chasa.bg/novini/article/7615076", "text": "Инцидентът е станал снощи, каза синът на Стефан Данаилов Росен Цанков по повод информацията от днес, че актьорът е приет в болница в Бургас.  \"Паднал е в апартамента. Повикана е веднага линейка. Болеше го. Аз и снощи говорих с него. Той каза: \"Не знам дали е натъртено, или е счупено. Ще видим утре\". Моят син е при него. Той е оператор и снима в Царево и е отишъл е при дядо си да го види\". При прегледа се оказало, че Данаилов е счупил тазобедрена става. \"До няколко дни, след като бъде закупена тазобедрена става, той ще бъде опериран\", заяви още Росен Цанков.", "date": "2019.08.20", "title": "Синът на Стефан Данаилов Росен Цанков: Синът ми е при него, ще го оперират до дни"}
{"url": "https://www.24chasa.bg/novini/article/7614377", "text": "Румъния ще представи над 600 заглавия по време на 26-то издание на Пекинския международен книжен панаир (BIBF), на който е почетен гост, съобщи Румънският културен институт (ICR) в понеделник. Институтът ще представи Румъния на петдневното събитие с близо 40 автори и издателски къщи, както и организира серия от презентации, семинари, изложби, представления и други културни мероприятия, информира  . Филателната изложба „70 години - Румъния-Китай\" също ще бъде представена в румънския щанд, разположен върху 300 кв.м. площ в централната зона на изложбената зала. Повече от 100 пощенски марки, посветени на двете държави, са били издадени от 1954 г насам. Пекинският книжен панаир ще се проведе в изложбения център New China International от 21 до 25 август, с участието на повече от 2600 изложители от 95 държави и региона, информират организаторите.", "date": "2019.08.20", "title": "Румъния представя над 600 заглавия на Пекинския международен книжен панаир"}
{"url": "https://www.24chasa.bg/novini/article/7615092", "text": "Военнослужещи от 68-ма бригада \"Специални сили\" за първи път изпълниха парашутни скокове от вертолети UH-60 „Black Hawk”. Това стана днес в района на летище Чешнегирово от около 400 м височина с парашут с кръгъл купол, съобщиха от министерство на отбраната. Парашутните скокове са в рамките на съвместната българо-американска подготовка между формированията от Силите за специални операции на Българската армия и армейската авиация от Сухопътните войски на САЩ в Европа. Тя се провежда в периода 19 до 25 август и в нея участват до 250 военнослужещи от 68-ма бригада \"Специални сили\" с необходимата екипировка и оборудване и до 30 военнослужещи с до 5 вертолета UH-60 „Black Hawk“ от армейската авиация на Сухопътните войски на САЩ в Европа.", "date": "2019.08.20", "title": "Виж парашутните скокове на военни от вертолети на 400 м височина (Снимки)"}
{"url": "https://www.24chasa.bg/novini/article/7615098", "text": "Жена на 84 години от Белград, която е била хронично болна и се е разболяла от западнонилска треска, е починала в Инфекциозната клиника в Белград, съобщи Танюг, цитиран от БТА. Тя е първата жертва на вирусното заболяване, предавано от комари. По данни на Института за обществено здравеопазване \"Д-р Милан Йованович Батут\" досега в Сърбия са регистрирани трима заболели от западнонилска треска и жената, която е била хронично болна, е починала. До 15 август в страните от ЕС са регистрирани шест смъртни изхода, които може да бъдат свързани със заболяването - четири в Гърция и два в Румъния. Инфекцията с вируса на западнонилската треска на територията на Сърбия за първи път е регистрирана през 2012 г. и оттогава жертви на болестта са станали 61 души.Най-много са заболелите миналата година - 415 души.", "date": "2019.08.20", "title": "Първа жертва на западнонилската треска в Сърбия"}
{"url": "https://www.24chasa.bg/novini/article/7615107", "text": "Испанското правителство съобщи, че изпраща свой военен кораб до италианския остров Лампедуза, за да ескортира хуманитарния кораб на испанската НПО \"Оупън армс\" до Испания, предаде Ройтерс, цитирана от БТА. Мигрантите са на кораба на \"Оупън армс\" от 19 дни. \"Корабът \"Дързост\" ще потегли днес в 17 ч. и ще пътува три дни до Лампедуза, където ще ескортира кораба на \"Оупън армс\" до пристанището на Палма де Майорка\", се казва в изявление на социалистическото правителство. По-рано капитанът на кораба на \"Оупън армс\" съобщи на италианските власти, че 17-членният му екипаж повече не може да контролира положението на борда, където все по-изнервени мигранти започват да се сбиват. Днес десет от мигрантите се опитаха да достигнат остров Лампедуза с плуване.", "date": "2019.08.20", "title": "Испания ескортира кораба с мигранти на \"Оупън армс\" до Палма де Майорка"}
{"url": "https://www.24chasa.bg/novini/article/7614586", "text": "33-годишна бременна жена е починала, след като е скочила от жилищна сграда в Бургас. Това каза за   Цветелина Рандева от ОДМВР-Бургас. Преди около час в първо Районно управление на МВР-Бургас е получено съобщение за инцидент, в частен дом на ул. „Граф Игнатиев“, при който от втория жилищен етаж е скочила 33-годишна бременна в осмия месец жена. Своевременно на местопроизшествието се отзовали екип на спешна медицинска помощ и полицейски служители. Констатирано е, че минути по-рано жената е била заедно с майка си и приятеля си. Те останали на улицата, а тя влязла е дома си, след което по неустановени към момента причини скочила във вътрешния двор на къщата. Вследствие на получените наранявания 33-годишната жена починала. По случая е образувано досъдебно производство.", "date": "2019.08.20", "title": "33-годишна бременна скочи от блок Бургас, почина"}
{"url": "https://www.24chasa.bg/novini/article/7614583", "text": "Вежди Рашидов запозна министъра с резултатите от срещите си в Бундестага в Берлин и в Камарата на депутатите в Рим. „Засилването на сътрудничеството между европейските страни в борбата с трафика на ценности, фалшификатите и фалшивите новини е много важно, защото този проблем засяга сигурността на всяка страна. Европейският опит дава добра основа за нови законодателни инициативи, за изработването на които трябва се направят работни групи. Свидетел съм, че Европа все повече се тревожи и от проблема с фалшивите новини, затова тази тема ще става все по-актуална за всички страни членки“, изтъкна по време на разговора Рашидов. Двамата обсъдиха и необходимостта от привличането на още по-широк кръг от експерти в борбата с нелегалния трафик на културни ценности и с фалшифицирането на произведения на изкуството. Министър Кирилов и Вежди Рашидов се обединиха около идеята, че е необходимо изграждането на единен европейски стандарт за борба с трите явления, който да намери отражение в националното ни законодателство. За обсъждането на бъдещите законови промени ще бъде привлечен широк експертен състав, включващ представители на МВР, прокуратурата и Министерство на правосъдието.", "date": "2019.08.20", "title": "Данаил Кирилов и Вежди Рашидов искат единен европейски стандарт за борба с фалшификатите"}
{"url": "https://www.24chasa.bg/novini/article/7614581", "text": "Заради протест на местни жители срещу първоначалния избор на терен за загробването на умъртвените животни от фермата в русенското село Караманово, се е наложила спешна промяна на мястото. Това съобщи пред   д-р Георги Дяков от Областната дирекция по безопасност на храните в Русе. Някой плаши хората и се възползва от ситуацията да получи дивиденти предвид предстоящите избори и така борбата с африканската чума по свинете се бави, а това носи само загуби, коментира д-р Дяков. „Целта е да има огнище на напрежение, което гледаме да избегнем, но подготовката на нов терен пак е бавна и ще отнеме време. И вече собственикът, който е засегнат от вируса – работиш на едно място, вършиш една дейност, тръгваш и след това трябва да се придвижиш в друга посока… И ако се появи някой да предявява претенции, става още по-сложно. Но да се надяваме, че няма да се стигне до там“, каза той. Общо 4600 животни от фермата Караманово ще трябва да бъдат умъртвени, а смъртността в комплекса се е повишила още от четвъртък миналата седмица.", "date": "2019.08.20", "title": "Протест измести мястото на загробване на животните от свинефермата в Караманово"}
{"url": "https://www.24chasa.bg/novini/article/7614587", "text": "Едностранните действия на САЩ по изпитване на конвенционална крилата ракета със среден обсег ще възобновят надпреварата във въоръжаването, заяви днес китайското правителство, което предупреди за опасност от \"ескалация на военните конфронтации\", предадоха Франс прес и ТАСС. \"Извършеният в неделя край Калифорния тест \"ще има тежки отрицателни последици за регионалната и международната сигурност\", каза говорителят на китайското външно министерство Гън Шуан, цитиран от БТА. Ракетното изпитание, извършено по-малко от три седмици след оттеглянето на САЩ от Договора за ликвидиране на ракетите със среден и малък обсег, \"доказва, че истинската цел на американското изтегляне е била да се напредва безконтролно към разработването на ракета и да се води борба за едностранно военно превъзходство\", коментира Гън. Той предупреди, че \"това ще доведе до поредното възобновяване на надпреварата във въоръжаването и до ескалация на военните конфронтации, което ще има тежки отрицателни последици за регионалната и международна сигурност\". Преди няколко часа Русия излезе с подобна остра реакция на американския ракетен тест. Вчера Пентагонът обяви, че е извършил успешно изпитание на конвенционална крилата ракета с наземно базиране с обсег над 500 км. Това е първият подобен тест, след като САЩ се оттеглиха от Договора за ликвидиране на ракетите със среден и малък обсег.", "date": "2019.08.20", "title": "Китай: Американският тест на крилата ракета ще възобнови надпреварата във въоръжаването"}
{"url": "https://www.24chasa.bg/novini/article/7614595", "text": "Няма завишени нива на радиация у нас в следствие на взрива на ракетна площадка близо до руския град Архангелск. Това съобщиха от Главна дирекция Пожарна безопасност и защита на населението. Главен комисар Николай Николов обясни, че не са получавани информации за движещ се към страната ни радиационен облак: \"Никакво повишаване на нормите не е засечено на територията на нашата страна, още повече, че не сме получавали от съседни страни данни за увеличени нива на радиация. Всъщност трябва да ви кажа, че обработката на всички тези данни се извършва от нашата Агенция за ядрено регулиране, която участва в световния обмен на подобен тип информация. За България не са отчетени такива нива. Моделите показват, че такъв облак няма да мине над България\", каза главен комисар Николай Николов. Базираната във Виена Организация по Договора за всеобхватна забрана на ядрените опити заяви вчера, че общо четири руски станции за мониторинг на радиацията са спрели да ѝ предават информация след мистериозната експлозия край Северодвинск. Агенцията отбелязва, че това предизвиква подозрения, че Русия е въздействала на станциите. Руският заместник-министър на външните работи Сергей Рябков подчерта, че предаването на данни от станциите за мониторинг на радиацията има доброволен характер. Руската държавна корпорация \"Росатом\" призна, че при експлозията край Северодвинск на 8 август са загинали нейни служители, припомня Ройтерс.", "date": "2019.08.20", "title": "Радиацията у нас не е повишена в следствие на взрива до руския град Архангелск"}
{"url": "https://www.24chasa.bg/novini/article/7614593", "text": "Стойността на иззетия хероин е 46 милиона и 770 хиляди турски лири. Наркотиците са били открити след щателно претърсване на камион, пътуващ от Иран. Хероинът бил укрит в тайници. При претърсването на камиона са били иззети 228 пакета с хероин.", "date": "2019.08.20", "title": "Турция иззе 234 кг хероин на границата с Иран"}
{"url": "https://www.24chasa.bg/novini/article/7614607", "text": "Луиджи Ди Майо, лидерът на Движение \"Пет звезди\" (ДПЗ), даде днес сигнал за неминуем край на коалиционното управление в Италия с изразена от него благодарност към премиера Джузепе Конте за работата му на поста, предаде Ройтерс, цитирана от БТА. \"Каквото и да стане, исках да Ви кажа, че за мен беше чест да работим заедно в това правителство\", каза Ди Майо, който е и вицепремиер. По-късно днес Конте се очаква да произнесе реч в парламента, в която да защити свършеното от него, след като по-малкият коалиционен партньор на ДПЗ, крайнодясната партия \"Лига\", заяви, че ще внесе искане за вот на недоверие. Засега такъв вот не е насрочен, но има голяма несигурност около това как ще свърши политическата криза, отбелязва Ройтерс. Въпреки всичко много хора очакват по-късно днес Конте да подаде оставка, с което ще отвори пътя за това президентът Серджо Матарела да започне официални проучвателни консултации с политическите партии, за да се види дали може да бъде съставена нова коалиция. Ако това не е възможно, държавният глава ще разпусне парламента. Лидерът на партия \"Лига\" Матео Салвини поиска предсрочни избори, три и половина години преди редовните, уверен, че растящата му популярност в социологическите проучвания ще го изведе до властта и ще прати Движение \"Пет звезди\" в опозиция. Ди Майо заяви, че депутатите от ДПЗ ще застанат зад Конте, който е професор по право без политическа принадлежност. \"Всеки от нас знае, че сме от правилната страна на историята\", посочи вицепремиерът в публикация във Фейсбук. \"Лигата\" ще трябва да отговаря за погрешното си решение да събори всичко, предизвиквайки политическа криза посред август само за да спечели изборите\", добави той. Вчера политически източници заявиха пред Ройтерс, че италианската опозиционна Демократическа партия е имала \"добри\" първоначални контакти с ДПЗ относно възможността да се коалират.", "date": "2019.08.20", "title": "Италианският вицепремиер Ди Майо даде сигнал за неминуем край на коалиционното правителство"}
{"url": "https://www.24chasa.bg/novini/article/7614618", "text": "Екипажът на самолет на Air Francе е подал сигнал за извънредна ситуация на борда. Данните са от портала за данни Flightradar, цитиран от  РЕН ТВ. Пилотът на машината, която е извършвала редовен полет от Москва за Париж, е поискал да извърши аварийно кацане в Люксембург. Самолетът се е приземил на летището във Великото херцогство. По предварителни данни никой не е пострадал по време на кацането, пише ТАСС, позовавайки се на представители на летището.", "date": "2019.08.20", "title": "Париж сигнализира за аварийна ситуация на борда на самолет"}
{"url": "https://www.24chasa.bg/novini/article/7614640", "text": "Вечно непредсказуемият Тръмп, Джонсън в капана на Брекзит, Конте с несигурно премиерство. Клубът на либералните демократи от Г-7, чийто домакин в Южна Франция този уикенд ще бъде Еманюел Макрон, не е в много добра форма, но ще се опита да демонстрира геополитическата си значимост на фона на големия брой световни кризи. Напрежението в Арабско-Персийския Залив, търговската война между Вашингтон и Пекин, извънредното положение с климата - броят на горещите теми нараства, като сред тях е и кризата в Хонконг, която може да бъде обсъдена на срещата. Такава тема е и кризата в Кашмир, която със сигурност ще бъде дискутирана, тъй като индийският премиер Нарендра Моди е поканен в Биариц (балнеоложки курорт, в който заради срещата са предвидени сериозни мерки за сигурност). Епохата, когато бе възможно страните от Г-7 да излязат с единна позиция, обаче е отминала \"в един свят, който днес е силно фрагментиран, доста неустойчив и където общоприетите рамки вече не се ползват задължително с ефективността, каквато имаха в миналото\", обобщава източник, близък до френското президентство. Основният нестабилен елемент в групата очевидно е Доналд Тръмп. Няколко други лидери обаче са в сложно положение, което поставя под въпрос позициите им, като например Борис Джонсън, намиращ се в центъра на психодрамата на Брекзит, Ангела Меркел, стигнала до крайно изтощение след 14 години на власт, и Джузепе Конте, чието правителство е изложено на опасност в Италия. \"Форматът и самото съществуване на Г-7 са обект на дискусия, тъй като това беше мястото, където старият Запад можеше да дебатира искрено и да изразява общи позиции с голяма важност за големите международни предизвикателства. Всичко това в момента изчезва заради наблюдаваното разпиляване\", обяснява пред Франс прес бившият италиански премиер Енрико Лета, декан на училището за международни отношения към Университета по политически науки в Париж. Разногласия В този сложен контекст Еманюел Макрон, който се опитва да играе ролята на посредник (той се срещна вчера във Франция с Владимир Путин, чиято страна бе изключена от Г-8 през 2014 г.), иска да реформира този формат, който нарече \"театър на сенки и разделения\" след миналогодишното издание на Г-7 в Канада, белязано от зрелищен гневен изблик на Доналд Тръмп. По тази причина не се очаква да бъде приета заключителна декларация - нещо твърде сложно предвид сериозните разногласия между членовете на групата по въпросите на климата, иранската криза, кризата с мигрантите, Брекзит и т. н. Френското председателство ще се опита да насърчи появата на \"коалиции от заинтересовани страни\", които искат да \"предложат конкретни решения на големите предизвикателства\", твърди френски източник - по тази причина са поканени няколко държавни ръководители извън Г-7. Освен Моди, това са президентите на Чили Себастиан Пинера и на Египет Абдел Фатах ас Сиси, както и няколко африкански лидери като Пол Кагаме (Руанда), Марк Кристиан Каборе (Буркина Фасо) и Маки Сал (Сенегал). Председателят на Европейската комисия Жан-Клод Юнкер обаче отмени пътуването си по здравословни причини. \"Г-7 бе създадена като клуб на либералните демокрации. . . а либералните демокрации все още имат какво да дадат на света и как да допринесат за колективната стабилност, мира и сигурността\", казва друг френски източник, правейки резюме на задачата, която се опитва да изпълни Еманюел Макрон. Ос Джонсън-Тръмп? Официалната тема на срещата ще бъде \"борбата срещу неравенствата\". Сред \"големите предизвикателства\" фигурира и извънредното положение с климата. \"Всички членове с изключение на Съединените щати ще поемат ангажимент да приложат на практика Парижкото споразумение за климата, да изразят подкрепа за срещата на ООН за климата през септември и да защитават биологичното разнообразие\", казва Джон Киртън, директор на екипа за изследване на Г-7 в Университета на Торонто. По икономическите въпроси лидерите може да утвърдят постигнатите в средата на юли от финансовите министри на страните им договорки за споразумение за облагане с данъци на големите технологични компании. Но както често става, при подобни срещи най-интересното не е включено в програмата - непредвидените неща, езикът на тялото на лидерите, кой с кого се среща на четири очи, ще се сближи ли Борис Джонсън с Доналд Тръмп, за да се застрахова за Брекзит без сделка? Ще бъде ли изолиран американският президент по същия начин, както на прочутата снимка от срещата на Г-7 в Канада, на която той седи в присъствието на останалите лидери, които изглежда се опитват да го убедят в нещо?", "date": "2019.08.20", "title": "Макрон събира в Биариц една поразклатена Г-7 в опит да обедини световните сили"}
{"url": "https://www.24chasa.bg/novini/article/7614646", "text": "18 души бяха взети за заложници в автобус в Рио де Жанейро, предаде БГНЕС. Въоръжен мъж е отвлякъл пътнически автобус и заплашва да го запали в средата на моста, свързващ бразилския мегаполис с Нитерой. Не е ясен точният брой на пътниците в отвлечения автобус. Според местните в бразилската столица до момента са освободени 5 заложници.", "date": "2019.08.20", "title": "Маскиран въоръжен взе 18 души за заложници в автобус в Рио де Жанейро (Видео)"}
{"url": "https://www.24chasa.bg/novini/article/7614652", "text": "Съединените щати са уведомили гръцкото правителство, че всякакви опити да бъде оказана помощ на иранския танкер, освободен от Гибралтар и плаващ към Гърция, ще бъдат смятани за материална подкрепа за чуждестранна организация, определена от САЩ като терористична, заявил служител на Държавния департамент, цитиран от Ройтерс и  Танкерът \"Грейс 1\", преименуван на \"Адриан Даря 1\", вдигна котва от Гибралтар в неделя и вчера плаваше към Каламата, Гърция, където се очаква да пристигне идната неделя. Служителят казал, че като транспортира петрол за Сирия, танкерът подпомага Корпуса на гвардейците на ислямската революция, смятан от САЩ за терористична организация. Той добавил, че Съединените щати са изложили тази своя категорична позиция пред гръцкото правителство, както и пред всички страни с пристанища на Средиземно море, добавя Ройтерс. Още вчера Иран пък предупреди САЩ срещу всякакви нови опити да задържат в открито море иранския петролен танкер, който напусна Гибралтар, заяви говорител на иранското външно министерство по държавната телевизия, предаде Ройтерс. Запитан дали Вашингтон може да поднови искането си за задържане на танкера, след като вече е напуснал Гибралтар, говорителят на иранското външно министерство Абас Мусави каза: \"Такива действия биха застрашили сигурността на корабоплаването в открито море. Отправихме предупреждение по официални канали, най-вече чрез швейцарското посолство\". Швейцария представлява американските интереси в Иран, който няма дипломатически отношения със САЩ. Главният министър на Гибралтар Фабиан Пикардо каза, че властите в Гибралтар не могат повече да задържат иранския танкер по американско искане, заради разликата в санкционните режими спрямо Техеран в ЕС и САЩ. Американският държавен секретар Майк Помпейо изрази съжаление от освобождаването на иранския петролен танкер. Спорът за танкера предизвика дипломатическа криза след задържането му в Гибралтар на 4 юли заради европейските санкции срещу Сирия. Миналия четвъртък корабът получи разрешение да отплава, след като Техеран увери, че товарът от над 2 милиона барела петрол няма да бъде доставен в Сирия. Ден по-късно Съединените щати издадоха заповед за задържане на кораба, но правителството на Гибралтар отказа като се мотивира, че американските санкции не могат да се прилагат в Европейския съюз.", "date": "2019.08.20", "title": "САЩ предупредиха Гърция да не оказва никаква помощ на освободения ирански танкер"}
{"url": "https://www.24chasa.bg/novini/article/7614668", "text": "Учени работят усилено по ваксина срещу африканската чума по свинете заради настъпването на вируса в Азия, съобщи Асошиейтед прес, цитирана от БТА. Фермерите дълго задържаха разпространението на вируса с карантина и избиване на заразените животни. Опостушителното настъпление на болестта в Източна Азия обаче се засилва и изисква друго решение. Учените досега не смятаха вируса за приоритетен за изследвания, докато миналата година не стигна до Китай, където е половината от световната популация на прасета. Оттогава той се разпространи в други азиатски държави, включително Виетнам и Тайван, където бяха избити милиони животни. Макар и болестта да не се прехвърля на хората, тя е много заразна и смъртоносна за прасетата. \"Сегашното положение, при което има глобална заплаха, придава много по-голямо значение на тези изследвания\" - каза д-р Луис Родригес, който ръководи държавния институт по болести по животните на Плъм айлънд в щата Ню Йорк. Ваксината може да бъде разработена с мъртъв или отслабен вирус. Първият подход обаче не е ефикасен при африканската чума по свинете. Във Виетнам, където вирусът уби 3,7 милиона прасета за шест месеца, правителството съобщи, че тества ваксини, но не даде информация за програмата. В Китай, правителството каза, че учени работят върху ваксина, която променя генетично вируса - подход, възприет и от американските изследователи. Американското министерство на земеделието неотдавна сключи конфиденциален договор с производител на ваксини за изследвания и разработване на ваксина, която ще е сред трите кандидата за одобряване от института по болестите на животните в Плъм айлънд. Всички те залагат на генетично модифициране на вируса за изтриване на някои гени. Преди ваксината да влезе в употреба обаче трябва да бъдат направени изпитания с много прасета в обезопасена среда. Процесът отнема от две до пет години. Дори и да бъдат разработени ваксини, те може да не са ефикасни в целия свят. Създадените за вируса в Китай и Европа например може да не помагат в Африка, където болестта върлува от по-дълго време. Изчерпателните изпитания на евентуалните ваксини се налагат, за да бъде проверено какви странични ефекти могат да имат. През 60-те години на миналия век например Испания и Португалия тестваха ваксина срещу африканска чума по свинете. Получилите я прасета отначало изглеждаха добре, но след това се оказа, че тя предизвиква лезии по кожата и артрит и животните не наддаваха достатъчно. Двете държави в крайна сметка се справиха с болестта с карантинни мерки, строги санитарни протоколи и избиване на заразени животни и носители на вируса.", "date": "2019.08.20", "title": "Учени работят усилено по ваксина срещу африканската чума по свинете"}
{"url": "https://www.24chasa.bg/novini/article/7614692", "text": "Турция предупреди Дамаск във вторник „да не си играе с огъня“, ден след като турски военен конвой бе ударен от правителствената армия в северозападната сирийска провинция Идлиб, предава AFP, цитирана от \"Фокус\". „Режимът не трябва да си играе с огъня... Както сме казвали по-рано, ще направим всичко необходимо, за да обезпечим сигурността на нашите войници и наблюдателни пунктове“, предупреди министърът на външните работи на Турция Мевлют Чавушоглу пред журналистите в Анкара.", "date": "2019.08.20", "title": "Турция към Сирия: Режимът не трябва да си играе с огъня"}
{"url": "https://www.24chasa.bg/novini/article/7614728", "text": "Днес /20 август/ е световен ден на комара. На този ден светът почита британския лекар сър Роналд Рос за работата му върху механизма за предаване на маларията, което полага основите за борба с болестта. У нас маларията е ликвидирана през 1965 година. Това е голям успех и оттогава в България няма местни случаи на малария, каза за   д-р Марин Мухтаров. Той припомня за болестите, свързани с комарите, също как и защо е важно да се предпазваме от ухапване. Важно е да кажем, че другото заболяване, което се предава чрез ухапване от комари, е западнонилската треска. Миналата седмица проф. Кантарджиев от Националния център по заразни и паразитни болести обяви, че има два доказани случая у нас - единият на човек, който се е заразил в Кипър, другият е софиянец т.е. този вирус циркулира на територията на нашата страна. В повечето случаи протича грипоподобно, но може да протече и тежко. В съседните държави Гърция, Румъния и Сърбия има много повече съобщени случаи на западнонилска треска. Дирофилариозата също се предава чрез ухапване от комари, най-често боледуват кучета, но е голяма рядкост да бъде заразен човек. Може да бъде заразен човек, но човекът е необичаен гостоприемник. Има единични описани подобни случаи в нашата страна.", "date": "2019.08.20", "title": "Днес е световният ден на комара"}
{"url": "https://www.24chasa.bg/novini/article/7614767", "text": "Трагедията се разиграла днес по обед, докато майка й разговаряла на улицата с приятеля й. През това време без да дава обяснения жената се качила на втория етаж и полетяла във вътрешната страна на двора. От падането получила много тежки вътрешни наранявания и издъхнала в линейката на път за болницата. Засега не са ясни причините, които са провокирали жената да вземе решение да сложи край на живота си месец преди да роди. По случая е образувано досъдебно производство, казаха от полицията.", "date": "2019.08.20", "title": "Самоубилата се бременна в Бургас била в осмия месец"}
{"url": "https://www.24chasa.bg/novini/article/7614761", "text": "За последната седмица на територията на страната са възникнали над 1200 пожара, което прави около 200 на ден. Това отчете главен комисар Николай Николов, директор на Главна дирекция „Пожарна безопасност и защита на населението“. Към момента най-сериозно остава положението на сметището в Свищов. Пожарът е локализиран, но заради силния вятър непрекъснато отделни огнища се възпламеняват, обясни Николов. Заради пожара е обявено бедствено положение, което остава в сила до петък. Напълно загасени са пожарите в Шишманци, Брягово, Воден, Реброво и в складовата база в дупнишка фирма. „Високите температури, крайното засушаване и човешкият фактор са трите основни причини за възникването на стихийни пожари в природата. Обръщам се към гражданите, че не бива да се пали огън при наличието на силен вятър. Това е сериозна предпоставка за възникването на неконтролируеми пожари“, категоричен е комисарят. По отношение на големия пожар на магистрала „Струма“ Николов заяви, че в дирекцията е пристигнало постановление на следовател, с което все още се установяват точните причини за пожара. „Нашето становище е, че под мостове категорично не трябва да има подобни сметища. Затова и АПИ разпореди незабавна проверка на всички мостови съоръжения, за да се види дали има подобни нерегламентирани сметища в страната. Статистиката на дирекцията показва, че от началото на годината е отговорено на над 36 000 сигнала за произшествия. Ликвидирани са над 25 000 пожара, извършени са над 10 000 спасителни операции. Спасени са почти 450 човешки живота. През летния сезон са възникнали 300 пожара от горския фонд на страната и селското стопанство. Почти 12 000 са пожарите в сухи треви и храсти. Източник: БГНЕС България пожари Коментирай", "date": "2019.08.20", "title": "Около 200 пожара избухват на ден в страната"}
{"url": "https://www.24chasa.bg/novini/article/7614281", "text": "Някои пластмасовите отпадъци могат да стоят незабелязани по плажовете в цял свят, защото приличат на \"скали и камъчета\", съобщи в. \"Дейли мейл\", цитиран от БТА. Учени откриха такива сиви камъчета по британския бряг и ги нарекоха \"пиропластмаса\". Те се образуват от стопена твърда пластмаса или найлон, а след това водата и вятърът ги заоблят. Дупки в тях, направени от морски червеи, подсказват, че вече може да са влезли и в хранителната верига. Заради съединение, с което се оцветява пластмасата, тези \"камъчета\" може да изпускат олово във водата, което е вредно за здравето. Открити са и следи от хром и цял набор химически добавки. Нивата на оловен хромат, използван за придаване на жълт, червен или оранжев цвят, превишават границата, въведена в ЕС през 2003 г., което показва, че пиропластмасата е по-стара. Учени от университета в Плимут са изследвали 165 парчета пластмасови скали и камъчета, намерени по брега в Корнуол. Още 30 такива мостри са открити в Оркни, Шотландия, в ирландското графство Кери, и северозападна Испания. Подобна пиропластмаса е намерена и във Ванкувър, което показва, че явлението не е регионално. \"Възможно е да са широко разпространени, но липсва документация, защото приличат на естествени - обясниха учените. - Пиропластмасата трябва да има собствена класификация под шапката на морските боклуци. Тя е източник на фини замърсяващи частици, които се отделят механично и е потенциален източник на замърсяване за организмите\".", "date": "2019.08.20", "title": "Пластмасовите отпадъци се превръщат \nв \"камъчета\", може да не ги разпознаете на плажа"}
{"url": "https://www.24chasa.bg/novini/article/7614311", "text": "Току-що разговарях с Ламбо, който е постъпил днес в Бургаската болница. Написаното за здравословното му състояние е преувеличено. Това написа във фейсбук лидерът на БСП Корнелия Нинова. По-рано днес бе съобщено, че известният български артист Стефан Данаилов е  . \"Той е контактен и ми обясни, че е счупил става при падане. Предстои му операция, вземаме всички необходими мерки\", пише още тя.                                                                                                                                                                                                                                                                                                                                ", "date": "2019.08.20", "title": "Нинова за Стефан Данаилов: Счупил е става при падане"}
{"url": "https://www.24chasa.bg/novini/article/7614286", "text": "Сръбският президент Александър Вучич ще се срещне днес в Ню Йорк с американския държавен секретар Майк Помпейо, предаде Танюг. Държавният департамент съобщи, че Помпейо ще разговаря с Вучич на работен обяд в 12.30 часа местно време. Очаква се главна тема на срещата да бъде Косово. В Ню Йорк Вучич ще има и други срещи на тема Косово, за които се е подготвил щателно, казват от екипа на сръбския президент, информира БТА. Според сръбските медии Вучич ще настоява за защита на сръбския народ в Косово, но преди всичко на срещата с Помпейо ще помоли САЩ да окажат натиск над прищинските власти да отменят 100-процентовите мита за сръбски стоки, без което Сърбия няма да поднови диалога с Косово. Според източник на в. \"Блиц\" Вучич ще поиска от САЩ балансиран подход към решаването на косовската криза. Вестникът отбелязва, че неочакваната покана на Помпейо към Вучич говори в полза на тезата, че Вашингтон иска да поеме ключова роля в решаването на косовския въпрос. В. \"Вечерне новости\" коментира, че днешната среща на Вучич и Помпейо може да представлява обрат в политиката на Америка по отношение на Сърбия, който много бързо може да доведе до отменяне на косовските мита и подновяване на диалога между Белград и Прищина.", "date": "2019.08.20", "title": "Александър Вучич ще се срещне в Ню Йорк с Майк Помпейо"}
{"url": "https://www.24chasa.bg/novini/article/7614315", "text": "Основателят на Huawei Technologies Рън Джънфей предупреди в писмо, изпратено до служителите, че компанията се намира в „момент на живот и смърт“ и посъветва недостатъчно активните служители да създадат „отряди“, за да опитат нови проекти. Работниците, които не успеят, ще получават намаление на заплатата на всеки няколко месеца и могат да загубят местата си, посочва милиардерът, цитиран от Bloomberg, цитиран от  От май насам Huawei се намира в неудобна позиция – едновременно е утвърден в цял свят технологичен бранд, но и е и част от черния търговски списък на САЩ, който ѝ забранява да купува от американски доставчици. Въпреки серията от 90-дневни отсрочки, най-новата от които беше обявена вчера, несигурността, идваща от американските санкции, вече струва на компанията доста. Дори и Huawei да излезе от кризата, въздействието на проблемите това лято ще бъде широко и болезнено. Най-директната загуба за Huawei е на международния пазар на смартфони. Вътрешни оценки на компанията сочат, че тя очаква да продаде с 60 млн. броя по-малко смартфони през 2019 г., отколкото би имала без санкциите от страна на САЩ. През 2018 г. Huawei увеличи приходите от мобилните си продажби с 34% до 206 млн. долара, сочат данни на IDC. През първото тримесечие на 2019 г. темпът се е ускорил до 50%, докато конкурентите Samsung Electronics и Apple се сблъскаха със свиване на продажбите. До второто тримесечие, което отчасти беше засегнато от американските санкции, растежът на Huawei беше свит до 8,3%. След като успешно навлезе на европейския мобилен пазар, Huawei беше напът да се превърне в най-големия производител на смартфони в света, но загубата на Android и свързаната с него екосистема на App Store направи устройствата на компанията непривлекателни извън Китай. В бележката си Рън посочва, че служителите трябва да намерят начин да станат полезни. „Те или ще формират „отряд командоси“ за проучването на нови проекти, в който случай ще бъдат повишени, ако се представят добре“, пише той. „Или могат да си намерят работа на вътрешния пазар. Ако не успеят да си намерят роля, заплатите им ще бъдат намалявани на всеки три месеца“, заяви Рън. Според Huawei подразделението ѝ за потребителска електроника е неин двигател на растежа. То донесе 45% от приходите ѝ миналата година. Бизнесът, който включва продажбата на смартфони и други устройства, е от съществено значение за бъдещото здраве на Huawei, но понесе сериозен удар по репутацията след обвиненията и санкциите от страна на Съединените щати. Това няма да бъде поправено толкова бързо. Същевременно Huawei загуби ужасно много време в опит да създаде потенциален заместител на Android. В зората на американската забрана, компанията премина на 24-часови работни дни, като над 10 хил. работници поеха общо три смени в три от офисите ѝ, за да се опитат да елиминират нуждата от ползването на американски софтуер. Този месец компанията пуска HarmonyOS, за да демонстрира, че може да предложи собствена операционна система, макар че малцина са убедени, че предлага адекватен заместник на разработката на Google. По-трудно измеримо, но все пак значително, ще бъде изтичането на таланти, с което се сблъсква Huawei откакто глобалната ѝ репутация беше накърнена. Тенденцията е свързана и с преумората от усилията за възстановяване. Гигантът сви работната си сила в отговор на новите условия, в които се наложи да оперира. Рън пише, че приоритетите на компанията са служителите да работят добре, а ръководството „да насърчава изключителните служители възможно най-скоро и да влива свежа кръв в организацията“. В коментар за новата отсрочка, която Huawei получи от САЩ, министърът на търговията Уилбър Рос заяви, че някои американски телекоми са „зависими“ от технологиите на Huawei и имат нужда от време, за да се справят с това. Макар властите във Вашингтон да дават на Huawei още възможности да си поеме въздух, ситуацията около компанията все още е много несигурна, както посочва нейният основател. Без американската търговска намеса Huawei имаше шанса да отнеме короната на Samsung и да се превърне в най-големия производител на смартфони в света, както и да извлече повече ползи от водещата си позиция на пазара на 5G технологии.", "date": "2019.08.20", "title": "Основателят на \"Хуавей\": Поставени сме в ситуация на живот и смърт"}
{"url": "https://www.24chasa.bg/novini/article/7614310", "text": "Полицията издирва 22 годишната Виолета Тодорова Стоилова, напуснала Дома за лица с умствена изостаналост в с. Факия на 18 август и до момента е в неизвестност, съобщиха от ОДМВР – Бургас. Момичето е с диагноза „умерена умствена изостаналост“ и от месец юни 2018 год. е настанена в дома в с. Факия, общ. Средец. Описание на лицето : жена на видима възраст 20-25 год. години; ръст – среден; телосложение – слабо; коса –черна, къса, очи – кафяви. Облекло: бял панталон и бял потник ОДМВР – Бургас призовава гражданите, разполагащи с някаква информация относно местонахождението на Виолета Тодорова Стоилова да съобщят на тел. 112 или в най-близкото поделение на МВР.", "date": "2019.08.20", "title": "Издирва се 22-годишната Виолета Стоилова от село Факия, в неизвестност е от 18 август"}
{"url": "https://www.24chasa.bg/novini/article/7614309", "text": "Стефан Данаилов бе приет по спешност в бургаска болница, потвърдиха пред \"24 часа\". Бил е вкаран на носилка, силно пребледнял и трудно говорещ, но състоянието му не е животозастрашаващо, казаха медици. Според запознати проблемът бил ортопедичен и се налагало смяна на става след падане. Големият български актьор бил докаран от Приморско, където бил на разходка. Иначе Данаилов е отседнал в наследствената си къща в Царево, където участва в тамошните празници на изкуствата и пожъна голям успех в края на юли с постановката \"Актрисата\", в която му партнира Аня Пенчева. Дълго време не е искал да отиде на лекар, смятал, че нещата са по-леки, но болките се усилили и неговият шофьор извикал линейка.  В момента се правят изследвания на Стефан Данаилов, преди да влезне на операция за смяна на тазобедрената става. Екип от големи специалисти от МБАЛ \"Софиямед\", ръковеден лично от проф. Андрей Йотов, е консултирал приетия в болница Данаилов. В кондиция е, но се налага спешна операция, казаха неговите близки. В момента няма представления с пиесата \"Актрисата\", но лечението ще изиска много време, упоритост и рехабилитация. \"Стефан се чувства добре, доколкото е възможно в това състояние. Духът му е висок, нека да успокоим неговите почитатели. Всички се надяваме на най-благоприятен изход\", уточниха от антуража му. Все пак годините на актьора не са малко - 76, подобно счупване е доста неприятно и опасно, но всички около него, както и самият той, са оптимисти.", "date": "2019.08.20", "title": "Предстои операция на Стефан Данаилов за смяна на тазобедрена става"}
{"url": "https://www.24chasa.bg/novini/article/7614321", "text": "Стар руски джип бутна две жени докато си говорят на пейка в село Грохотно, община Девин при маневра на заден ход. При маневрата лекотоварния автомобил \"УАЗ 469\", собственост и управляван от 54-годишния Х.А., удря седящите на пейка пред къща две жени от селото – на 43г. и 63 г., който са с охлузни рани по краката, без опасност за живота. Местопроизшествието е посетено от екип на сектор „Пътна полиция“ и е взето отношение по Закона за движение по пътищата, съобщи полицията.", "date": "2019.08.20", "title": "Джип блъсна две жени на пейка в Грохотно"}
{"url": "https://www.24chasa.bg/novini/article/7614340", "text": "По споразумение на Районна прокуратура - Стара Загора са осъдени лицата с инициали Д.Г., на 50 г., В.А., на 48 г., и К.К., на 24 г., за телефонни измами. Това съобщиха от пресцентъра на Апелативна прокуратура - Пловдив. Подсъдимият Д. Г. е осъден за това, че през периода от 17 декември 2018 г. до 28 февруари 2019 г. в град Стара Загора в условията на продължавано престъпление, като извършител и в съучастие с неустановено при разследването лице, в качеството му на извършител, и с В. А. (на 48 г.) и К.К. (на 24 г.) в качеството им на помагачи, възбудил и поддържал заблуждения у осем пострадали лица, относно обстоятелствата, че съдействат на полицията за залавянето на телефонни измамници, като се представял за длъжностни лица - служител в „Криминална полиция“ в МВР, следовател от Национална следствена служба и за Главен прокурор на Република България, с цел да набави за себе си и за другиго - за неустановеното при разследването лице, и за В.А., и за К. К., имотна облага, като с това е причинил имотна вреда в големи размери - в общ размер на 40 470, 82 лева. По споразумение, одобрено от Районен съд - Стара Загора, на Д.Г. е наложено наказание от три години лишаване от свобода условно с пет години изпитателен срок. Обвиняемите В. А. и К.К. са осъдени за това, че през периода от 17 декември 2018 г. до 28 февруари 2019 г. в град Стара Загора, в условията на продължавано престъпление, като помагачи на Д.П., поддържали заблуждения у осем пострадали лица, относно обстоятелствата, че съдействат на полицията за залавяне на телефонни измамници, и с това да причинят имотна вреда в големи размери - в общ размер на 40 470.82 лева. По споразумение, одобрено от Районен съд - Стара Загора, на В.А. и К.К. е наложено наказание от три години лишаване от свобода условно с пет години изпитателен срок, за всеки един от тях. С определение на съда в полза на държавата са отнети шест автомобила - лек автомобил, марка „Пежо 406“, лек автомобил, марка „Опел Астра“, лек автомобил, марка „Фиат Пунто“, лек автомобил, марка „Мазда“, лек автомобил, марка „Фолксваген Пасат“ и лек автомобил, марка „Мерцедес C 270“, той като са послужили за извършване на престъплението и представляват пряка и непряка облага, придобита от престъплението. Пострадалите лица са на възраст от 63 до 72 години. Отнетите суми в размер на общо 40 470.82 лева са изцяло възстановени. Определението на съда е влязло в сила и не подлежи на протест и обжалване.", "date": "2019.08.20", "title": "Трима мъже са осъдени за телефонни измами в Стара Загора"}
{"url": "https://www.24chasa.bg/novini/article/7614348", "text": "Полицията в Плевен задържа четирима за престъпление против данъчната система; иззети са 704 килограма нарязан тютюн и тютюневи листа, както и инсталация за рязане на тютюн и електронна везна. Това съобщиха от ОД на МВР в Плевен. Служители за противодействие на икономическата престъпност, от Базовата научно-техническа лаборатория и разследващ полицай вчера са проверили обор и стопански постройки в местността Комудара в землището на плевенското село Къшин. В момент на рязане на тютюн били засечени четирима души от село Буковлък на възраст 24, 39, 15 и 26 години. Там е намерена и инсталацията за запарване и нарязване на тютюн - казани, газови бутилки, горелки и машина за рязане. Открити са нарязаният тютюн и тютюневите листа. Уведомена е прокуратурата и е образувано досъдебно производство за престъпление по чл. 234 от НК.", "date": "2019.08.20", "title": "Четирима са задържани в Плевен за престъпление против данъчната система"}
{"url": "https://www.24chasa.bg/novini/article/7614352", "text": "Китайският гигант Baidu е отчел по-високи от прогнозираните от анализатори приходи през второто тримесечие на годината. За споменатия период те са достигнали близо 3,84 милиарда долара, с 1% ръст на годишна база, се казва в изявление на компанията, предава  . Нетният приход, който се дължи на Baidu обаче, е спаднал до 2,4 милиарда юана, от 6,4 милиарда предходната година. Уолстрийт изрази опасения за тримесечните приходи на компанията, тъй като някои анализатори коментираха, че е реагирала бавно на ръста на мобилния сектор и е изправена пред все по-ожесточена конкуренция. „Нашият фокус върху подсилването на мобилната екосистема на Baidu чрез познавателно съдържание, смарт мини програми и страници в платформата на търсачката водят до по-добър потребителски опит, силен трафик и по-висока реализация за нашите клиенти\", коментира Робин Ли, съосновател и изпълнителен директор на компанията. През юни дневните активни потребители на приложението на Baidu достигнаха 188 милиона, с 27% ръст на годишна база.", "date": "2019.08.20", "title": "Китайската търсачка Baidu с по-високи тримесечни приходи от очакваното"}
{"url": "https://www.24chasa.bg/novini/article/7614393", "text": "Израел има готовност да обсъди въпроса за военно сътрудничество с Украйна, но този аспект съдържа \"известни ограничения\". Това заяви днес израелският премиер Бенямин Нетаняху на обща пресконференция с украинския си колега Володимир Гройсман в Киев, предаде ТАСС. Нетаняху уточни, че става дума за ограничения, засягащи проблеми на сигурността. Тези въпроси вероятно ще се обсъждат от представители на двете правителства, добави той. \"Според мен Украйна има сега голяма възможност (за развитие), която не бива да се изпуска. Според мен най-добрата възможност за това се поражда от кризата\" в страната, каза Нетаняху. Той подчерта, че криза е тласнала напред и развитието на икономиката на Израел. \"По-ниски данъци, гарантирахме конкуренция и тогава започнахме да се движим напред\", обясни израелският премиер, цитиран от БТА. Украйна и Израел имат възможност да развиват дейно двустранните си отношения в различни икономически сфери, отбеляза Гройсман. \"Можем да увеличаваме стокообмена, имаме нужда един от друг. Синергията в усилията може да ни гарантира световно лидерство\", увери украинският министър-председател, като посочи сред перспективните сфери \"агропромишления сектор, енергетиката, машиностроенето, иновациите\", където по думите му Украйна може да се възползва от опита на Израел. Нетаняху изтъкна \"безспорното желание\" на Израел да развива сътрудничеството с Украйна и предложи по-специално да се разшири зоната за свободна търговия. Според анализатори, цитирани от Франс прес, той е призовал вчера в Киев за укрепване на връзките между еврейската държава и Украйна с оглед да спечели на своя страна повече гласове в навечерието на парламентарни избори в Израел. След падането на Желязната завеса в еврейската държава се установиха над един милион души от бивши съветски републики - една пета от сегашното население на Израел. Повечето от тези хора са склонни да гласуват за рускоезичната националистическа партия на Авигдор Либерман \"Израел бейтену\", отбелязва Франс прес. Придружен от украинския президент Володимир Зеленски, израелският премиер посети вчера мемориала в Бабий Яр, където е бил извършен най-мащабният масов разстрел по време на Холокоста. Над 33 000 украински евреи са били убити там през септември 1941 г. Зеленски призова Нетаняху масовият глад в Съветския съюз в началото на 30-те години на 20-и век - т. нар. Голодомор - да бъде признат за акт на геноцид срещу украинския народ, съобщи ТАСС. Тогавашното бедствие, трагедия за цялата страна, е обхванало не само Украйна, но и Беларус, Северен Кавказ, Поволжието, Южен Урал, Западен Сибир и Казахстан, погубвайки според различни оценки от 2 до 8 милиона души, отбелязва агенцията.", "date": "2019.08.20", "title": "Нетаняху: Израел може да развие военно сътрудничество с Украйна, но с известни ограничения"}
{"url": "https://www.24chasa.bg/novini/article/7613694", "text": "Дискусия дали да се разреши кръстосаното донорство и трансплантацията на матка у нас започва Министерството на здравеопазването. Решението за това е вписано в мотивите към проект за промени в Закона за здравето, чийто основен акцент е увеличаването на донорите и подобряване на трансплантационната дейност у нас. Това се случва само няколко дни след като министерството пусна за обсъждане първата у нас Национална програма за насърчаване на донорството и подпомагане на трансплантациите. При кръстосаното донорство двама живи донори, роднини на нуждаещи се от трансплантация, могат да разменят реципиентите си, защото между тях има по-голяма съвместимост. За разрешаването му настояват от години пациентите у нас, не са малко и случаите на заминали в Турция, където такава трансплантация се прави. “Въпросът за кръстосаното донорство поражда много дискусии, поради което, преди да се вземе решение, е от особено важно значение да се постигне обществен, медицински и институционален консенсус по въпроса”, пише в мотивите към проекта здравният министър Кирил Ананиев. Единно европейско или международно законодателство няма Отделните държави са го регламентирали по различен начин - от пълна забрана в Германия и възможност за извършване в САЩ, Канада, Испания, Италия, до възможност за алтруистично даряване на орган на непознат реципиент - например бъбрек, както е във Великобритания, дава пример Ананиев. “В тази връзка и всяка държава, позволила под някаква, макар и ограничена форма кръстосаното и несвързаното донорство, е въвела свое определение за това, както и свои правила”, допълва той. Провокирането на дискусия за въвеждане на трансплантацията на матка у нас е друга важна цел на законопроекта. Това ще даде възможност на жени без матка да родят сами своите деца, а според водещи медицински специалисти в България има възможност за извършване на такава дейност. Според тях матката е орган, който се използва само за осъществяване на репродуктивните функции и може да се взема от жена, която вече е родила живо дете. “Отстраняването на матката се извършва чрез изпълнение на рутинна оперативна техника, използвана и към момента при наличие на различни заболявания на този орган, и не поражда правни проблеми”, пише в мотивите. Методът обаче е нов и има малък световен опит. “Аргументите ни да го включим са аналогични на посочените по отношение на кръстосаното донорство. Важно е да се води дискусия по значими въпроси в тази област като това какви са критериите за определяне на жената като подходящ донор на матка и кога една жена е осъществила вече репродуктивните си функции. Важно е да се дискутират и да се имат предвид евентуални субективни моменти в желанията на жената да ражда”, посочва Ананиев.  И по двата въпроса министерството е категорично, че при липса на широка подкрепа идеите няма да бъдат включени във финалния законопроект. Оттам обаче очаква активни коментари на всички заинтересувани страни до 18 септември, когато приключва общественото обсъждане. Разширяване на кръга на хората, които могат да дадат съгласие техният близък да стане донор, предвиждат още промените. Сега право на това имат съпругът/ата, родител, дете, брат или сестра, а проектът допълва и с други роднини по съребрена линия до четвърта степен, включително при родство, възникнало въз основа на осиновяване, но не по-рано от 3 г. от осиновяването. Всеки следващ ред обаче може да разрешава даряване само при липса на по-близки роднини, а ако починалият няма близки, то той не може да бъде донор Друго предложение е да се даде възможност всеки човек да заяви приживе желанието си да стане донор. То ще се вписва в регистър на агенция “Медицински надзор”. Няма да замести волята на роднините след смъртта на човека, но може да ги ориентира и улесни при вземането на окончателно решение, посочват от МЗ. Лекарските асистенти, медицинските сестри и акушерките вече ще може да разкриват свои кабинети, в които да осъществяват здравни грижи, манипулации и дейности, свързани с промоция на здравето, превенцията и профилактиката. Промяната е разписана в Закона за лечебните заведения и бе публикувана за обществено обсъждане в понеделник. Това означва, че за вземане на кръв, слагане на инжекция, промиване на рана и пр. може да се ходи при сестра. И сега подобни дейности се поемат от медицинските специалисти, но те имат право да работят само като част от екип, в който има лекар. Според промените специалистите ще могат самостоятелно да оказват спешна помощ, рехабилитация, а акушерките - да проследяват бременност, всеки според компетентностите си в отделни кабинети. Може да разкрият и групова практика, като я регистрират като търговско дружество или кооперация. Така се дава възможност за по-голям избор на пациентите, намалява чакането пред кабинетите. От друга страна, специалистите по здравни грижи получават по-голям избор за професионалното си развитие, ще се привлекат и повече млади кадри при недостига в сектора. Ще се облекчи натовареността в доболничната помощ, тъй като новите кабинети ще поемат грижите за хронично болните, децата и бременните. “Целта е да се създаде възможност за самостоятелен избор на професионално развитие и извеждане от сивия сектор на този вид здравни услуги, чието търсене през последните години се увеличава”, пише в мотивите. Подобрява се и достъпът на пациентите до здравни грижи.  Болниците и клиниките, които са определени да проследяват ефекта от прилагането на лечение със скъпи лекарства, вече ще трябва да дават ежедневни отчети за постигнатите резултати. В противен случай ще бъдат глобявани, а сумите за това ще варират между 2500 и 5000 лева. Информацията ще се изпраща до Националния съвет по цени и реимбурсиране. Това предвиждат подготвени от здравното министерство промени в Закона за лечебните заведения. “Така се създават липсващите понастоящем гаранции за осигуряване на информация от болниците, които са ангажирани в проследяване ефекта от терапията на лекарствени продукти в лечебни заведения”, посочва министър Кирил Ананиев. Глобите пък били, за да се гарантира спазването на закона. Целта е да се проследява по-бързо ефектът от лечението, а когато такъв не бъде доказан, здравната каса ще може да иска възстановяване на разходите от фармацевтичните компании. Промените се правят през закона за лекарствата. С тях МЗ регламентира и доплащането от пациентите. На лекарите се забранява да искат или приемат доплащане за медицински услуги, които се поемат от здравната каса. В същото време ясно се разписват случаите, при които един пациент по изрично свое желание може да доплати за допълнителни услуги. Това са подобрени битови условия; допълнително обслужване; избор на лекар или екип.  Отпада и мораториумът за сключване на договори от НЗОК с нови болници или за нови дейности. Досега изключение се правеше само ако дадена дейност липсва в областта, а сега нов договор се разрешава и при установен недостиг. За първи път се разписва дефиниция на понятието “територия на лечебното заведение”. Целта - повече да не се допуска в границите на една общинска или държавна болница да се разкрива ново звено със същата дейност, каквито случаи с частни клиники гръмнаха през последните години. Това е разрешено само ако клиниките, отделенията и лабораториите в двете болници извършват абсолютно различни медицински дейности. Ще се обмисли и механизъм, който да подпомага стабилизирането на общинските поликлиники и ДКЦ-та, когато те са единствени за съответното населено място. Ще им се дават целеви субсидии за текущ ремонт или финансово оздравяване. ", "date": "2019.08.20", "title": "Дебат: да се разреши ли кръстосано донорство и трансплантация на матка? (Обзор)"}
{"url": "https://www.24chasa.bg/novini/article/7614412", "text": "Шофьор блъсна 16-годишен велосипедист и избяга, съобщиха от полицията в Пловдив. На 15 август в сектор „Пътна полиция“ е започнала проверка по сигнал, че около 17:00 часа, на кръстовище между бул. „Васил Априлов“ и ул. „Любен Каравелов“, лек автомобил „Мицубиши“ е блъснал 16-годишен велосипедист, след което водачът, е напуснал местопроизшествието, предаде  Пострадалото момче е прегледано в болница и освободено за домашно лечение с контузии и охлузвания по краката и ръцете. В хода на проверката е установено, че колата управлявал 59-годишен мъж, спрямо когото е взето административно отношение.", "date": "2019.08.20", "title": "Шофьор блъсна 16-годишен велосипедист и избяга"}
{"url": "https://www.24chasa.bg/novini/article/7614416", "text": "Две земетресения бяха регистрирани днес в турските окръзи Анкара и Денизли, съобщи турската телевизия СиЕнЕн-Тюрк. Земетресение с магнитуд 3,4 по Рихтер бе регистрирано в 5,07 ч. в град Мамак, окръг Анкара, съобщи базираната в Истанбул обсерватория Кандилли. Трусът е бил на дълбочина 7,4 километра. Земетресението е усетено в съседните градове, предава БТА. Малко по-късно - в 7,37 ч. в окръг Денизли, бе регистрирано земетресение с магнитуд 3,7 по Рихтер. Епицентърът на труса е бил в град Чардак, информира Дирекцията за управление при бедствия и извънредни ситуации (АФАД). Няма информация за ранени хора и за нанесени материални щети при труса в югозападния окръг Денизли. Това е поредното земетресение, регистрирано в района след силния трус с магнитуд 6 по Рихтер в съседния град Бозкурт (окръг Денизли). Близо 100 души бяха ранени при земетресението в Бозкурт (на 8 август), редица сгради се срутиха, материални щети бяха нанесени на стотици къщи в окръга.", "date": "2019.08.20", "title": "Земетресение в окръзите Анкара и Денизли"}
{"url": "https://www.24chasa.bg/novini/article/7614404", "text": "Базираната във Виена Организация по Договора за всеобхватна забрана на ядрените опити заяви вчера, че общо четири руски станции за мониторинг на радиацията са спрели да й предават информация след мистериозната експлозия край Северодвинск, предаде Ройтерс. Агенцията отбелязва, че това предизвиква подозрения, че Русия е въздействала на станциите. Руският заместник-министър на външните работи Сергей Рябков заяви днес, че международната организация няма никакво отношение към случилото се край Северодвинск. В интервю за агенция Интерфакс Рябков подчерта, че предаването на данни от станциите за мониторинг на радиацията на Организацията по Договора за всеобхватна забрана на ядрените опити има доброволен характер, предава БТА. Първоначално, два дни след експлозията на военния полигон край Северодвинск, информация са престанали да предават станциите в Дубна и Киров, а впоследствие, на 13 август - и със станциите в Билибино (в Чукотския автономен окръг) и в Залесево (в Алтайския край), съобщи Интерфакс, като се позова на телевизия Си Ен Ен. Руската държавна корпорация Росатом призна, че при експлозията край Северодвинск на 8 август са загинали нейни служители, припомня Ройтерс.", "date": "2019.08.20", "title": "4 руски станции за отчитане на радиация не дават данни до световната след експлозията край Северодвинск"}
{"url": "https://www.24chasa.bg/novini/article/7614417", "text": "Второ умряло диво прасе от африканска чума по свинете е намерено на територията на горско стопанство \"Алабак\" - община Велинград, съобщи областния управител на Пазарджик Стефан Мирев, след края на извънаредно заседание на областната епизоотична комисия. Първият случай е от миналата седмица, като трупът на диво прасе беше намерен на територията на горско стопанство \"Чепино\". Заради предотвратяване разпространението на заразата се спират дърводобива, достъпът на туристи, билкари и гъбари в района на горското стопанство. С единодушно решение на епизоотичната комисия се забранява провеждането на традиционния, провеждан от десетилетия, народен събор в курортното селище Юндола, който трябваше да се проведе идната неделя - 25 август, подчерта Стефан Мирев. Комисията е решила още до 5 септември от горските стопанства \"Чепино\" и \"Алабак\" да бъде извозена, при спазване на всички мерки за обезпаразитяване, на добитата дървесина. Това се налага, за да не се създава напрежение при задоволяване на нуждите от дърва за огрев на местното население. Решено е и стопаните, които доброволно са умъртвили своите домашни прасета в населените места извън санитарните зони, също да бъдат обезщетени с 300 лева.", "date": "2019.08.20", "title": "Второ огнище на чума по свинете в района\n на Велинград, забраняват събора на Юндола"}
{"url": "https://www.24chasa.bg/novini/article/7614427", "text": "27-годишен мъж от Шумен издъхна в местната болница след като изпи 300 милилитра антифриз. Повече от две седмици медици се борили за живота му, но не успели да го спасят от интоксикацията. Младежът е изпаднал в кома, на моменти идвал на себе си, но тази сутрин починал, пише Инфо Шумен. Той бил приет в интензивно отделение на МБАЛ-Шумен на 2 август. Не е ясно какъв е бил мотивът на мъжа да изпие самоубийствената доза антифриз.", "date": "2019.08.20", "title": "27-годишен изпи 300 милилитра антифриз и почина"}
{"url": "https://www.24chasa.bg/novini/article/7614491", "text": "Заедно с метрото се ремонтира и бул. \"Президент Линкълн\", който също ще е готов за първия звънец. Прави се и нова улица \"Централна\" в ж.к. \"Овча Купел\". \" В \"Овча купел\" са най-големите инвестиции, които правим през последните години. Изграждаме 4 км с четири метростанции от метрото тук на стойност 100 млн. евро\", каза кметът. Те ще са готови до средата на 2020 г. Тя провери и строителството на метростанцията на кръстовището на булевардите \"Президент Линкълн\" и \"Овча купел\". Заедно с този участък от ще се изградят и три буфери паркинга - на Околовръстното шосе, на ул. \"Централна\" и на бул. \"Монтевидео\". Всеки от тях ше бъде с капацитет 200-240 места, съобщи още кметът. Ж.п. спирка пък ще се изгради на последната спирка на третата линия в кв. \"Горна баня\" и ще облекчава движението от линията София-перник.", "date": "2019.08.20", "title": "\"Житница\" готова до 15 септември (Снимки)"}
{"url": "https://www.24chasa.bg/novini/article/7614480", "text": "Във връзка с разследването на тежко криминално престъпление, извършено на територията на София-област, МВР търси съдействието на гражданите, най-вече на жителите на столицата и областта. Те могат по всяко време на денонощието да сигнализират на тел. 112 или в най-близкото поделение на МВР, ако имат информация за липсващи от месец май съседи или близки - жена на предполагаема възраст 45-55 години и мъж на възраст между 65 - 75 години. Анонимността им е гарантирана! Вероятно полицията търси помощ от гражданите заради информацията за откритите трупове край Негован. Баща и дъщеря са най-вероятно двамата убити край софийското село, научи “24 часа”. Мъжът е около 70-годишен, а жената - на около 50 г.", "date": "2019.08.20", "title": "МВР пита за липсващи от месец май съседи или близки заради убийството в Негован"}
{"url": "https://www.24chasa.bg/novini/article/7614481", "text": "Вицепремиерът и министър на външните работи Екатерина Захариева прие министъра на външните работи на Хашемитското кралство Йордания Айман Сафади, с когото обсъдиха възможностите за обмяна на опит и сътрудничество в борбата с радикализма. Това съобщиха от пресцентъра на Министерството на външните работи. „Можем да се борим заедно за постигане на траен мир в Близкия Изток“, заяви министър Захариева. Тя подчерта, че България подкрепя инициативата на крал Абдулла II „Процесът от Акаба“, чиято основна цел е международната и регионалната координация и сътрудничество в борбата с тероризма, екстремистките идеологии и радикализацията. България и Йордания могат да обменят ефективно опит в тази сфера, който да подпомогне бъдещи съвместни действия, изтъкна българският вицепремиер. Министър Сафади, който е първият външен министър на Йордания, посетил страната ни, определи България като добър партньор в тази битка и благодари за подкрепата, която тя оказва в този процес. „Можем да използваме председателството на България на Берлинския процес, за да установим по-тясно сътрудничество с „Процесът от Акаба“, да набелязваме конкретни действия за справянето с проблемите в Близкия Изток“, допълни първият ни дипломат. В рамките на срещата двамата министри подписаха споразумение, с което отпадат визите за посещения с дипломатически и служебни паспортни на гражданите на двете страни. То ще улесни контактите между външните министерства и държавните администрации и ще съдейства за активизиране на двустранните ни отношения. Двамата събеседници обсъдиха и бъдещото развитие на търговските и икономически отношения между двете страни. Министър Захариева изтъкна, че предстои първо заседание на Смесената комисия за икономическо сътрудничество в началото на следващата година, придружено от бизнес форум. Тя открои туризма, високите технологии, фармацевтичната и хранително-вкусовата промишленост като приоритетни сфери за развитие. Министър Сафади заяви, че и от страна на Йордания има желание за засилване на връзките в областта на икономиката, като подчерта потенциала на сфери като туризма и високите технологии, които ще спомогнат за допълнително сближаване в бъдеще. Потенциал за сближаване между двете страни са и йорданските граждани, завършили висшето си образование у нас. „Има 1500 йорданци, които са се дипломирали в български висши учебни заведения – те са най-силните посланици на България в Йордания“, заяви Захариева. Тя изтъкна значението на подписаната миналата година спогодба в сферата на образованието и науката за бъдещото развитие на сътрудничество между български и йордански университети. Вицепремиерът подчерта, че се работи върху проект българските университети да могат да представят възможността за получаване на качествено висше образование в България пред гражданите на Йордания.", "date": "2019.08.20", "title": "Захариева: Можем да се борим с Йордания за постигане на траен мир в Близкия Изток"}
{"url": "https://www.24chasa.bg/novini/article/7614505", "text": "Лекарят, транспортирал момичето от село Сотиря до болницата признава пред  , че оставил детето само с баба си и се качил при шофьора, но обяснява това с поведението на близките. Д-р Димитров споделя, че се е чувствал много зле психически, но продължава работа, понеже „няма как, има график”. Това е първият работен ден на доктор Недко Димитров след смъртта на детето. Разказва, че в четвъртък след сигнал на тел.112 тръгнали веднага, а на мястото вече ги чакали близките и полицаите. Детето било в ръцете на баба си. Лекарят твърди, че започнал да преглежда детето, но бабата му попречила. „При това положение аз нито мога да продължа прегледа, понеже нямам достъп, тя врещи, крещи и го стиска... и при това положение аз нямам избор, по най-бързия начин трябва да го транспортирам до лечебно заведение, да го изведа оттам и казах:„Добре,тогава ще останеш с нас\", казва д-р Недко Димитров. Според бабата на детето преглед не е имало, а лекарят стоял безучастен. „Той не се наведе, дори не си пусна чантата, да измери пулса, да ѝ сложи маска кислородна, да ѝ сложи система, нищо, нищо. Линейката, в която пътувах сама за болницата и исках помощ, виках, но никой, никой не се отзова, не знам дали са ме чували\", разказва Милка Георгиева. Лекарят признава, че седнал до шофьора заради афектираната жена. „Ако аз бях отзад, провокирам пак бабата да започне цирковете. Аз нямам достъп до детето, не може да се направи нищо, при това положение с това кървене нищо не може да се направи дори в спокойна обстановка. Специално за кървенето,което ме притесняваше най-много и деформацията на черепа и гърдите.”, казва д-р Недко Димитров и допълва: „Бабата не мога на насила да я изхвърля, защото попадаме под ударите на закона\". Лекарят вече е написал обяснение, което ще бъде изпратено до здравното министерство. Ако има нарушения, наказанията са от мъмрене до дисциплинарно уволнение.", "date": "2019.08.20", "title": "Лекарят, транспортирал убитото момиче от Сотиря: Бабата ми попречи да го прегледам"}
{"url": "https://www.24chasa.bg/novini/article/7614503", "text": "Според публикувани днес данни на Евростат, през 2017 г. Гърция е била на първо място в Европа по смъртни случаи при пътни произшествия с мотоциклети (20 смъртни случая на 1 милион жители), съобщи гръцката телевизия Скай, цитирана от БТА. На обратния полюс са България (с данни за 2016 г.) и Естония с нулев процент. България е обаче на първо място по смъртни случаи с леки автомобили (64 на един милион) или 6 пъти по-висок процент от Малта (11 на милион през 2016 г.) При смъртните случаи на пешеходци води Румъния с 37 на милион, а най-малко са в Дания (3 на милион). Румъния е на първо място и по брой загинали велосипедисти като дял от населението (10 на милион), докато в Кипър и Люксембург не са регистрирани загинали велосипедисти през съответните години.", "date": "2019.08.20", "title": "Гърция е на първо място в Европа по смъртни случаи при произшествия с мотори"}
{"url": "https://www.24chasa.bg/novini/article/7614530", "text": "Астрономи наблюдаваха пряко с телескоп на НАСА скалиста екзопланета, голяма колкото Земята, но без атмосфера, съобщи Ройтерс. Повърхността на планетата HS 38844b, която е на 48,6 светлинни години от нас, прилича на пустошта на Луната или на Меркурий. Възможно е тя да е осеяна с тъмни вулканични скали. Размерът и е 1,3 пъти колкото земния, а орбитата е малка - една обиколка по нея продължава едва 11 часа, предава БТА. Липсата на атмосфера вероятно се дължи на силната радиация на звездата, която е червено джудже, доста мъждиво по звездните стандарти. То обаче излъчва силна ултравиолетова светлина. Изследването вероятно ще поднови спора сред астрономите дали търсенето на условия за живот извън Слънчевата система трябва да се съсредоточи върху екзопланети около червени джуджета, каквито са 75 процента от звездите в Млечния път, или около по-редките и големи звезди с по-висока температура, каквато е Слънцето. Планетата е изследвана със спътника за транзитиращи екзопланети и с космическия телескоп \"Спицър\".", "date": "2019.08.20", "title": "Астрономи наблюдаваха пряко скалиста екзопланета, голяма колкото Земята"}
{"url": "https://www.24chasa.bg/novini/article/7614526", "text": "Продължава да е действащ пожарът в района на градското сметище на гр. Свищов, област Велико Търново. Това каза на брифинг главен комисар Николай Николов – директор на Главна дирекция „Пожарна безопасност и защита на населението“, предаде  . „В гасенето на пожара участват 6 екипа пожарникари и доброволци от с. Овча могила и Община Свищов. Осъществен е контакт с РИОСВ – Велико Търново за извършване на замерване на вредните емисии на въздуха. Станциите отчитат, че показателите на въздуха са в норма. На мястото на произшествието са привлечени и служители от Изпълнителна агенция по горите в гр. Свищов. Пожарът е локализиран, но все още тлее на площ около 50 дка. От утре започва цялостно запръскване на сметището, така че проблемът да бъде решен трайно“, допълни комисар Николов. Комисар Николов каза, че пожарите в Депото за отпадъци в с. Шишманци, област Пловдив; в с. Брягово, област Хасково; в с. Воден, община Болярово, в складовата база на фирма „Феникс Ресурс“ в гр. Дупница; в района на с. Реброво, община Своге; в склада за вторични суровини в гр. Ботевград са погасени напълно. Ликвидирани са повече от 25 хиляди пожара от началото на годината като са спасени почти 450 човешки живота. Това каза на брифинг главен комисар Николай Николов – директор на Главна дирекция „Пожарна безопасност и защита на населението“. „От началото на годината ние сме реагирали на над 36 хиляди сигнала за произшествия. Ликвидирани са повече от 25 хиляди пожара, като само за последната седмица са възникнали над 1200 пожара. За същия период на територията на страната са извършени почти 10 хиляди спасителни операции. При тези инциденти нашите служители са спасили почти 450 човешки живота. През летния сезон са възникнали 300 пожара в горския фонд на страната и селското стопанство. Почти 12 хиляди са пожарите в сухи треви и храсти“, допълни още Николов.", "date": "2019.08.20", "title": "Продължава да е действащ пожарът в района на градското сметище на Свищов"}
{"url": "https://www.24chasa.bg/novini/article/7614369", "text": "China Telecom, един от трите най-големи китайски оператори, ще си сътрудничи с партньори за придвижване на приложенията с 5G технология в сферата на видео съдържанието с ултра-висока резолюция, игрите в облак и виртуалната реалност. За да популяризира комерсиалното приложение на 5G, компанията е решила да се възползва от възможностите и ускори разработването на сферата, каза изпълнителният вицепрезидент на China Telecom, цитиран от  . В бъдеще компанията ще отвори своите мрежи, канали за дистрибуция и платформи с изкуствен интелект за бизнес клиентите и партньори, с които заедно да проучват нови възможности, приложения и нови модели за 5G мрежата, добавя той. China Telecom обяви също плановете си да засили сътрудничеството с гиганта Huawei, компанията за VR продукти и технологии PICO и трите най-големи доставчици на видео съдържание в Китай - iQiyi, Tencent video и Youku.", "date": "2019.08.20", "title": "China Telecom се сработва с партньори за придвижване на 5G приложенията"}
{"url": "https://www.24chasa.bg/novini/article/7614569", "text": "Центърът за градска мобилност започва кампанията по подмяна на винетни стикери за зоната за платено паркиране. През есента изтичат правата за зоната на близо 6000 души, съобщиха от пресцентъра на ЦГМ. ЦГМ изпраща един месец преди крайната дата е-мейл, в който подсеща водачите да подновят правото си на паркиране, ако искат. \"Вече 10 на сто от нашите клиенти са го направили и са си спестили много време, както и притеснението, че ще останат без стикер докато чакат той да им бъде издаден след срока на валидност на стария\", коментира Румяна Милова, директор на дирекция \"Паркиране и мобилност\" към ЦГМ, цитирана в съобщението. Ако се подаде заявление по-рано, срокът за издаването на новия стикер е не повече от 2 дни /максимално до 5 дни, ако е необходима допълнителна проверка/. При натрупване на заявления в последния момент Центърът за градска мобилност спазва нормативно определения срок за одобрение от 15 дни. Няма промяна в реда и в основните документите, които са необходими за подновяване на стикерите за паркиране - нотариален акт, лична карта с постоянен адрес и шофьорска книжка. Подаването на заявления става в един от трите офиса на ЦГМ на ул. \"Будапеща нр. 17,пл. Възраждане нр.1 и МС\" Европейски съюз\". Заявления и документи могат да бъдат и онлайн подавани.", "date": "2019.08.20", "title": "Започва подмяната на винетните стикери за паркиране в зони"}
{"url": "https://www.24chasa.bg/novini/article/7614570", "text": "Земетресение с магнитуд 4,3 е било регистрирано днес в Средиземно море, недалеч от окръг Анталия, съобщава сайтът \"Хабертюрк\", цитиран от БТА. По данни на Дирекцията за управление при бедствия и извънредни ситуации трусът е станал в 12.34 часа днес и е бил усетен в Анталия и други околни градове. По първоначални данни няма пострадали и щети, нанесени от труса. Епицентърът на земетресението е бил на около 55 км от град Алания, на дълбочина 36 км. Сеизмологичната обсерватория Кандилли в Истанбул първоначално изчисли магнитуда на 4,6 по Рихтер, но после ревизира данните на 4,4.", "date": "2019.08.20", "title": "Земетресение с магнитуд 4,3 разлюля Анталия"}
{"url": "https://www.24chasa.bg/novini/article/7614575", "text": "Посещението на турския президент Реджеп Тайип Ердоган, планирано за 29 август, е отложено, предаде Танюг, позовавайки се на турското посолство в Белград. Ердоган няма да дойде в Сърбия през август или септември заради \"съгласуване на датите\", съобщи посолството. Първоначално бе съобщено, че по време на посещението Ердоган и сръбският президент Александър Вучич ще открият тържествено строителните работи на автомагистрала Белград-Сараево, които са възложени на турската компания Ташяпъ, предава БТА. Преди два дни Вучич потвърди, че Ердоган ще дойде на посещение в Сърбия, но не уточни датата.", "date": "2019.08.20", "title": "Ердоган отложи посещението си в Сърбия на 29 август"}
{"url": "https://www.24chasa.bg/novini/article/7614766", "text": "Председателят на Европейския съвет Доналд Туск заяви днес, че изпратеното до него писмо от британския премиер Борис Джонсън не включва никакви \"реалистични алтернативи\" на спорния предпазен механизъм за ирландската граница, предаде Ройтерс. \"Предпазният механизъм е гаранция срещу появата на физическа граница на остров Ирландия, докато не бъде намерена (подходяща) алтернатива\", написа Туск в Туитър. Постът му бе в отговор на изпратеното вчера до него писмо от Джонсън, в което се предлага ЕС да се съгласи механизмът да отпадне, предава БТА. \"Тези, които са против предпазния механизъм и не предлагат реалистични алтернативи, всъщност подкрепят връщането на границата. Дори и да не го признават\", добави председателят на Европейския съвет. Говорителка на Европейската комисия заяви, че предпазният механизъм е единственото средство, посочено и от Лондон, и от съюза, чрез което да бъде избегнато връщането на граничните проверки на о-в Ирландия след Брекзит. \"Писмото не предлага оперативно от юридическа гледна точка решение, чрез което да не допуснем връщането на физическата граница на о-в Ирландия\", каза на пресконференция Наташа Берто. \"Нашата позиция по въпроса за предпазния механизъм е добре известна. Той е единственото посочено досега и от двете страни средство за изпълнението на това задължение\", добави тя на пресконференция. Джонсън иска да бъде сложен край на така наречения предпазен механизъм, който предвижда Великобритания да остане тясно свързана с европейския митнически съюз, ако двете страни не са в състояние да договорят други начини, чрез които да бъде предотвратено връщането на граничните проверки на хората и стоките, движещи се между Северна Ирландия и Република Ирландия, отбелязва Асошиейтед прес. След едночасов телефонен разговор с Джонсън вчера ирландският премиер Лио Варадкар заяви, че споразумението за Брекзит няма да бъде предоговаряно. Финландският премиер Анти Рине също каза пред британския си колега, че ЕС няма да предоговаря договора, съобщи днес говорител на Рине. \"Премиерът Рине повтори, че Споразумението за излизането не подлежи на промяна\", каза говорителят пред Ройтерс. Той добави, че разговорът се е състоял вчера. Финландия е ротационен председател на ЕС, а британският премиер предприе нов опит да убеди съюза да преразгледа договора за излизането.", "date": "2019.08.20", "title": "Туск: Писмото на Борис Джонсън не предлага реалистични алтернативи за Брекзит"}
{"url": "https://www.24chasa.bg/novini/article/7614781", "text": "Утре, 21 август 2019 г., сряда от 12.00 часа в институцията на омбудсмана /гр. София, ул. Георг Вашингтон 22/, общественият защитник Мая Манолова ще се срещне с представители на Министерството на правосъдието, ръководството на Агенцията по вписванията и адвокати, представители на Фейсбук общността на българските адвокати /ФОБА/. Тема на разговор ще са методическите указания, приложими в дейността на длъжностните лица по регистрация в процеса по разглеждане и произнасяне по заявления, искания, актове на съда, на държавни органи за вписване и заличаване на обстоятелства и обявяване на актове в Търговския регистър и регистъра на юридическите лица с нестопанска цел, както и други проблеми, които адвокатите срещат. Припомняме, че те бяха публикувани на сайта на Агенцията по вписванията на 17 юни т.г., след като правосъдният министър Данаил Кирилов и служители на Агенцията поеха ангажимент на среща с Манолова и адвокати от фейсбук общността в ресорното министерство. На нея бяха представени проблемите, с които те се сблъскват в работата си с Търговския регистър. Дни по-рано те сезираха омбудсмана с отворено писмо по казуса и настояха тя да защити гилдията и клиентите им заради системното постановяване на неправомерни откази от страна на длъжностните лица от Търговския регистър.", "date": "2019.08.20", "title": "Среща при омбудсмана на адвокати, Агенцията по вписванията и правосъдното министерство за Търговския регистър"}
{"url": "https://www.24chasa.bg/novini/article/7614373", "text": "Популацията на Хайнанските гибони, познати още като най-редките видове примати в света, бавно се увеличи до 29, благодарение на усилията по залесяване в южната островна провинция Хайнан. Гибоните, които са типични са джунглите на Националния природен резерват Бауанлин, имат само четири семейства, но се очаква да добавят още едно в състава си, казва представител на управата на парка, предава  . „Открихме самка при обиколките си тази година, което означава, че най-вероятно ще станем свидетели на създаването на ново семейство\", каза представителят. Той обясни, че семействата на гибоните обикновено са съставени от един мъжки и два женски индивида, които привличат нови възрастни маймуни към новото семейство. През 50те години броят на хайнанските гибони е бил над 2000, но спада рязко през 80-те години заради прекомерния лов и сеч на дървета. За да ги спаси от изчезване, местното правителство създава споменатия резерват и започва да залесява активно района. За изминалите две десетилетия, там са били засадени близо 100 хиляди дървета.", "date": "2019.08.20", "title": "Най-редкият вид гибони в света очакват ново семейство в Южен Китай"}
{"url": "https://www.24chasa.bg/novini/article/7614784", "text": "Уникални снимки от Космоса показват мащаба на огромните пожари, обхванали остров Гран Канария. Фотографиите са на двата сателита “Сентинел-2”, част от програмата “Коперник” на Европейската космическа агенция, които обикалят около Земята на височина 780 км, предаде  . От детайлните снимки се придобива представа за сложния терен, погълнат от огнените стихии. Ясно се виждат няколкото дълги фронта на пожарите, както и димът, отнесен на стотици километри от бурните ветрове в района. Над 100 квадратни километра от горските масиви на остров Гран Канария вече са изпепелени. 50-метровите пламъци са достигнали и резервата “Тамадаба”, считан за “белите дробове” на архипелага. Огънят в някои райони е извън контрол и единствено стихването на вятъра и евентуални валежи биха помогнали за неговото овладяване, смятат експерти. Екоактивисти вече посочиха, че дори и човек да е драснал клечката първоначално, то косвен виновник за разрастването на стихията е глобалното затопляне. Ветровете и високите температури в района формират ново опасно явление, наречено “огнена буря”. Засега пострадали хора няма, евакуирани са над 9000, като техният брой може да се увеличи. Туристическите зони са извън обсега на пожарите.", "date": "2019.08.20", "title": "Пожарите на Канарските острови се виждат от Космоса (Снимки)"}
{"url": "https://www.24chasa.bg/novini/article/7614797", "text": "Мъж почина на пейка в Благоевград, междувременно до него е седял непознат. Сигнал за инцидентът е подаден в понеделник около 12 часа. По-късно станало ясно, че странникът, който стоял до починалия мъж отмъкнал със сила от ръката му 1 000 лв., пише trafficnews.bg. Работата по случая продължава, образувано е досъдебно производство.", "date": "2019.08.20", "title": "Мъж почина на пейка, седящ до него му отмъкна парите"}
{"url": "https://www.24chasa.bg/novini/article/7614816", "text": "Срокът за подаване на оферти за строежа на национална детска болница е удължен до 11 септември, съобщиха от Министерството на здравеопазването. Първоначално за крайна дата бе обявен 20 август. \"Министърът на здравеопазването в законоустановения срок издаде Решение № РД-11-284/26.07.2019г. за одобряване на обявление за изменение или допълнителна информация, с което направи изменения в условията на обществената поръчка и съответно срокът за подаване на офертите беше удължен до 17:30 часа на 11 септември 2019г., а отварянето на постъпилите оферти насрочено за 11:00 часа на 12 септември 2019г.\", обясняват от МЗ. Срокът за изпълнение на обществената поръчка е до 42 календарни месеца от подписване на договора с избрания кандидат.                                                                                                                                                                                                                                                                                                                                ", "date": "2019.08.20", "title": "Удължен е срокът за подаване на оферти за строежа на национална детска болница"}
{"url": "https://www.24chasa.bg/novini/article/7614803", "text": "Окръжната прокуратура в Русе внесе в съда обвинителен акт срещу земеделски производител, представил неверни сведения с цел получаване на субсидии от еврофондове, съобщиха от прокуратурата. Обвинението срещу Х. В. е за това, че през периода 11.05.2016 г. до 31.07.2017 г. в гр. Две могили, обл. Русе, пред Общинска служба по земеделие – гр. Борово, офис Две могили в таблица за отглежданите животни, като приложение към заявление за подпомагане за 2016 г. по „Схема за обвързано подпомагане за млечни крави“ към общо заявление за подпомагане, представила неверни сведения – че отглежда в собствения си животновъден обект с ветеринарен регистрационен номер по системата на БАБХ 10 бр. говеда – млечни крави, а всъщност отглеждала 1 бр. млечна крава, в противоречие с изискванията на Наредба № 3/17.02.2015г. на Министъра на земеделието и храните, за да получи средства от фондове – Европейски фонд за гарантиране в земеделието, предоставени от Европейския съюз на Българската държава, като получила средства в размер на 2447,94 лева - престъпление по чл. 248а от НК. Обвиняемата била земеделски производител с регистриран животновъден обект, в който отглеждала 1 млечна крава, 2 телета и 5 овце. В края на 2015 г. била уведомена от Община Две могили, че с оглед промени в Закона за собствеността и ползването на земеделски земи е необходимо броят и видът на отглежданите животни в животновъдния й обект да бъдат съобразени с площта на ползваните пасища, като в случай, че животните са по-малко, договорите за наем на земеделски земи от общинския поземлен фонд, какъвто бил този на обвиняемата, щели да бъдат прекратени. За да изпълни новите изисквания, обвиняемата наела 9 млечни крави, които само документално регистрирала в своя животновъден обект, без да ги отглежда реално. Междувременно, тя решила да се възползва от кравите, които наела и които документално се водели в нейния животновъден обект и кандидатствала за подпомагане и по „Схемата за обвързано подпомагане на млечни крави“, като подала документи, в които декларира неверни сведения, че отглежда не само нейната 1 крава и двете телета, но и наетите 9 крави. В тази връзка и били преведени паричните средства, с произход от фондове, предоставени от Европейския съюз на българската държава в размер на 2719,93 лева, от които 271,99 лева й се полагали за нейната кравата, а останалите 2447,94 лева не й се следвали, тъй като били за деветте крави, отглеждани от друг животновъд. Предстои насрочване на делото за разглеждане от съда.", "date": "2019.08.20", "title": "Земеделски производител е обвинен, че е представил неверни данни, за да получи субсидии"}
{"url": "https://www.24chasa.bg/novini/article/7614802", "text": "По споразумение на Районна прокуратура - Стара Загора са осъдени Д.Г. на 50 г., В.А. на 48 г., и К.К. на 24 г. за телефонни измами. На Д.Г. е наложено наказание от три години лишаване от свобода условно с пет години изпитателен срок, одобрено от Районен съд - Стара Загора. На В.А. и К.К. е наложено наказание от три години лишаване от свобода условно с пет години изпитателен срок, за всеки един от тях. Това съобщиха на сайта на прокуратурата. Д.Г. е възбудил и поддържал в заблужения осем пострадали лица за обстоятелствата, че съдействат на МВР при залавянето на телефонни измамници. Помагачи на престъплението са В.А. и К.К. Д.Г. се представял за служител в „Криминална полиция“ в МВР, следовател от Национална следствена служба и за главен прокурор на Република България. Подсъдимият Д.Г. е действал през периода от 17.12.2018 г. до 28.02.2019 г. в град Стара Загора, в условията на продължавано престъпление, като извършител и в съучастие с неустановено при разследването лице, в качеството му на извършител. Целта му е била да набави за себе си и за другиго - за неустановеното при разследването лице, и за В.А., и за К. К., имотна облага, като с това е причинил имотна вреда в големи размери - в общ размер на 40 470, 82 лева. Определението на съда е влязло в сила и не подлежи на протест и обжалване.", "date": "2019.08.20", "title": "Мним главен прокурор заблуди с помагачи 8 пострадали, имотната вреда е за 40 470, 82 лв."}
{"url": "https://www.24chasa.bg/novini/article/7614821", "text": "Най-новият руски разузнавателен дрон „Алтиус-У“ с маса 6 тона е извършил първия си полет. Това се казва в разпространено във вторник съобщение от Министерството на отбраната на Руската Федерация, предава ТАСС, цитирана от  „Полетът продължи 32 минути на височина 800 метра в изцяло автоматичен режим на едно от изпитателните летища. Всички системи на комплекса са работили в изправен режим“, се отбелязва в съобщението. РИА Новости отбелязва, че „Алтиус-У“ е окончателният облик на безпилотния летателен апарат (БПЛА). Системата може да изпълнява целия спектър от разузнавателни задачи с използване на оптически, радиотехнически и радиолокационни средства и да лети повече от един ден. Особеността на апарата е в това, че той може да бъде управляван чрез спътников канал, а това прави радиуса на използването му практически неограничен. „Алтиус“ бе представен като експериментален модел на форума „Армия-2015“.", "date": "2019.08.20", "title": "Русия показа видео от първия полет на новия безпилотен дрон „Алтиус-У“"}
{"url": "https://www.24chasa.bg/novini/article/7614848", "text": "Още десет мигранти скочиха днес от кораба на испанската неправителствена организация \"Оупън армс\" в опит да достигнат с плуване близкия италиански остров Лампедуза, предадоха Франс прес и ДПА. Корабът има 98 мигранти на борда си, но италианският вътрешен министър Матео Салвини отказва да допуска мигранти на територията на Италия. Първият мигрант е скочил от кораба тази сутрин, съобщи \"Оупън армс\" в Туитър с видеозапис, посочи БТА. \"Възможно е да е бил (оставен на остров Лампедуза от италианската брегова охрана), но нямаме официално потвърждение\", каза говорителка на организацията. Няколко часа по-късно още девет мигранти са скочили във водата, но са били качени на кораб на италианската брегова охрана. \"Положението е извън контрол\", написа \"Оупън армс\" в друг туит. По-рано капитанът на кораба съобщи на италианските власти, че 17-членният му екипаж повече не може да контролира положението на борда, където все по-изнервени мигранти започват да се сбиват, отбелязва Асошиейтед прес. Мигрантите са на кораба от 19 дни. В събота Испания предложи да приеме кораба в свое пристанище, но \"Оупън армс\" заяви, че корабът не може да отиде толкова далеч. Вчера представител на организацията предложи мигрантите да бъдат допуснати в Италия, откъдето да бъдат закарани със самолет в Испания. Италия пък предложи да прехвърли мигрантите на кораби на своята брегова охрана, които да ги откарат в Испания. Салвини настоя, че решаването на проблема е отговорност на Испания. \"Испанска НПО, испански кораб, испанско пристанище: така би следвало да бъде\", каза той.", "date": "2019.08.20", "title": "Още 10 мигранти скочиха от хуманитарния испански кораб край Лампедуза"}
{"url": "https://www.24chasa.bg/novini/article/7614881", "text": "Няма превишения на нормите за качеството на въздуха в района на Свищов. Това показват данните от автоматичната станция за контрол качеството на атмосферния въздух в Свищов за периода от 12.00 часа на вчера до 11.00 часа на днес, съобщиха за Радио „Фокус“ – Велико Търново от Регионална инспекция по околната среда и водите (РИОСВ) – Велико Търново. Следят се концентрацията на озон, серен диоксид, азотен диоксид, азотен оксид, сероводород и серовъглерод. Спазени са законоустановените средночасови и средноденонощни норми за основните показатели, които характеризират качеството на атмосферния въздух в населените места.", "date": "2019.08.20", "title": "Няма замърсяване на въздуха в Свищов"}
{"url": "https://www.24chasa.bg/novini/article/7614885", "text": "Председателят на Управителния съвет на Агенция „Пътна инфраструктура“ Георги Терзийски подписа договора за изработването на прединвестиционно проучване за трасе по направлението Монтана – София, с тунел под Петрохан, съобщиха от пресцентъра на АПИ. Обществената поръчка е възложена на Обединение „Петрохан 2019“, с участници „Трансконсулт 22“ ООД и „Университет по архитектура, строителство и геодезия – Център за научни изследвания и проектиране“ ЕООД. Стойността на договора е 330 хил. лв. с ДДС, а срокът за изпълнение е 180 дни. Изпълнителят ще трябва да посочи минимум три варианта за развитие на ново пътно трасе с тунелно преминаване под Петрохан. Въз основа на извършеното проучване ще бъде определен пътният габарит на направлението. Ще бъдат проучени необходимите капиталовложения за реализацията на проекта, както и разходите за поддържане и годишна издръжка на пътя и пътните съоръжения след тяхното реализиране. След приключване на прединвестиционното проучване следва процедура за оценка на въздействието върху околната среда (ОВОС), въз основа на която ще бъде взето решение за одобрение на вариант за бъдещото трасе. След влизането в сила на решението по ОВОС ще се пристъпи към изработването и на идеен проект по одобреното трасе.", "date": "2019.08.20", "title": "Подписаха договора за прединвестиционно проучване на тунел под Петрохан"}
{"url": "https://www.24chasa.bg/novini/article/7615108", "text": "В американския щат Калифорния куче нападна акула, за да защити стопанина си и да му спаси живота, пише сп. \"Нюзуик\", цитирано от БТА. Джеймс Уайт ловял риба в залива Бодега в окръг Сонома. Оставил питбула си Дарби в колата, недалеч от брега. По едно време усетил силно дърпане на въдицата си. Оказало се, че е хванал плоскоглава акула с дължина два метра. Опитал се да я свали от куката, но тогава хищникът силно го захапал за крака. Джеймс започнал да кърви обилно, а акулата изобщо не отпускала захапката, след като пробила артерията му. Тогава мъжът започнал панически да крещи за помощ. Дарби веднага реагирал, успял по някакъв начин да излезе от колата и захапал акулата за хрилете. Но от това тя само по-силно впила зъби в крайника на Джеймс. Тогава Дарби сменил тактиката, захапал акулата за опашката и започнал да я тегли с всичка сила. Хищникът отпуснал захапката и рибарят освободил крака си. По този начин кучето спасило живота на стопанина си, който бързо потърсил медицинска помощ, за да спре кървенето.", "date": "2019.08.20", "title": "Куче спаси стопанина си от акула"}
{"url": "https://www.24chasa.bg/novini/article/7615121", "text": "България и Йордания имат отлично партньорство и ще задълбочат двустранното си сътрудничество в сферата на сигурността, борбата с радикализацията и тероризма. Това беше общата позиция на президента Румен Радев и министъра на външните работи на Хашемитското кралство Йордания Айман Ал-Сафади, които разговаряха днес на „Дондуков“ 2. Това съобщиха от прессекретариата на президентството. България високо цени усилията на Йордания за поддържане на мира и стабилността в Близкия Изток, което е от изключително значение за държавите от съседните региони и за Европейския съюз, посочи президентът Румен Радев. Държавният глава подчерта ефективността и добрите резултати от инициативата на йорданския крал Абдула II бин ал-Хусейн т.нар. Процес Акаба, за противодействие на тероризма, екстремистките идеологии и радикализацията, която е особено важна за региона на Балканите. България и Йордания ще продължат и двустранния обмена на информация и опит в превенцията на радикализацията. Сред чуждестранните терористични бойци в Близкия Изток няма нито един българин, подчерта на срещата външният министър на Йордания и отбеляза ролята на толерантното българско общество в това отношение. България има дълбоки исторически традиции в религиозната и етническа толерантност и може да бъде пример, посочи от своя страна президентът Румен Радев. Насърчаването на икономическия обмен и взаимните инвестиции между двете държави, също беше сред акцентите на срещата. Като особено перспективни области бяха откроени информационните технологии, индустриите с висока добавена стойност, отбранителната индустрия създаването на смесени предприятия и туризмът. Президентът Румен Радев отбеляза и доброто сътрудничеството в областта на образованието и науката. По думите му трябва да се използва потенциалът на йорданските студенти, завършили висшето си образование в България за развитието на двустранните отношения. По време на срещата държавният глава потвърди поканата си към крал Абдула II да посети България в удобно за него време.", "date": "2019.08.20", "title": "Йорданският министър: Няма българин сред чуждестранните терористи в Близкия Изток"}
{"url": "https://www.24chasa.bg/novini/article/7615125", "text": "Премиерът на Италия Джузепе Конте обвини министъра на вътрешните работи Матео Салвини за политическата криза в страната, като заяви, че той е действал „безотговорно“, предаде АФП. „Безотговорно е да се започне правителствена криза. Tя показва лични и партийни интереси“, цитира Фокус думите на Конте. ", "date": "2019.08.20", "title": "АФП: Безотговорността на Матео Салвини причини кризата в Италия"}
{"url": "https://www.24chasa.bg/novini/article/7615134", "text": "Във все повече магазини на големи търговски вериги за хранителни стоки у нас, в биомагазини, онлайн и в търговски обекти, които продават гурме специалитети напоследък можем да видим стилни кутийки с различен по цвят и вид 100-грамов деликатес, наречен „Cheese the Queen“. Въпреки името си това не е точно сирене, макар вкусът му да напомня продукта, приготвен от мляко и ферментирала закваска. В случая става въпрос за зряло ферментирало био кашу с добавени пробиотици. Консистенцията напомня на някои видове сирене, а съвсем скоро в портфолиото на фирмата, която го произвежда, ще има и Cheese the Queen за мазане и серия растителни йогурти със суперхрани. „Отне ни близо две години да създадем рецептата преди да основем фирмата, продуктът е на пазара от 2017 г. Желанието ни беше да създадем устойчив хранителен деликатес, който да позволява на хората да си набавят ценни хранителни вещества, без вредни съставки“, разказва създателката на продукта Вера Тинкова. При ферментацията на суровото кашу съдържанието на въглехидрати силно намалява. На практика всеки грам от този продукт съдържа минимум 3 милиона лактобацили, без изобщо в продукта да се съдържа лактоза. Няма също така генно-модифицирани организми, глутен и соя и е сертифициран като биопродукт. Освен това при производството няма вредни емисии. Засега има три вида Cheese the Queen: единият е „чист“ и съдържа само ферментирало кашу и пробиотик, вторият освен тях съдържа и куркума и пушен пипер и има характерния цвят на куркума. А третият вид е с див лук и зелен пипер и цветът на продукта повтаря този на дивия лук. Освен това се произвеждат и предлагат и дегустационни сетове, в които има и от трите вкуса. „В началото фирмата ни започна да предлага деликатесите в ресторанти и по изложения, където се прие много добре. Едва после дойдоха биомагазините и търговските вериги, а вече го предлагаме и в Унгария, Румъния и в Берлин“, разказва Тинкова. Естествено дългият срок на годност на продукта (благодарение на процеса на зреене) е важна част от стратегията на компанията за покриване на далечни пазари. Във фирмата добре съзнават, че трябва да разширят портфолиото. В момента освен върху Cheese the Queen за мазане работят и върху серия йогурти. Опитвали са и с други ядки освен с кашу, но ферментацията при кашуто протича най-добре, а неутралният вкус на ядката позволява вкусовият профил от зреенето да се развие. Не се налага да се добавят консерванти. С предстоящата инвестиция, фирмата ще закупи нови машини, с които ще увеличи производството и портфолиото си с продукти.", "date": "2019.08.20", "title": "Изтънчената храна на кралицата"}
{"url": "https://www.24chasa.bg/novini/article/7615133", "text": "Британският министър-председател Борис Джонсън иска отново да отвори споразумението за Брекзит и да замени предпазния механизъм за ирландската граница, каза днес неговата канцелария, като изтъкна нуждата от предоговаряне, макар Европейският съюз да заяви, че нова сделка е невъзможна, предаде Ройтерс. \"Ясно е, че ако споразумението за напускане не бъде отново отворено, а предпазният механизъм - премахнат, няма изгледи за сделка\", каза канцеларията на Джонсън, след като председателят на Европейския съвет Доналд Туск заяви, че британският премиер не е предложил реалистични алтернативи на предпазния механизъм, предава БТА. \"Ние сме готови да преговаряме добросъвестно за алтернатива на предпазния механизъм\", каза премиерската канцелария.", "date": "2019.08.20", "title": "Борис Джонсън: Необходима е промяна на сделката за Брекзит след отказа на ЕС"}
{"url": "https://www.24chasa.bg/novini/article/7615135", "text": "Градът Белене и общинската администрация сме умерени оптимисти в това, че ще бъде приключено началото на строежа на АЕЦ и дадена възможност на бизнеса да ръководи процеса за атомната централа. Това заяви кметът на община Белене Милен Дулев, цитиран от БТА. По думите му хората са раздвоени след близо 40-годишно чакане. Оптимисти сме за проекта АЕЦ-Белене, но умерени, подчерта Дулев. Приветстваме процеса и като цяло оптимизмът надделява, добави той. Според кмета, площадката за АЕЦ - Белене, която притежава НЕК, е голямо богатство. Тя е държавна собственост, посочи той. Площадката според мен се поддържа в добро състояние, изтъкна Дулев. Според него населението като цяло е оптимистично за развитието на града и за целия Северен централен район. \"Градът е създаден за атомна централа. От 80-те години на миналия век е строен и развиван за наличието на АЕЦ. Всички квартали, центърът, са изградени за град, който трябва да поеме повече хора. Входната артерия на град Белене, улиците са проектирани и изградени по-големи, така че да поемат трафика. Инфраструктурата е съобразена с проекта за АЕЦ. Като всички малки градове, градът Белене страда от обезлюдяване. Сега общината е около 10 хиляди жители, от тях 1500 са в селата. За мен няма значение какъв ще бъде начинът на финансиране на проекта АЕЦ - Белене, важното е да има развитие в тази посока\", коментира кметът Милен Дулев.", "date": "2019.08.20", "title": "Кметът на Белене: Градът е създаден за АЕЦ"}
{"url": "https://www.24chasa.bg/novini/article/7615152", "text": "Компания за производство на бира в Руанда се извини, след като бе залята от критики заради вицове, написани върху етикетите на бутилките, предаде Би Би Си. Един от тях e: „Кога една жена може да ви направи милионер? Когато сте милиардер“, съобщи БНР. Новите етикети бяха пуснати на пазара в петък, но компанията обеща да прекрати шегите. Руанда е на пето място в света по полова равнопоставеност, сочи доклад на Световния икономически форум. Над 60% от депутатите в парламента на страната са дами. От компанията обясниха, че шегите имали за цел да подобряват настроението на потребителите. Но призивите за бойкот на марката довели до смяна на концепцията.", "date": "2019.08.20", "title": "Бирена компания се извини заради сексистки вицове"}
{"url": "https://www.24chasa.bg/novini/article/7615146", "text": "Жена на 90 години е починала днес, 56 души са приети в болница, а десетки други са засегнати от най-голямото досега огнище на листериоза в Испания, предаде Би Би Си. Обявена е тревога за цялата страна заради листерията (бактерията зад инфекцията), която най-вероятно е засегнала болните от пакетирано свинско месо от фирма в Севиля, съобщи здравната министърка Мария Луиса Карседо, предава  . „Следим ситуацията, наредили сме цялата стока на фирмата, произведена от май досега, да бъде спряна от продажба“, допълни тя. Мнозинството от 114 случая са в Андалусия, Южна Испания, но потенциални има и на други места в страната – от Мадрид до Тенерифе.", "date": "2019.08.20", "title": "Жена почина, 56 са в болница от инфектирано свинско месо в Испания"}
{"url": "https://www.24chasa.bg/novini/article/7615138", "text": "Генералният директор на Роскосмос Дмитрий Рогозин смята, че свързаната с американската лунна програма загуба на технологии и необходимостта от създаване на нови се обясняват със смяната на поколения инженери, предаде ТАСС. \"Не се съмнявам, че операцията по кацането на Луната е била извършена, но е странно как американските колеги са забравили технологии, които са ползвали преди 60 години, и сега се налага да създават наново всичко, започвайки от нулата\", каза той на форума \"Машук\" в Пятигорск, отговаряйки на въпроса дали американски астронавти са били на Луната през 1969 г. При това загубата на технологии той обясни със смяната на поколения инженери, предава БТА. \"Имало е поколение американски инженери, което си отишло, и всичко е загубено - каза Рогозин. - Започват да се задават въпроси - били ли са американски астронавти на Луната или не. Ако си били, защо е нужно всичко да се създава наново. А тъй като са си отишли хора, които са създали въпросните технологии, за нас това също е урок.\" През пролетта т.г. НАСА оповести, че новата й програма за кацане на астронавти на Луната е с название \"Артемида\". Рогозин освен това отбеляза, че НАСА може до края на тази година или началото на 2020 г. да се откаже от услугите на Русия по транспортирането на американски астронавти до МКС с руски кораби \"Союз\". Той припомни, че американски астронавти летят до МКС с руски ракети и кораби от 2011 г. \"Земляните не трябва да очакват да колонизират други планети в близкото столетие - уточни Рогозин. - Това са красиви идеи, но си даваме сметка, че в близкото столетие няма да има колонизация на друга планета.\" Той поясни, че понастоящем няма необходимост от колонизация и съществува техническа сложност, свързана с осъществяването й.", "date": "2019.08.20", "title": "Роскосмос: Американските колеги са забравили технологии, които са ползвали преди 60 години"}
{"url": "https://www.24chasa.bg/novini/article/7615074", "text": "\"Статусът на радиационния гама-фон по Северното Черноморие е нормален - между 0.5 и 0.15 µSv/h, което е характерно за естествения фон в страната. Категорично няма регистрирани завишения или други аномалии.\" Това съобщи във Варна Александър Рупчански, специалист по радиоекологичен мониторинг в АЕЦ \"Козлодуй\". Експертът цитира данни от подвижна лаборатория, с която са направени замервания в населените места по цялото Северно Черноморие, включително и във Варна. Проучването бе направено заради разпространяване на слухове за повишен радиационен фон, обясни кметът на Варна Иван Портних по повод опасения на хората заради взрива край Архангелск. Проверката е разпоредена със съдействието на министър-председателя Бойко Борисов. Мобилната лаборатория изпраща информация на всяка една минута до Гражданска защита, до Центъра за управление на авариите. Никъде в страната няма регистрирани отклонения в радиационната обстановка, няма основания за притеснения, каза още Александър Рупчански.", "date": "2019.08.20", "title": "След взрива край Архангелск: Няма завишена радиация в България"}
{"url": "https://www.24chasa.bg/novini/article/7615167", "text": "Италианският премиер Джузепе Конте обвини днес лидера на партия Лига Матео Салвини, че поставя собствените си интереси и интересите на партията си пред тези на страната, като предупреди, че неговият ход за сваляне на правителството може да навреди на икономиката, предаде Ройтерс, цитирана от БТА. В дългоочаквано изказване пред парламента за политическите размирици, отприщени от Салвини, Конте обвини ръководителя на Лигата, че иска да осребри растящата си популярност в допитванията и да предизвика предсрочни избори, излагайки на риск планираните реформи. \"Салвини показа, че следва собствените и интереси и тези на партията си\", каза Конте пред препълнения Сенат, застанал до Салвини, който седеше с каменно лице. \"Неговите решения представляват сериозни рискове за страната\", каза Конте. Конте каза още, че работата на неговия кабинет \"свършва тук\", заради разрива с вицепремиера и крайнодесен лидер Салвини, предаде ДПА. \"Продължаващата криза неминуемо подкопава работата на правителството, която свършва тук\", изтъкна Конте. Той обяви, че след дебатите в Сената ще връчи оставката си на президента Серджо Матарела. /Петя Гергова/", "date": "2019.08.20", "title": "Италианският премиер обвини Салвини, че\nсваля правителството заради лични интереси"}
{"url": "https://www.24chasa.bg/novini/article/7615170", "text": "1. ПРОЕКТ НА РАЗПОРЕЖДАНЕ ЗА ПРОМЯНА НА ОРГАНА, КОЙТО УПРАЖНЯВА ПРАВАТА НА ДЪРЖАВАТА КАТО ЕДНОЛИЧЕН СОБСТВЕНИК НА КАПИТАЛА НА „ЦЕНТЪР ЗА ОТДИХ КИТЕН“ ЕАД - КИТЕН. Внасят: министърът на здравеопазването министърът на икономиката 2. ПРОЕКТ НА РЕШЕНИЕ ЗА УЧРЕДЯВАНЕ НА БЕЗВЪЗМЕЗДНО ПРАВО НА СТРОЕЖ ВЪРХУ МОРСКОТО ДЪНО НА ОБЩИНА БУРГАС. Внася: министърът на транспорта, информационните технологии и съобщенията 3. ПРОЕКТ НА РЕШЕНИЕ ЗА ОТЧУЖДАВАНЕ НА ИМОТИ И ЧАСТИ ОТ ИМОТИ - ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ОБЕКТ ,АВТОМАГИСТРАЛА „ХЕМУС“, УЧАСТЪК ОТ КМ 122+260 ДО КМ 139+340, ВКЛЮЧИТЕЛНО ПЪТЕН ВЪЗЕЛ „ПЛЕВЕН“, НА ТЕРИТОРИЯТА НА ОБЛАСТИТЕ ЛОВЕЧ И ПЛЕВЕН. Внасят: министърът на регионалното развитие и благоустройството министърът на финансите 4. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА КОМИСИЯТА ЗА ПРОТИВОДЕЙСТВИЕ НА КОРУПЦИЯТА И ЗА ОТНЕМАНЕ НА НЕЗАКОННО ПРИДОБИТОТО ИМУЩЕСТВО. Внася: министърът на регионалното развитие и благоустройството 5. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА СКЛЮЧВАНЕ НА СПОРАЗУМЕНИЯ ЗА ПРЕДОСТАВЯНЕ НА БЕЗВЪЗМЕЗДНА ФИНАНСОВА ПОМОЩ ЗА ИЗПЪЛНЕНИЕТО НА ПРОЕКТИ В РЕПУБЛИКА СЪРБИЯ, ЧЕРНА ГОРА, РЕПУБЛИКА АРМЕНИЯ И ГРУЗИЯ. Внася: заместник министър-председателят по правосъдната реформа и министър на външните работи 6. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ПРЕДОСТАВЯНЕ НА ДОБРОВОЛНА ЦЕЛЕВА ВНОСКА МЕЖДУ МИНИСТЕРСТВОТО НА ВЪНШНИТЕ РАБОТИ НА РЕПУБЛИКА БЪЛГАРИЯ И УНИЦЕФ ЗА ОСЪЩЕСТВЯВАНЕ НА ПРОЕКТ „ВКЛЮЧВАНЕ НА НАЙ-УЯЗВИМИТЕ ДЕЦА И ПОДРАСТВАЩИ ИЗВЪН УЧИЛИЩЕ В ДОСТЪПА ДО КАЧЕСТВЕНО ОБРАЗОВАНИЕ В ГРУЗИЯ“. Внася: заместник министър-председателят по правосъдната реформа и министър на външните работи 7. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ЗДРАВЕОПАЗВАНЕТО НА РЕПУБЛИКА БЪЛГАРИЯ И МИНИСТЕРСТВОТО НА ЗДРАВЕОПАЗВАНЕТО НА ЧЕРНА ГОРА ЗА СЪТРУДНИЧЕСТВО В ОБЛАСТТА НА ЗДРАВЕОПАЗВАНЕТО И МЕДИЦИНСКАТА НАУКА. Внася: министърът на здравеопазването 8. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА НА РЕПУБЛИКА БЪЛГАРИЯ И ЗА ОПРЕДЕЛЯНЕ НА СЪСТАВА НА БЪЛГАРСКАТА ДЕЛЕГАЦИЯ ЗА УЧАСТИЕ В ТРЕТИЯ ИЗВЪНРЕДЕН КОНГРЕС НА ВСЕМИРНИЯ ПОЩЕНСКИ СЪЮЗ. Внася: министърът на транспорта, информационните технологии и съобщенията 9. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ И НА ПРОТОКОЛА ОТ ШЕСТАТА СЕСИЯ НА БЪЛГАРО-ГРУЗИНСКАТА МЕЖДУПРАВИТЕЛСТВЕНА КОМИСИЯ ЗА ТЪРГОВСКО-ИКОНОМИЧЕСКО И НАУЧНО-ТЕХНИЧЕСКО СЪТРУДНИЧЕСТВО, ПРОВЕДЕНА НА 4 И 5 АПРИЛ 2019 Г. В СОФИЯ. Внася: министърът на транспорта, информационните технологии и съобщенията 10. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, ПРОВЕДЕНО НА 18 И 19 ЮЛИ 2019 Г. В ХЕЛЗИНКИ. Внася: министърът на вътрешните работи 11. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „КЪМПИНГ ЧЕРНОМОРЕЦ“, ОБЩИНА СОЗОПОЛ, ОБЛАСТ БУРГАС. Внася: министърът на туризма 12. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „ПОМОРИЕ – ИЗТОК‘, ОБЩИНА ПОМОРИЕ, ОБЛАСТ БУРГАС. Внася: министърът на туризма 13. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 2 ОТ ЗАКОНА ЗА ПОДЗЕМНИТЕ БОГАТСТВА - НЕМЕТАЛНИ ПОЛЕЗНИ ИЗКОПАЕМИ - ИНДУСТРИАЛНИ МИНЕРАЛИ - ГЛАУКОНИТОВА СУРОВИНА, ОТ НАХОДИЩЕ „ДЪЛБОКИ ДОЛ“, УЧАСТЪЦИ „МИШОВЕЦ“ И „СИНИЯ БРЯГ“, РАЗПОЛОЖЕНО В ЗЕМЛИЩЕТО НА С. БУКОВЕЦ, ОБЩИНА БЯЛА СЛАТИНА, ОБЛАСТ ВРАЦА, НА „СИМЕКС“ ЕООД – КРИВОДОЛ. Внася: министърът на енергетиката 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ПАЗАРИТЕ НА ФИНАНСОВИ ИНСТРУМЕНТИ. Внася: министърът на финансите 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА БЕЗОПАСНО ИЗПОЛЗВАНЕ НА ЯДРЕНАТА ЕНЕРГИЯ. Внася: заместник министър-председателят по икономическата и демографската политика 16. ПРОЕКТ НА ПОСТАНОВЛЕНИЕ ЗА ПРИЕМАНЕ НА ПРАВИЛНИК ЗА ОРГАНИЗАЦИЯТА И ДЕЙНОСТТА НА СЪВЕТА ЗА РАЗВИТИЕ НА ГРАЖДАНСКОТО ОБЩЕСТВО. Внася: заместник министър-председателят", "date": "2019.08.20", "title": "Вижте какво решава Министерският съвет утре"}
{"url": "https://www.24chasa.bg/novini/article/7615410", "text": "Възможно е убиецът от Сотиря да получи присъда между 20 и 30 години лишаване от свобода. Това каза адвокат Людмил Рангелов пред  . По думите му, ако извършителят признае всички обстоятелства около случая съдът няма да има друга възможност, освен налагането на наказание в такъв размер. Не е изключено, заради ограниченията, които европейските институции налагат върху съдебната система, в следващите години да отпадне и доживотният затвор, прогнозира адвокатът. „Много преди България да стане член на ЕС имаме сериозен натиск по отношение размера и тежестта на наказанията. Нашият законодател няма друг избор. Доживотната присъда без право на замяна, колкото и да не ни се иска дали ще стане след 1-2 или 3 години, но и тя ще бъде отменена. По-голямата част от гражданите желаят страната ни да бъде член на ЕС, същевременно настояват и за връщане на смъртно наказание. Това няма как да стане“, обясни той. Адвокат Людмил Рангелов коментира още, че над 60% от населението по света живее в държави, чиито правни режими позволяват налагане на смъртното наказание. Не тежестта на наказанието обаче решава проблема с ограничаването на престъпността, а неизбежността на наказанията, превенцията и възпитателната работа с лицата, лишени от свобода, каза адвокат Рангелов. Междувременно десетки хора се събраха на протест пред областната болница в Сливен, където в момента се намира предполагаемият извършител на убийството на седемгодишната Кристин. Близки, приятели на семейството на момичето и хора от града настояват за правосъдие и справедлива присъда на убиеца. Със запалени свещи в ръка присъстващите почетоха паметта на Кристин. Баща на малко дете в количка заплаши, че ако спрямо обвиненият за убийството Мартин Трифонов не бъде приложена цялата тежест на закона, може да се стигне до саморазправа. Майката на Кристин Гергана Драгиева изрази възмущение от коментари на магистрати, че заради пълното признание на вината си, убиецът на дъщеря й може да получи по-лека присъда. „Не искам смъртна присъда, нека живее и се мъчи в затвора. Но не и да излезе след няколко години, и отново да извърши жестокост и да посегне на друго дете“, заяви Драгиева. Затова събралите се настояват Трифонов да получи най-тежкото наказание, предвидено в закона - доживотна присъда без право на замяна.", "date": "2019.08.20", "title": "Адвокат: Ако признае, убиецът от Сотиря ще получи присъда от 10 до 20 г. затвор"}
