{"url": "https://www.24chasa.bg/novini/article/6680878", "text": "Бившият лекар на националния отбор на САЩ по спортна гимнастика Лорънс Насар беше осъден на 175 години затвор заради сексуални посегателства срещу млади състезателки, с които той е работил в периода 1986-2016 година, предаде Би Ти Ви. Над 150 гимнастички се явиха в съда в Лансинг, Мичиган, за да дадат показания в последната седмица. Насар може да поиска помилване най-рано след 40 години. 54-годишният физиотерапевт призна през ноември за сексуално насилие срещу седем млади момичета.", "date": "2018.01.24", "title": "175 години затвор за лекаря Лорънс Насар за сексуални посегателства"}
{"url": "https://www.24chasa.bg/novini/article/6680842", "text": "Един човек загина, а още четирима са ранени при тежък инцидент в центъра на Москва, при който джип влетя сред чакащите на спирка на градския транспорт. Според ТАСС шофьорът на колата е жив и е задържан. По непотвърдена информация на агенция „Москва” в багажника е открит труп, предаде  .", "date": "2018.01.24", "title": "Джип се вряза в автобусна спирка в Москва, има загинал (Видео)"}
{"url": "https://www.24chasa.bg/novini/article/6680851", "text": "Първолаците за следващата учебна година са приети предварително, разказаха училищни директори пред \"Телеграф\". Още преди старта на подаването на документи от 1 април школски шефове са наясно кои деца трябва да приемат. Причината е, че от ЕСГРАОН са им изпратили данните кои деца на възраст за първи клас живеят повече от 3 г. в района на тяхното училище. Това е свързано преди всичко с факта, че Министерството на образованието и Столична община приеха решение, съгласно което критерият \"тригодишна уседналост\" е ключов, за да бъде прието едно дете с предимство в първи клас.", "date": "2018.01.24", "title": "Първолаците приети предварително"}
{"url": "https://www.24chasa.bg/novini/article/6680835", "text": "Председателят на ПГ на ГЕРБ и зам.-председател на партията Цветан Цветанов се срещна в Брюксел с генералния секретар на ЕНП Антонио Лопес Истурис. По време на срещата Лопес обяви пълната си подкрепа за правителството на министър-председателя Бойко Борисов преди утрешния вот на недоверие. Цветан Цветанов на свой ред запозна колегата си с обстановката в България и с работата по Председателството на Съвета на ЕС. Това съобщиха от пресцентъра на ПП ГЕРБ. Двамата се срещнаха по време на гала вечер по повод отбелязването на 10-тата годишнина на центъра за европейски изследвания „Вилфрид Мартенс“. На дискусионния панел, провел се в рамките на събитието, генералният секретар на Европейския парламент се обяви в подкрепа на заслужено присъединяване на България към Шенген и еврозоната.", "date": "2018.01.24", "title": "Цветан Цветанов се срещна с генералния секретар на ЕНП Антонио Лопес Истурис"}
{"url": "https://www.24chasa.bg/novini/article/6680853", "text": "Свидетели, граждански ищци и частни обвинители, вещи и поемни лица, обвиняеми и подсъдими, както и техните близки, които са заплашени по наказателни дела, ще получават незабавно предварителна защита. Това предвиждат готвените промени в Закона за защита на лица, застрашени във връзка с наказателното производство, пише вестник \"Труд\". Защитата ще се осигурява за 30 дни и ще може да бъде удължавана с още толкова, преди лицата окончателно да бъдат включени или не в Програмата за защита. Поправките целят да се намали риска от посегателства, като специалната защита на лица се осигурява на два етапа - предварителна и след включването им в Програмата за защита. Смята се, че през двата месеца, докато служителите от Бюрото за защита при главния прокурор осигуряват предварителната закрила, ще има достатъчно време за събиране на оценка и информация, по която да се вземе решение дали лицето да бъде включено в програмата. Миналото лято със заповед на главния прокурор служители от Бюрото за защита бяха командировани в Добрич, за да осигурят безопасност на всички, които дават показания по аферата \"Суджукгейт\" срещу бившия местен депутат от ГЕРБ Живко Мартинов.", "date": "2018.01.24", "title": "До 60 дни спешна защита на застрашени по наказателни дела"}
{"url": "https://www.24chasa.bg/novini/article/6680762", "text": "Свещениците от всички храмове на Българската православна църква отслужиха в сряда молебния канон към Св. Богородица, за да изпросят от нея Божия помощ да не се приема Истанбулската конвенция. Молитвата, която се чете на вечерна служба, чуха и миряните в столичния храм “Св. св. Кирил и Методий”. Тя беше част от богослужението, отслужено от отец Александър Георгиев. “Молебният канон към Св. Богородица” се чете при тежки духовни изпитания на вярата и съвестта на народа. Затова Св. синод призова с усърдна молитва да изпроси Божията помощ да не бъде приета Истанбулската конвенция, което ще доведе до духовна смърт на народа.  Ето и част от молитвата към Св. Богородица, която ще се отслужва до окончателното отхвърляне на Истанбулската конвенция:", "date": "2018.01.24", "title": "Попове молят Св. Богородица да помогне срещу третия пол"}
{"url": "https://www.24chasa.bg/novini/article/6680874", "text": "Президентът на САЩ Доналд Тръмп поиска от турския си колега Реджеп Тайип Ердоган да ограничи военните действия в Сирия, където турската армия предприе голямо настъпление срещу кюрдските въоръжени отряди, съюзени със САЩ, предаде Франс прес. В телефонен разговор президентът прикани Турция да ограничи военните операции и да избягва всякакви действия, които може да предизвикат сблъсък между американските и турските войски, съобщи Белият дом. \"Президентът Тръмп изрази безпокойство, че има опасност растящото насилие в Африн да нанесе удар на общите ни цели в Сирия\", гласи декларация на Белия дом. \"Той настоя Турция да намали и ограничи военните си действия и да избягва цивилни жертви\", предава БТА. Турският президент Ердоган каза на Доналд Тръмп, че Съединените щати трябва да спрат да доставят оръжия на кюрдските отряди \"Сили за защита на народа\", съобщи кабинетът на Ердоган, цитиран от Ройтерс. Операцията, предприета в края на миналата седмица, има за цел \"да прочисти от терористични елементи\" Африн, в името на националната сигурност на Турция, и се извършва съобразно с международното право, се казва в декларацията на кабинета на турския президент.", "date": "2018.01.24", "title": "Тръмп поиска от Ердоган да ограничи военните действия в Сирия"}
{"url": "https://www.24chasa.bg/novini/article/6680775", "text": "Има пропаст в коалиционното правителство по отношение на кадрите. Това каза Валери Симеонов, вицепремиер по икономическата и демографската политика и председател на Националния фронт за спасение на България (НФСБ) пред \"Фокус\". Той се аргументира, че има браншове и цели сектори, в които Патриотите нямат присъствие и по този начин не могат да упражняват контрол на взиманите решения. Симеонов даде за пример енергетиката. \"Лично аз ще кажа, че неблагополучията в определени сектори се дължи само на ГЕРБ. Ще ви дам пример, който поставих вчера на политическия съвет, но за съжаление нямаше време да бъде обсъден. В енергетиката няма почти никакви присъствие на Обединените патриоти. В енергетиката продължават да съществуват корупционни схеми, за които съм подал сигнал. Един от тях е случаят с фалшивия търг за купуване на варовик от държавната ТЕЦ „Марица изток“ II, за който съм подал сигнал в прокуратурата, но това е само щрих от картината. Аз бях много шокиран да науча, че в момента се извършва смяна на управителния съвет на най-печелившото предприятие в България - Енергийния системен оператор. Това е предприятието, което генерира годишни печалби от порядъка от 0,5 млрд. лв. Сменя се управителният съвет без да има каквато и да било консултации с коалиционния партньор“, каза вицепремиерът Валери Симеонов. Той допълни, че не поема отговорност, какво ще стане в Електроенергийния системен оператор. Вицепремиерът уточни, че е уведомил за случая премиера Бойко Борисов.", "date": "2018.01.24", "title": "Симеонов: Има пропаст в коалиционното правителство по отношение на кадрите"}
{"url": "https://www.24chasa.bg/novini/article/6680794", "text": "Близо три часа след началото на срещата между премиерите на Македония и Гърция Зоран Заев и Алексис Ципрас в Давос, двамата дадоха пресконференция относно постигнатия напредък в преговорите за т.нар. спор за името, предава македонското издание “Фокус“. Според гръцкия премиер, решението на спора за името трябва да е „ерга омнес“, т.е. да е задоволяващо за всички засегнати страни, предаде \"Фокус\". „Трябва да намерим решение на всички проблеми“, заяви Ципрас, като подчерта, че „то трябва да е „ерга омнес“ и в тази връзка мога да кажа, че процесът на предварителните преговори е към края си“.", "date": "2018.01.24", "title": "Ципрас: Решението за името на Македония трябва да удовлетворява всички засегнати страни"}
{"url": "https://www.24chasa.bg/novini/article/6680798", "text": "В знак на добра воля и затопляне на отношенията между Македония и Гърция, Скопие ще промени името на летището и международната магистрала в страната, носещи в момента името „Александър Македонски“ на „Приятелство“, това разкри премиерът Зоран Заев след срещата с гръцкия си колега Алексис Ципрас, съобщава македонското електронно издание МКД. „Това е доказателство, че нямаме териториални претенции към нашия съсед“, обяви Заев, като отбеляза, че от друга страна, „това е нужно за да се покаже нашата добра воля пред ЕС и другите международни институции“, предава \"Фокус\". Заев е направил изявлението си по време на общата пресконференция със своя колега Алексис Ципрас в Давос, след като двамата разговаряха близо три часа за възможните решения относно т.нар. спор за името между Гърция и Македония. Премиерите на Македония и Гърция съответно Зоран Заев и Алексис Ципрас отблокираха процеса по европейската интеграция, коментира македонското издание Нова Македония. Според вестника, срещата между Заев и Ципрас в Давос е отворила пътя за македонската евроинтеграция. Преговорите по спора за името ще бъдат продължени от външните министри на Македония и Гърция, съответно Никола Димитров и Никос Кодзиас, предава македонската медия „Плюс инфо“. Според Заев, преговорите за решаване на спора ще продължат, водени от външните министри, но под покровителството на двамата министър-председатели. От своя страна Алексис Ципрас изрази своето задоволство от успешната първа среща със своя македонски колега.", "date": "2018.01.24", "title": "Зоран Заев: Ще променим името на летището в Скопие, вече ще се казва \"Приятелство\""}
{"url": "https://www.24chasa.bg/novini/article/6680702", "text": "В един и същ ден - сряда, бизнесът сезира КЗК за търговията с ток на едро и увеличението на цените на свободния пазар и отказа среща с министъра на енергетиката Теменужка Петкова за решаване на същите проблеми. Асоциацията на организациите на българските работодатели внесе сигнал в КЗК срещу двете държавни централи - АЕЦ “Козлодуй” и ТЕЦ “Марица-изток 2”, както и срещу търговците на ток. Документът е подписан от председателя на БСК Божидар Данев от името на КРИБ, АИКБ, БСК и БТПП. Данев председателства асоциацията за 2018 г. В сигнала се казва, че за първите 9 месеца на 2017 г. “Козлодуй” и “Марица-изток 2” са реализирали над 70% от произведения от тях ток - през своите онлайн електронни платформи, а през Българската независима енергийна борса (БНЕБ) продават доста по-малко. За същия период средната цена, постигната на платформите им, е 64,10 лв. за мегаватчас, докато средната им цена през борсата е 78,48 лв. Работодателите предполагат координирано поведение на двете централи, както и това, че те са получили приходи, надвишаващи добрите практики. “Значителни обеми бяха търгувани към определени търговци при неясни условия, обезпечаващи непазарни предимства спрямо останалите участници. Изкуствено бе ограничавано и предлагането през двата сегмента на борсата - малки, нерегулярни лотове, липса на профилирани продукти. Това, естествено, води до ирационални ценови нива”, пишат на КЗК работодателите. Те сигнализират и за съмнения за използване на вътрешна информация, както и за увеличение на цените от търговците между 30 и 60%. Работодателите настояват КЗК да започне производство за споразумение между предприятия, съгласувани практики и ограничаване на конкуренцията, които са забранени от закона. Четирите работодателски организации отхвърлиха поканата на министъра на енергетиката Теменужка Петкова за среща с държавните предприятия в енергетиката, синдикатите и търговците на ток. Тя все пак се проведе в сряда от 16 часа в министерството, но без бизнеса. “Причините за нашия отказ са изцяло принципни и не съдържат в себе си лично отношение - нито към вашата институция, нито към политическото ѝ ръководство. Ние не се съмняваме в желанието ви за диалог, но не смятаме, че възникналите проблеми могат да бъдат решени на нивото на Министерството на енергетиката. От наша гледна точка, тези проблеми вече могат да се решат само на най-високо ниво в йерархията на изпълнителната власт във взаимодействие с Комисията по енергетика в Народното събрание и ръководствата на парламентарните групи”, пише в писмото на Асоциацията на организациите на българските работодатели, което е качено на сайта на организацията. В него те пишат още, че са много огорчени и припомнят протестите срещу поскъпването на таксата “задължения към обществото”, в които участваха над 200 хиляди души. И се надяват да няма второ издание на протеста. “Затова смятаме да водим по-нататъшните разговори и консултации на адекватно на проблема ниво”, заключават работодателите. В 16 ч в Министерството на енергетиката дойдоха представители на синдикатите, КЕВР, държавните фирми,  енергийната борса, търговци.  „Разчитам диалогът с всички участници на енергийния пазар да продължи, за да гарантираме дългосрочна стабилност в сектора“, е казала министърът на енергетиката Теменужка Петкова на среща в Министерството на енергетиката във връзка със становище на работодателските организации за злоупотреби на енергийния пазар. На нея работодателите на присъстваха.  Участваха изпълнителните директори на Български енергиен холдинг, АЕЦ „Козлодуй“, ТЕЦ „Марица-изток 2“, Българска независима енергийна борса, Национална електрическа компания, представители на синдикалните организации на Конфедерацията на независимите синдикати в България и на Конфедерацията на труда „Подкрепа“, председателят на Комисията за енергийно и водно регулиране г-н Иван Иванов, Асоциация свободен енергиен пазар, Асоциацията на търговците на електроенергия в България. Петкова е информирала участниците, че проектът на промени в Закона за енергетиката, с които се регламентират правомощията на КЕВР, свързани с регламента REMIT, е публикуван за обществено обсъждане. Комисията за енергийно и водно регулиране ще упражнява контрол с цел недопускане ограничаването и нарушаването на конкуренцията на енергийните пазари. С транспонирането на европейските директиви се въвеждат ясни правила, така че да се осигури ефективен контрол от страна на КЕВР за изпълнение на изискванията за честна и открита конкуренция на пазара на едро на електрическа енергия в България.", "date": "2018.01.24", "title": "Бизнесът даде държавни централи и търговци на ток на КЗК, отказа среща с министър Петкова"}
{"url": "https://www.24chasa.bg/novini/article/6680763", "text": "Истанбулската конвенция да влезе за ратификация в пленарната зала още в сряда, 31 януари. Такава заръка са получили депутатите от ГЕРБ, разбра се неофициално днес. Хората на ГЕРБ гласуваха “за” на три от петте парламентарни комисии, в които е разпределен документът и които заседаваха. Той успя да мине само през външната, и то след уверенията на представител на правосъдния министър Цецка Цачева, че съпътстваща декларация ще уточни спорните текстове. Конвенцията получи 10 гласа “за” (ГЕРБ и ДПС), 7 “против” (“Обединени патриоти” и БСП) и 1 “въздържал се” (“Воля”). Такова гласуване се очаква да се произведе и в пленарната зала. Парламентарната комисия по младежта и спорта отхвърли конвенцията с 9:10 гласа. Везните наклони депутатът Георги Марков  - единственият от ГЕРБ, който открито се заявява “против”. С неговия плюс гласовете на “Обединени патриоти” и БСП пратеният от правителството документ падна. Правната комисия не успя да прокара документа, който взриви спокойствието в държавата. По настояване на червения Пенчо Милков и Емил Димитров от “Обединени патриоти” точката падна от дневния ред. Парламентарната група на БСП иска да преустанови гледането на Истанбулската конвенция в НС, докато се проведе референдум по нея, обяви в парламента лидерът Корнелия Нинова. Тя изтъква, че към конвенцията не е приложен обяснителен доклад, който да указва какви промени в родното законодателство ще последват, което прави подписването ѝ през 2016 г. от тогавашния правосъден министър невалидно. Нинова заяви, че подписите за референдум, въпросът в който да звучи “За” ли сте, или “против” ратификацията на Истанбулската конвенция?”, ще бъдат депозирани в деловодството на НС още утре. Паралелно с това БСП внася допълнения в закони, които покриват изискванията на Истанбулската конвенция, що се отнася до насилието над жени и деца. “Откога приемаш референдума за форма на демокрация? Нали един референдум с гласували 3 милиона и половина българи за теб не съществува? Но понеже искаш да трупаш точки с народна любов, референдум за Истанбулската конвенция може да има.” Така се обърна към Нинова през фейсбук Слави Трифонов. “Като тръгнат джендърите по детските градини и училищата и като ги емнат да ги бият футболните фенове, Бойко не може да ги спаси.” Това предупреди Георги Марков, който с изказването си буквално зашемети депутатите в парламентарната комисия по младежта и спорта, която отхвърли конвенцията. И продължи още по-ударно: “Аз съм най-верният на Борисов - само Юнкер е преди мен, че го и целува, но не съм мислил някога, като член на 3 законодателни комисии, включително и на Великото НС, а после и като конституционен съдия, че ще дойде момент да се четат молитви, за да не се приеме закон!” “Отличници сме на Европа, прилежни и лоялни към ЕС, но един път можем да кажем, че това, че сме най-бедни, не значи, че сме ненормални. Има ли някой в тази зала, на когото да не му е ясно какво е жена, че Истанбулската конвенция трябва да ми го казва, след което да слага запетая и да добавя “социален пол”, което е вече различно от “мъж” и “жена”, срази Марков документа. И напомни на колегите си, че съгласно чл. 5, ал. 4 на конституцията конвенцията, според чийто чл. 78 нямаме право на резерви именно по спорните текстове, става автоматично водеща част от вътрешното ни право. “Иначе темата за закрила на жените от насилие е много важна и затова трябва да се постараем да усъвършенстваме нашето законодателство. За чест и слава, сме по-добре с борбата срещу насилието от Германия, където бяха публично насилени 1200 жени пред светата кьолнска катедрала”, отсече Марков. Сега не е моментът да ратифицираме Истанбулската конвенция. Призовавам парламентът да прояви разум. Това заяви президентът Румен Радев при отчета на първата година от мандата му. Той и вицепрезидентът Илияна Йотова декларираха, че няма разкол между тях по темата, но отново се разминаха в мненията си. Йотова призова за ратификация и обясни, че винаги ще е на страната на слабите и онеправданите. Голяма част от престъпленията са свързани с домашно насилие, а извършителите дори не считат, че са извършили престъпления, отбеляза тя. Според нея превенцията в Закона за защита от домашно насилие не изпълнява своите функции.", "date": "2018.01.24", "title": "Истанбулската конвенция да мине бързо, иска ГЕРБ (Обзор)"}
{"url": "https://www.24chasa.bg/novini/article/6680815", "text": "Почина бившият командващ Сухопътни войски ген.-лейт. Люцкан Люцканов, съобщиха от ръководството на Съюза на офицерите и сержантите от запаса и резерва (СОСЗР). Ген. Люцканов бе командващ Сухопътните войски на Българската армия от 30 август 1991 г. до 12 май 1993 г. Между 1997 и 1999 г. е зам.-министър на МВР в кабинета \"Костов\". От 2007 до 2009 г. е заместник-кмет на район „Младост“. Председател е на клуб „Командване на Сухопътните войски“ и клуб „Трета армия” в Столичната организация на СОСЗР. Роден е на 8 ноември 1939 г. в хасковското село Орлов дол. Средно образование завършва в Тополовград, а по-късно Висшето народно военно училище във Велико Търново. Започва службата си като командир на взвод. Учил е още във Военната академия в София и Генералщабната академия „Климент Ворошилов“ в СССР. В периода 16 ноември 1990 - 30 август 1991 г. е командващ Трета армия с щаб в Сливен.", "date": "2018.01.24", "title": "Почина ген.-лейт. Люцканов - бивш шеф на Сухопътни войски"}
{"url": "https://www.24chasa.bg/novini/article/6680823", "text": "Синдикалният съюз на работещите в ООН заяви, че през 2017 г. най-малко 71 служители на Обединените нации и спомагателен персонал са били убити при \"злонамерени действия\" - най-големият брой, отчитан някога от комисията на синдиката по въпросите на сигурността, предаде Асошиейтед прес. Според профсъюза през миналата година са загинали 53 миротворци и 18 цивилни, включително двама полицаи и 15 заети по подизпълнителски договори, с което загиналите при преднамерени атаки служители на ООН за последните пет години стават най-малко 310, предава БТА. Синдикалният съюз заяви, че за четвърта поредна година мироопазващата мисия в Мали е дала най-много жертви - за 2017 г. 21 миротворци и седем цивилни. Организацията посочва също, че втората най-опасна мисия на ООН е тази в Конго и отбелязва, че през 2017 г. там са загинали 15 танзанийски миротворци - при най-тежката атака срещу \"сини каски\" от 1993 г., извършена на 7 декември - и шестима цивилни служители.", "date": "2018.01.24", "title": "ООН: 71 наши служители са загинали в резултат на умишлени действия през 2017 г."}
{"url": "https://www.24chasa.bg/novini/article/6680788", "text": "Моментално уволнение на шефката на Държавната агенция за закрила на детето Офелия Кънева поиска премиерът Бойко Борисов в сряда. Временно поста пое д-р Валентин Димитров, заместник-председател на агенцията. Повод за гнева на Борисов стана бруталното насилие на обитатели на дома за деца и младежи с увреждания “Хризантема” в Габрово. Според премиера Кънева не е предприела адекватни мерки срещу него. Скандалът тече от няколко дни, след като bTV пусна запис как една от служителките на дома удря дете през ръцете и го нарича “Маймуна гадна!”. Медицинската сестра Донка Калчева заплашва дете, че ще му счупи ръцете и ще му скъса ушите, удряйки по матрака му. “Мискинка мръсна” и дори нецензурни изрази са част от други записани реплики. Записа направила бивша служителка, която напуснала, след като никой по думите ѝ не обърнал внимание на подаваните от нея жалби. Заради случая Борисов прати Главния инспекторат на Министерския съвет да направи пълна проверка на агенцията за децата. Една от задачите на инспекторите е да анализират как е контролирала дали специализираните институции за отглеждане на деца спазват правата им. В жилището в квартал “Трендафил” се отглеждат десет деца, повечето непълнолетни. Грижата за тях е 24-часова, поверена на 13 души. Двете служителки, упражнили тормоз и физическо насилие, ще бъдат дисциплинарно уволнени. Медицинската сестра Калчева е в отпуск до февруари и предизвестието ще ѝ бъде връчено тогава, а това на на Татяна Донева вече трябва да е връчено. По случая има 3 подадени в прокуратурата сигнала. В един ден - на 15 януари, пратили шефката на центъра за настаняване Маринела Лазарова (като приложила флашка с кадрите) и кметицата на Габрово Таня Христова. Третият сигнал е срещу самата директорка за това, че за насилие над деца, което е създавало предпоставки то да се повтори. Това съобщи шефката на дирекция “Социално подпомагане” в Габрово Радостина Братованова пред bTV вчера. Директорката Лазарова обаче обвини в бездействие прекия си ръководител от дирекция “Образование и социални дейности” в общината Даниела Василева. Защото лично я сигнализирала, като ѝ показала видеоматериала в присъствието на социалния работник, заснел кадрите - Йорданка Милчева. Последният запис е от септември миналата година. По думите на директорката сега Василева заема удобната позиция, че не знаела и не била чувала. Жената, снимала тормоза, съобщи, че като се наблюдавало дали поведението ѝ ще се повтори. Тръгналите междувременно проверки установили, че в дома дълго време не е имало медицинско лице. “От общината казаха, че три пъти са правили конкурс и никой не е пожелал да упражнява тази професия в този център”, обясни Братованова. Районната прокуратура е почнала проверка веднага. Освен държавното обвинение проверки на дома правят и от общината, Агенцията за социално подпомагане и ДАЗД, а от Комисията за защита от дискриминация се самосезирали. “Като кмет ще бъда безкомпромисна към всеки, който си е позволил грубо и недопустимо отношение към децата. Възмутена съм като майка и като жена”, казва в официална позиция кметицата на Габрово. ЯРОСЛАВА ПРОХАЗКОВА - Г-н Димитров, какво можете да кажете за скандала в Габрово? - След като има нарушение, трябва да има последствия за това. Всеки трябва да понесе своята отговорност. - Има ли вече наказани? - ДАЗД не е изпълнителна агенция, за да наказва. С вменените ѝ от закона права и задължения можем само да извършим проверка и да направим предписания. Установявайки нарушения, правим предписания те да бъдат отстранени към съответните органи за закрила на детето. Центърът за настаняване от семеен тип е пряко подчинен на общината и санкции могат да бъдат налагани от отдел “Закрила на детето”. - Кога за последно агенцията е влизала в този дом? - Не мога да кажа с точност датите на проверките. Само за последните 2 месеца на миналата година са извършени 164 проверки. В момента сме се самосезирали. Тече проверката, в петък ще имаме резултати. Непростимо е деца да бъдат подлагани на унижение и на този тип издевателство. Непримирим съм като човек на първо място, а после и като зам.-председател на агенцията. - От днес вие оглавявате агенцията. - Така се случи по простата причина, че премиерът освободи г-жа Офелия Кънева. Реално погледнато обаче, аз съм в болнични от 4 дни и не мога да вляза ефективно в длъжността (б.а. - Валентин Димитров е в болнични с тежък грип след командировка). - Как ще коментирате уволнението? - Няма какво да коментирам. Мога да кажа, че тя е перфектен професионалист и много добър човек, който наистина имаше кауза за децата. Това са част от ангажиментите, които сме поели. Натоварени сме с тази част от действителността.", "date": "2018.01.24", "title": "Записът “Маймуна гадна!” резна главата на шефката  на агенцията за децата (Обзор)"}
{"url": "https://www.24chasa.bg/novini/article/6680711", "text": "По време на председателството ни координираме всякакви действия, за да може отговорът при хуманитарни кризи да е по-ефективен и ефикасен. Това каза заместник министър-председателят по правосъдната реформа и министър на външните работи Екатерина Захариева по време на представянето на приоритетите на Българското Председателство на Съвета на ЕС в областта на сътрудничеството за развитие и хуманитарната помощ пред Комисията по развитие на Европейския парламент (DEVE), предава „Фокус“. В изказването си министър Захариева отбеляза, че според данни на ООН през 2018 година повече от 145 милиона души в света се намират в нужда. „105 милиона получават някакъв вид помощи, но няма гаранция, че получената помощ е адекватна. Независимо от това, че непрекъснато се увеличава сумата, отпускана за помощи от страна на международната общност, имаме проблем, имаме липса от поне 205 милиарда щатски долара“, посочи българският вицепремиер. Тя даде и някои конкретни примери. „В Сирия в момента има 13 милиона души, които се намират в нужда и два милиона от тях не са покрити от никакъв вид хуманитарна помощ. За Йемен цифрите са 11 милиона. В региона Рафин в Миамар една трета от децата страдат от недохранване. 60% от населението в Либия се нуждае от помощ под формата на храна. В Южен Судан има два милиона вътрешно разселени лица, а цифрата за Демократична република Конго е 4 милиона“, отбеляза министър Захариева. По думите й България, заедно с много от европейските й партньори, е усетила от първа ръка ужасния ефект от глобалните конфликти, тъй като хиляди разселени лица са преминали през нашите граници. „ЕС е водещ по отношение на ролята си в света за колективен отговор на хуманитарните кризи. Въпреки че нямаме безкрайни ресурси, ние трябва да можем да отговорим адекватно на конфликти, причинени от човека или от природни бедствия. Трябва да стигнем до корена на проблема“, коментира тя. „Искам да отправя специални благодарности на тази комисия, защото Европейският парламент винаги има лидерска роля по отношение на това ЕС да бъде световен лидер за хуманитарните мисии. Можете да разчитате на българското председателство. Ние ще координираме всякакви действия, за да може отговорът при хуманитарни кризи да е по-ефективен и ефикасен. Очаквам с нетърпение да работя с вас през следващите месеци“, заяви още министър Захариева.", "date": "2018.01.24", "title": "Захариева: По време на председателството ни координираме всякакви действия"}
{"url": "https://www.24chasa.bg/novini/article/6680611", "text": "Лувърът е с ограничен достъп поради покачващото се ниво на река Сена и приземната секция на музея с ислямско изкуство беше частично затворена, съобщават Ройтерс и ДПА. Заради силните валежи Сена набъбна по-рано тази седмица, като заля крайбрежните алеи и повиши нивото си до такава степен, че речните корабчета вече не можеха да преминават под мостовете в близост до катедралата Света Богородица в Париж, предава БТА. Туристите и местните жители бяха предупредени да избягват крайбрежните алеи, за да не бъдат засмукани от течението. Понастоящем нивото на реката е 5,2 метра, като се очаква да се покачи до края на седмицата до 6 м. Секцията на Лувъра, посветена на ислямското изкуство, ще бъде частично затворена поне до неделя, съобщиха от управата на музея.", "date": "2018.01.24", "title": "Ограничиха достъпа до Лувъра заради покачващото се ниво на Сена"}
{"url": "https://www.24chasa.bg/novini/article/6680626", "text": "САЩ въведоха нови санкции срещу Северна Корея, както и срещу няколко китайски фирми или физически лица, които не се съобразяват с наложените срещу Пхенян наказателни мерки, съобщава Франс прес, цитирана от Фокус. Съгласно списъка публикуван от американските власти, обект на новите санкции са севернокорейски компании и банки, разположени в Китай и Русия, севернокорейски транспортни фирми, шест кораба и две китайски търговски фирми.", "date": "2018.01.24", "title": "САЩ въведоха нови санкции срещу Северна Корея"}
{"url": "https://www.24chasa.bg/novini/article/6680632", "text": "Комисията по развитие в Европейския парламент изпрати с аплодисменти след нейното изслушване вицепремиера и министър на външните работи Екатерина Захариева, като по този начин благодари на българския народ за спасяването на българските евреи по време на Втората световна война. Това съобщи пресцентърът на МВнР. Представянето на приоритетите на българското председателство на Съвета на ЕС пред Комисията по развитие е в навечерието на Международния ден за възпоминание на жертвите от Холокоста и стана повод за изказвания по тази тема. \"Вашата страна има голямо сърце\", коментира евродепутатът от Прогресивен алианс на социалистите и демократите Норберт Нойзер. \"Преди 75 години, през март 1943 г., България осигури защита на своите евреи. Надявам се да продължите да се водите от традициите си\", добави той. Към поздравленията се включи и Линда Макаван, председател на комисията, която заяви, че иска да изрази своята благодарност към целия български народ. \"България е единствената страна, която не е предала и един представител на своята еврейска общност, а еврейското население е увеличило дори населението си през това време\", заяви министър Захариева. По отношение на хуманитарната политика, Захариева насочи вниманието на европейските депутати към \"забравените\" кризи и по-ефикасното използване на финансови средства. Тя говори за отношенията на ЕС със страните от Африка, Карибите и Тихоокеанския басейн, за сътрудничеството за развитие и хуманитарната помощ, образованието в условията на криза, предизвикателствата на мигрантската криза.", "date": "2018.01.24", "title": "Евродепутат за България: Държавата има голямо сърце, спасихте българските евреи"}
{"url": "https://www.24chasa.bg/novini/article/6680685", "text": " В рамките на Световния икономически форум в швейцарския град Давос проведох работна среща с Тарака Рама Рао, министър на промишлеността, информационните технологии, общинска администрация и градското развитие на индийската провинция Телангана. Двамата обсъдихме възможностите за сътрудничество в сферата на туризма между двете държави. Друг акцент в разговора ми с министър Тарака Рама Рао беше огромното значение на развитието на дигиталните технологии и маркетинга за туризма, каза министър Ангелкова. Индия е сред водещите 50 туристически пазара за България. Тя заема 46-о място. Повече от 11 хил. туристи от Индия са посетили страната ни за периода януари-ноември 2017 г. Отбелязваме ръст от над 20% в сравнение със същия период година по-рано, коментира още тя. ", "date": "2018.01.24", "title": "Ангелкова: Над 11 000 туристи от Индия са били у нас от януари до ноември 2017 г."}
{"url": "https://www.24chasa.bg/novini/article/6680684", "text": "Френският министър на външните работи Жан-Ив Льо Дриан заяви, че няма изгледи да се постигне политическо решение за Сирия никъде другаде, освен на преговорите под егидата на ООН във Виена. Той нарече разговорите в австрийската столица \"последната надежда\", предаде Ройтерс. \"Към днешна дата не се очертават никакви други изгледи в политическо отношение, различни от - последната надежда - срещата, която ще се състои утре във Виена под егидата на ООН. В нея ще участват воюващите страни и на нея се надяваме да бъде изработена програма за мир\", каза Льо Дриан във френския парламент, предава БТА. Стафан де Мистура, специалният пратеник на ООН за Сирия, покани сирийското правителство и опозицията на двудневна среща в австрийската столица. Това става във време, когато няма особени признаци за политически пробив, и няколко дни преди Русия, ключов поддръжник на сирийския президент Башар Асад, да приеме общонационален сирийски конгрес в Сочи. В така наречения Женевски мирен процес Де Мистура председателства поредица междусирийски преговори. Мандатът му включва обсъждане на нови избори, реформи в управлението, нова конституция и борба срещу тероризма. Враждуващите страни никога не са водили преки преговори, а едва преди осмия кръг от разговорите от Женевския процес през декември опозицията се обедини в единна делегация, което за пръв път създаде надежди за преки преговори. Делегацията на сирийското правителство обаче възрази срещу твърдата линия на опозицията за бъдещето на Асад и разговорите не постигнаха нищо. \"Аз съм оптимист по природа. Моментът е изключително решаващ\", каза Де Мистура пред репортери във Виена. Той добави, че и двете страни са обещали да изпратят делегации в пълен състав.", "date": "2018.01.24", "title": "Франция: Преговорите под егидата на ООН за Сирия са последната надежда"}
{"url": "https://www.24chasa.bg/novini/article/6680691", "text": "Разчитам диалогът с всички участници на енергийния пазар да продължи, за да гарантираме дългосрочна стабилност в сектора. Това каза министърът на енергетиката Теменужка Петкова на среща във връзка със становище на работодателските организации за злоупотреби на енергийния пазар, цитирана от пресцентъра на министерството. Петкова е информирала участниците на срещата, че проектът на промени в Закона за енергетиката, с които се регламентират правомощията на КЕВР, свързани с регламента REMIT, е публикуван за обществено обсъждане. С транспонирането на европейските директиви се въвеждат ясни правила, за да се осигури ефективен контрол от страна на КЕВР за изпълнение изискванията за честна и открита конкуренция на пазара на едро на електрическа енергия в България, уточняват от министерството. В срещата с министъра са участвали изпълнителните директори на Български енергиен холдинг, АЕЦ \"Козлодуй\", ТЕЦ \"Марица-изток 2\", Българска независима енергийна борса, Национална електрическа компания, представители на синдикалните организации на Конфедерацията на независимите синдикати в България и на Конфедерацията на труда \"Подкрепа\", председателят на Комисията за енергийно и водно регулиране Иван Иванов, Асоциация свободен енергиен пазар, Асоциацията на търговците на електроенергия в България. Асоциацията на организациите на българските работодатели са отказали участие в днешната среща, се посочва в съобщението.", "date": "2018.01.24", "title": "Теменужка Петкова: Разчитам диалогът с участниците на енергийния пазар да продължи"}
{"url": "https://www.24chasa.bg/novini/article/6680703", "text": "Израелският премиер Бенямин Нетаняху призова германския канцлер Ангела Меркел да подкрепи промяна в иранската ядрена сделка, предаде Асошиейтед прес, цитирана от БТА. Нетаняху и Меркел се срещнаха днес на Световния икономически форум в Давос. Според съобщение на кабинета на Нетаняху, той казал на Меркел, че \"единствената възможност в момента е да се извършат същински, а не козметични промени\" в споразумението, което би попречило на Иран да се сдобие с ядрено оръжие - нещо, което сделката в сегашния си вид би гарантирала. В съобщението се отбелязва, че Меркел изразила пред Нетаняху разбиране за безпокойствата на Израел от споразумението, но това не означавало, че е съгласна с начина, по който трябва да се подходи към него.", "date": "2018.01.24", "title": "Нетаняху: Меркел да подкрепи промяната в иранската ядрена сделка"}
{"url": "https://www.24chasa.bg/novini/article/6680726", "text": "В рамките на работното си посещение в Брюксел, председателят на Комисията по вътрешна сигурност и обществен ред и председател на ПГ на ГЕРБ Цветан Цветанов се срещна с комисаря по въпросите на Съюза за сигурност Джулиан Кинг. По време на разговорите беше уточнена темата за участието на комисар Кинг на интерпарламентарната среща на 18 и 19 март в София, на която ще бъдат приети процедурните правила за парламентарен контрол над дейността на Европол. Това съобщиха от пресцентъра партията. Комисар Кинг и българският еврокомисар Мария Габриел ще участват и в разисквания по темата за киберсигурност и борбата с незаконно онлайн съдържание в Европа. Сред обсъжданите теми беше и обменът на информация в сектор сигурност след Брекзит.  “След Брекзит трябва да се постараем да намерим начини да не третираме Великобритания като трета страна, а да продължим споделянето на информация, тъй като тероризмът и киберзаплахите са най-големите предизвикателства пред ЕС към настоящия момент\", каза Цветанов. Председателят на ПГ на ГЕРБ запозна комисаря и с впечатленията си от посещението си в Лондон преди седмица. Цветанов коментира, че всички експерти в сектор сигурност признават, че в момента Великобритания е един от най-големите доставчици на оперативна информация за базите данни на Европол и системите за обмен на данни на ЕС. Все още не е ясно какви ще бъдат отношенията между Лондон и ЕС след излизането на Великобритания от Съюза.", "date": "2018.01.24", "title": "Цветанов се срещна с комисаря по сигурността на Съюза Джулиан Кинг (Снимки)"}
{"url": "https://www.24chasa.bg/novini/article/6680735", "text": "Бившият британски премиер Дейвид Камерън, който подаде оставка след референдума за излизането на Великобритания от Европейски съюз, заяви, че Брекзит не върви толкова зле, колкото хората смятат, предава Ройтерс, цитирана от Фокус. По времето в което бе министър-председател, Камерън смяташе, че ако страната му излезе от ЕС, това би довело до тежка финансова криза. В рамките на Световния икономически форум в Давос в сряда обаче, бившият премиер е отбелязал, че „това беше грешка, но не и катастрофа“. Според Камерън, „нещата вървят не толкова зле, колкото първоначално смятахме“.", "date": "2018.01.24", "title": "Дейвид Камерън: Брекзит не върви толкова зле, колкото британците смятат"}
{"url": "https://www.24chasa.bg/novini/article/6680738", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов се срещна в Брюксел с еврокомисаря по цифрова икономика и цифрово общество Мария Габриел. Двамата обсъдиха предстоящата през март в София интерпарламентарна среща на Съвместната група за парламентарен контрол над Европол. На форума се очаква да бъдат приети процедурните правила за парламентарен контрол над дейността на Европол, но също така ще бъдат обсъдени конкретни стъпки за повишаване на киберсигурността и ефективна борба с киберпрестъпленията. В рамките на събитието ще бъдат обсъждани и свързаността на Западните Балкани, както и киберсигурността в региона. Това съобщиха от пресцентъра на ПП ГЕРБ. По време на срещата също така стана ясно, че Европейската комисия ще обяви конкурс за финансиране на експериментални центрове по кибурсигурност в Европа. Очаква се следващата седмица Комисията да обяви пилотен проект на стойност 50 милиона евро за финансиране на Центрове за високи постижения и компетенции в сферата на киберсигурността. Цветан Цветанов изрази увереност, че българските институции в сектор сигурност ще имат капацитета да предложат добри проекти.", "date": "2018.01.24", "title": "Цветанов се срещна в Брюксел и с еврокомисаря Мария Габриел"}
{"url": "https://www.24chasa.bg/novini/article/6680678", "text": "Не съм се чувствал застрашен преди атентата, защото не съм се занимавал с бизнес, който да ме кара да се усещам заплашен, каза пред Софийския градски съд Алексей Петров в сряда. Той бе разпитан по делото срещу Роман Логвиненко. Украинецът е подсъдим като организатор на покушението срещу бившата барета на 29 октомври 2015 г. Петров имал само една заплаха през живота си. Тя била през 2008 г., когато работел като съветник в ДАНС. Обадили му се през нощта по телефона. “Сложиха група за проследяване и всичко приключи”, обясни той. Около 6-7 месеца преди стрелбата с два гранатомета по колата му някой от съседите му казал, че “неизвестни лица са засечени край дома му”. “Не го приех като предупреждение”, уточни Петров. През последните 2-3 г. заради проекта, по който работел, му се налагало да излиза всяка сутрин около 8,30 ч и да се движи по един и същи маршрут. Обикновено сам управлявал колата си, понякога ползвал шофьор заради трафика и проблемите с паркирането. В деня на атентата бронираният му мерцедес бил каран от шофьор, а Петров седял на задната седалка и преглеждал кореспонденцията си. “Усетих два силни удара, автомобилът мина в авариен режим”, обясни той. От стрелбата колата сериозно пострадала, предното стъкло било пукнато.", "date": "2018.01.24", "title": "Алексей Петров: Не съм заплашван преди атентата"}
{"url": "https://www.24chasa.bg/novini/article/6680750", "text": "Франция ще създаде инвестиционен фонд от 10 милиарда евро за финансиране на иновациите и научната дейност, обяви днес френският президент Еманюел Макрон, цитиран от Асошиейтед прес. В изказването си на Световния икономически форум (СИФ) в Давос Макрон отбеляза, че иска да постави иновациите в центъра на своята икономическа политика, предава БТА. \"Франция се завръща\" ( \"France is back\", \"la France est de retour\") каза Еманюел Макрон пред присъстващите на форума световни политически и бизнес ръководители, представяйки им предимствата на своите реформи, информира Франс прес. Президентът изтъкна ползите от данъчните облекчения за бизнеса и отбеляза, че трудовите закони на Франция трябва да бъдат много по-адаптирани към бизнес обстановката, за да стане страната по-конкурентоспособна, допълва АП. Френският държавен глава подчерта, че Европейският съюз трябва да се реформира тази година, за да бъде в състояние да се конкурира с големи сили като Китай и Съединените щати. В речта си пред форума той посочи, че \"по-амбициозните\" страни от ЕС трябва да имат възможност да напредват към по-голяма интеграция, дори и ако други европейски страни не искат да се присъединят. По думите му страните от еврозоната трябва да бъдат в състояние да приемат \"много по-здрава\" и \"много справедлива\" система. Според него страните от ЕС трябва да координират данъчните си политики, \"тъй като в противен случай талантите ще изчезнат\". Еманюел Макрон, цитран от Ройтерс, призова за глобално сътрудничество за противодействие на негативните ефекти от глобализацията и предупреди за опасностите, които крие надпреварата към намаляване на данъците и регулацията. Ден преди пристигането на президента на САЩ Доналд Тръмп на форума в Давос тази година, Макрон се изказа иронично за участието му. Имайки предвид силния снеговалеж, той посочи, че \"трудно може да се повярва в глобалното затопляне. . .За щастие не сте поканили някой скептично настроен към глобалното затопляне тази година\", каза той, обръщайки се към стоящия до него основател на СИФ Клаус Шваб.", "date": "2018.01.24", "title": "Макрон: Ще инвестираме 10 милиарда евро \nв иновации и научна дейност"}
{"url": "https://www.24chasa.bg/novini/article/6680606", "text": "Усилията за сближаване между европейските региони трябва да продължат и да бъдат надграждани. Нужна е ясна перспектива за бъдеще на Западните Балкани в ЕС. Това заяви заместник министър-председателят Томислав Дончев в Комисията по регионална политика на Европейския парламент, където представи приоритетите на Българското председателство и визията за дебата за бъдещето на Кохезионната политика, съобщиха от пресцентъра на Министерския съвет. Дончев анализира предизвикателствата пред Европейския съюз и подчерта, че въпреки че Брекзит ще принуди Европа да постига „повече с по-малко“, разговорът за бюджети, инструменти и програми не бива да се провежда без полагането на дългосрочни цели за Съюза. По думите му основна задача пред България в следващите 6 месеца ще бъде да провокира качествен и пространен дебат за целите и приоритетите на ЕС в усилието да запази своите ключови политики и да реагира на предизвикателствата. „Ако допреди 10 години си поставяхме за цел да изпреварим нашите глобални конкуренти, сега ЕС понякога изглежда повече като щаб, който се бори с всяка нова криза.“, заяви Дончев. „Ясно е, че трябва да заделим средства в отговор на новите предизвикателства, но от друга страна имаме нужда от продължаване на усилията за сближаване между европейските региони, защото ЕС ще бъде силен само, ако имаме еднакъв стандарт на живот за всички граждани - от Хелзинки до Атина и от Лисабон до Варна“.", "date": "2018.01.24", "title": "Дончев: Усилията за сближаване на европейските региони трябва да продължат"}
{"url": "https://www.24chasa.bg/novini/article/6680496", "text": "Съдът е признал за виновни  . Това съобщиха от пресцентъра на Апелативна прокуратура-София. Людмил Г. е осъден на деветнадесет години „Лишаване от свобода“, по–малкият му брат – Марсел, е с наложено наказание от осем години и шест месеца „Лишаване от свобода“. Жестоката разправа, довела до смъртта на четиридесет и седемгодишния мъж, станала вечерта на 11 юли 2016 г. Тогава между пострадалия Иван Й. и сестрата на подсъдимите – Олга Г. възникнало спречкване по повод предоставения от нея приемник за цифрова телевизия. Последвало отправяне на обидни думи към Иван Й. от страна на жената, хвърляне на предмети и блъскане от негова страна. Скандалът дал повод на Олга Г. да позвъни на тел. 112, за да потърси намеса на органите на МВР, както и на Бърза помощ, поради оплаквания за здравословно състояние. За случилото се била уведомена майката на Олга Г. Заедно със синовете си – Людмил Г. (на 20 години) и непълнолетния към онзи момент Марсело Г., тя тръгнала към дома на Иван Й. с намерението да се саморазправят с него, заради инцидента. Около 20 ч. тримата нахлули в двора на Иван Й., като всеки от тях носел дървен кол в ръцете си. Когато ги видял, стопанинът излязъл. Без обяснения двамата подсъдими се нахвърлили върху него. Марсело Г. го биел с дръжка на мотиката, а брат му – Людмил Г. нанасял удари с дървен прът. Още след първия удар пострадалият загубил равновесие, а при последващите - паднал на земята. Въпреки виковете му, предизвикани от силната болка, братята продължили да му нанасят многобройни удари по главата и цялото тяло. През това време, тяхната майка с дървена пръчка, която носела, започнала да чупи прозорците на остъкленото фоайе. Едва когато чули гласовете и виковете на съседите на пострадалия, тримата тръгнали от дома на окървавения Иван Й., който останал стенещ и в явно безпомощно състояние. След като напуснали местопроизшествието, по пътя за дома си, те изхвърлили през моста на реката един от дървените пръти, с който били нанесени повечето удари. Пострадалият бил транспортиран до болнично заведение от екип на Спешна помощ, но въпреки проведеното лечение, седмица по-късно починал. Извършената в хода на досъдебното производство съдебно-медицинска експертиза е установила, че причината за смъртта е открита черепно-мозъчна травма, довела до общомозъчен оток и последваща парализа на жизнено важни мозъчни центрове. Същата вечер братята били задържани от органите на МВР. По време на проведените разпити те не са се признали за виновни и са изтъкнали различни тези за случилото се. Първоинстанционната присъда подлежи на обжалване пред Софийския апелативен съд.", "date": "2018.01.24", "title": "Съдът призна за виновни двама братя за убийство на мъж във Врачанско"}
{"url": "https://www.24chasa.bg/novini/article/6680515", "text": "Председателят на Народното събрание Цвета Караянчева направи извънредно изявление в отговор на упрека на президента Румен Радев, че парламентът се е превърнал просто в нотариат на кабинета.  Катастрофичното говорене изглежда е предпочитано от държавния глава. В отчета си той говори за опасност от суспендиране на демокрацията. Мрачната картина веднага беше подсилена от обвинения към Брюксел. По-добре да го беше казал направо, че е заради силната подкрепа от Брюксел за правителството. Сред днешния мрачен отчет една обида се открои - че парламентарната република атрофира, каза тя. Парламентът обаче не е превърнат в нотариат, който утвърждава решенията на правителството, както президентът каза. Избирателите са ни избрали да гласуваме именно така и това е част от демократичния процес, за който толкова сте се притеснили, допълни тя. Прав сте, г-н Радев, че доверието в Народното събрание е критично ниско. Това се дължи на много фактори, но и до голяма степен се дължи на грубите и непремерени нападки на държавния глава, който по Конституция трябва да бъде обединител на нацията и да води диалог с останалите институции, а не да раздава обидни квалификации, заяви Караянчева.                                                                                                                                                                                                                                                                                                                                                                                                                                                                                                                                                                                                                                              ", "date": "2018.01.24", "title": "Караянчева: Ниското доверие в НС се дължи и на грубите нападки на президента (Видео)"}
{"url": "https://www.24chasa.bg/novini/article/6680489", "text": "Изглежда ми, че нещата са като война. Госпожа Караянчева не е права, споделям на 100% изявлението на господин Радев. Откакто управлява Борисов, парламентът изпълнява неговите лични решения. Това каза лидерката на БСП Корнелия Нинова в предаването \"Лице в лице\" по  . Вот на недоверие и го няма премиера - не е за пръв път. Вярно ли е, че днес е получен СМС от \"Няма мърдане, ратифицирате Истанбулската конвенция\". Не е виновен президентът, виновни сме си ние. Основите на парламентарната република се рушат. Борисов управлява еднолично държавата, а парламентът подпечатва решенията му, коментира още тя.  Ако критикуваш, ти си лошият. Това самозабравяне и тази арогантност и надменност ще им изяде главите. Радев днес направи впечатляващ отчет, 22 посещения в чужбина, във вътрешната политика също е изключително последователен, допълни Нинова.  Не приемаме Истанбулската конвенция както по формата й, така й по съдържание. Подписана е от Захариева без никой в държавата да знае. Няма обяснителен доклад към нея. Кой постави българският премиер в положение да няма мърдане и да се ратифицира конвенцията. Няма здравомислещ човек, който да не е срещу насилието. Не приемаме обаче въвеждането на понятието \"социален пол\", каза още Нинова.", "date": "2018.01.24", "title": "Нинова: Парламентът изпълнява личните решения на Борисов"}
{"url": "https://www.24chasa.bg/novini/article/6680151", "text": "Групировката \"Ислямска държава\" пое отговорността за , при което загинаха най-малко двама души, предаде Франс прес. Пропагандната медия на ИД \"Амак\" заяви в комюнике, че \"трима мъченици са участвали в атаката срещу британските и шведските фондации и афганистанските правителствени институции\". Става дума за хуманитарната организация \"Шведски комитет\" и офис на афганистанското министерство по въпросите на жените, чиито помещения са наблизо, предаде БТА. Джалалабад е столица на източната афганистанска провинция Нангархар, която граничи с Пакистан. В района действат много талибани и бойци на \"Ислямска държава\". Екстремистите превърнаха няколко окръга в провинцията в свои опорни бази в Афганистан.", "date": "2018.01.24", "title": "\"Ислямска държава\" пое отговорността за взрива пред организация в Афганистан"}
{"url": "https://www.24chasa.bg/novini/article/6680150", "text": "Компания от Токио постави рекорд на Гинес, като създаде най-малкия фиджет спинър в света, предаде агенция ЮПИ, цитирана от БТА.  Играчката е дълга само 5,09 милиметра. Компанията е използвала за направата й феноменално малките й лагери, които са големи едва 1,49 милиметра и също държат рекорд на Гинес. Фиджет спинърът рекордьор тежи едва 0,0027 грама. Целта на токийската компания била да създаде най-малкия спинър с най-дълго въртене. Над направата на играчката се трудил екип от 8 учени в продължение на 2 месеца. Нейната цена също може да счупи рекорди - 450 долара. Агенцията припомня, че най-големият спинър е дело на британеца Тони Фишър и неговият диаметър е 3,4 метра.", "date": "2018.01.24", "title": "Японска компания конструира най-малкия спинър"}
{"url": "https://www.24chasa.bg/novini/article/6680217", "text": "Министър-председателят Бойко Борисов заминава утре, 25 януари, за Кралство Лихтенщайн. Той ще проведе срещи с принца-престолонаследник Алоис фон унд цу Лихтенщайн, с премиера Адриан Хаслер и с министъра на външните работи, правосъдието и културата Аурелиа Фрик. По време на разговорите ще бъдат обсъдени възможностите за активизиране на двустранните търговско-икономически отношения, задълбочаване на сътрудничеството по финансови и данъчни въпроси, както и приоритетите на Българското председателство на Съвета на Европейския съюз. Това съобщиха от пресслужбата на Министерски съвет. Визитата на българския премиер в Лихтенщайн и срещата му с принца-престолонаследник са първите на такова ниво между двете държави. На 26 януари министър-председателят Борисов ще участва в Годишната среща на Световния икономически форум в Давос, Швейцария, който се провежда под мотото „Да създадем общо бъдеще в един разединен свят“. Бойко Борисов ще участва в дискусия на тема: „Ускоряване на дългосрочното развитие на Западните Балкани“. В програмата му са предвидени и двустранни срещи със световни политически и икономически лидери, участващи във форума. В делегацията на премиера Борисов са включени министрите на Българското председателство на Съвета на ЕС 2018 Лиляна Павлова и на туризма Николина Ангелкова.", "date": "2018.01.24", "title": "Борисов на визита в Лихтенщайн утре, среща се с принца и премиера на страната"}
{"url": "https://www.24chasa.bg/novini/article/6680227", "text": "Катарският държавен министър, отговарящ за отбраната, Халид бин Мохамед ал Атия изрази подкрепа за операцията на Турция \"Маслинова клонка\" в района на сирийския град Африн, предаде Анадолската агенция. Той разговаря снощи по телефона с турския министър на отбраната Нуреттин Джаникли. Двамата обсъдиха последните развития в рамките на турската офанзива в Северозападна Сирия, се казва в изявление на катарското министерство на отбраната. Халид бин Мохамед ал Атия е изтъкнал значението на добрите отношения между Катар и Турция и е изразил подкрепата на Доха за Турция в \"борбата й срещу тероризма\", предаде БТА. В понеделник говорителят на катарското министерство на външните работи Рашид ал Хатер също изрази подкрепата на страната му за операцията \"Маслинова клонка\", като отбеляза, че военната операция на Турция в района на Африн е мотивирана от легитимни опасения за сигурността на страната. Турските въоръжени сили обявиха на 20 януари началото на операция \"Маслинова клонка\" срещу кюрдските Сили за защита на народа (СЗН) и Партия на демократичния съюз (ПДС) в района на сирийския град Африн.", "date": "2018.01.24", "title": "Катар подкрепя турската военната операция \nв Африн"}
{"url": "https://www.24chasa.bg/novini/article/6680344", "text": "Председателят на ПГ на ГЕРБ и заместник-председател на партията Цветан Цветанов проведе работна среща с председателя на Европейската народна партия (ЕНП) Жозеф Дол. В Брюксел двамата разговаряха по въпроси, свързани с актуалната политическа обстановка в България и Европейския съюз. Това съобщиха от пресцентъра на ГЕРБ.  Цветан Цветанов запозна Жозеф Дол с проведените дебати по вота на недоверие и предстоящото му гласуване в четвъртък в Народното събрание. За пореден път този вот доказа несъстоятелните тези на БСП, които на практика показват как може да се губи парламентарно време, подчерта Цветанов. Председателят на ЕНП изрази убеденост, че вотът ще бъде неуспешен. Жозеф Дол изрази пълна подкрепа за Българското председателство и за пълния четиригодишен мандат на българското правителство с министър-председател Бойко Борисов. Председателят на ЕНП поздрави българския парламент и правителство за ратификацията на Договора за добросъседство между България и Македония, който е важен за стабилността в региона. Двамата коментираха също острите изказвания на депутати от БСП по време на дебатите за ратификация на договора. По отношение на Истанбулската конвенция, чието ратифициране БСП категорично отхвърля, Жозеф Дол изрази недоумение от двойния стандарт, прилаган от БСП, която в България всява паника заради конвенцията, а нейните представители в Европейския парламент подкрепиха документа. Цветан Цветанов запозна председателя на ЕНП с подготовката на две важни събития в България на ЕНП, които ГЕРБ ще домакинства. През март София ще бъде домакин на събитие на Групата на ЕНП в Комитета на регионите, на което се очакват 150 гости от ЕНП, както и 250 представители на местната власт от ГЕРБ. На срещата се очаква да присъства и Жозеф Дол. По време на срещата стана ясно, че в момента в България е на посещение делегация на ЕНП, а утре Цветан Цветанов ще проведе работна среща с нейни представители, за да обсъдят подготовката на среща на върха на лидерите от ЕНП, която ще предшества заседанието на лидерите от Европейския съвет в България през месец май.", "date": "2018.01.24", "title": "Цветанов се срещна с председателя на Европейската народна партия Жозеф Дол"}
{"url": "https://www.24chasa.bg/novini/article/6678487", "text": "Отпускането на допълнителни средства за учителите в малките и отдалечени населени места е положителен знак. Така директорката на ОУ “Н. Вапцаров” в момчилградското село Груево Даниела Колева коментира решението на образователното министерство да даде 90 млн. лева за преподавателите, които работят в тежки условия с деца от уязвими социални групи. “Не вярвам с отпусканите сега пари веднага да привлечем млади учители. Нормално е току-що завършващите университет да предпочетат да работят в градски училища. Но ако има последователност в политиката към малките училища, съм оптимист, че тенденцията ще се обърне”, каза Колева. Тя допълва, че в момента в област Кърджали вече се усеща недостиг на учители. Дефицитни се оказват преподавателите в началния курс, както и по математика за по-горните класове. Според директора на селското училище било крайно време да се обърне внимание на учениците от уязвимите групи. Една трета от младежите в Груево били такива. “В подобна среда се работи трудно. Учениците се задържат трудно в училище, а родителите, които са с ниско образование, за тях училището е без значение. В повечето случаи децата не говорят български език, което е особено голям проблем в началните класове”, казва Колева. Учителката по история и география в Груево Юлия Христова има зад гърба си 34 г. стаж в селското училище. Тя също смята, че допълнителното финансиране е начин да се запази нивото на образование в малките населени места. “Започнах работа тук по разпределение през 1984 г. По онова време имаше министерско постановление, по което получавахме допълнително пари. Помня, че на месец бяха по 45 лв. за лоши битови условия и по 15 лв. за работа с деца, невладеещи български език. Колегите, които работеха по границата, получава още допълнителни средства към заплатата”, казва Христова. Заради допълнителното заплащане в Кърджалийско дошли много учители от вътрешността на страната. “Идваха цели семейства учители с добра подготовка. Повечето пари правеха работата в селските училища атрактивна”, допълни Христова. Това повишило нивото на образованието в малките училища. “Много наши ученици завършиха висше образование и станаха лекари и икономисти. Част от тях се реализираха успешно дори в чужбина”, твърди Юлия Христова. Готвените промени в наредбата очевидно ще увеличат доходите на учителите в определените от МОН региони. Ако те се превърнат и в мотив младите учители да заработят в тези почти запустели наши земи, ще се разбере колко тя е ефективна. Струва ми се, че досегашната липса на по-голямо количество пари месечен учителски доход не е основната причина за съществуването на “уязвими” групи живи българи. Добре е, че МОН вижда проблема, но необразоваността на деца и родители и необходимостта от допълнителното заплащане на учителите са само следствие на други обществени процеси, в които се намират причините за сегашното състояние на българското училище. Мисля, че наредбата поражда и други въпроси, които за мен са по-съществени. Учителят сам ли ще лекува язвите на уязвимите? Какъв тип професионални знания и умения са потребни за одухотворяване на нискообразованите родители и деца? Те уязвими групи ли са, или цели поколения? Ако така се погледне на съществуващия проблем, неговото премахване само чрез процентно увеличение на учителските доходи е невъзможно. Защото уязвени групи в нашия случай означава, че в България живеят майки, бащи и деца болни духовно. А тази болест само с пари не се лекува. Това е една добра стъпка към поглеждане на образователната ни система към тези райони, в които всички знаем, че се обезлюдяват, а и малките училища ще останат без учители след време. И сега има учители, които преподават по всички предмети, без да са им по специалността. Това е начинът и аз горещо подкрепям такова решение. Дори бих предложила по-нататък студентите, които завършват педагогика, да имат специални стипендии, обвързани с договор за работа в “тежките училища”. Образователната система има дълг към крайните райони, към районите, в които майчиният език не е български. Допълнителните средства ще се усетят в София в няколко училища, където има събиране на деца от ромски произход. Надявам се учителите там да го усетят, да получат тази добавка, за която говори министърът на образованието Красимир Вълчев. Те полагат повече усилия за социализиране на децата, за работа с родителите. Иначе много трудно ще задържат в училище децата след 6-и клас. Хубаво е, че министерството отделя допълнителни средства за училища, в които има концентрация на деца от уязвими групи. Нашите учители полагат допълнителни усилия за приобщаване, социализация и чак тогава и образование. Много усилия се полагат по осигуряване на присъствие на децата. Нашите учители обикалят гетата. Пращам ги по 2-3. Контактът с тези семейства е труден. В по-голямата част те са необразовани. За тях образованието не е ценност. Битовите условия на тези деца не са добри, така че нашите учители трябва да създават хигиенни навици, култура на поведение и хранене, да им покажем друга среда. Това е второто нещо, което допълнително нашите учители правят. И чак на трето място идва образованието. Провеждаме допълнителна работа с учениците. Нашите учители действително имат желание да ги ограмотят. Те трудно усвояват българския, защото са билингви. Друг проблем е, че учениците в начален етап не повтарят класа според новия закон. И през ваканцията учителите ходят по къщите, за да ги доведат в училище за ограмотяване. В 5-и клас срещаме затруднения. Те не пишат и домашни работи. Надявам се да качат малко заплатите. Тук усилията са двойни. Когато организираме концерт, учителите перат костюмите. Всъщност ние обучаваме и бежанци от Афганистан и от Иран. Нашите учители и с тях работят допълнително. Те са истински възрожденци.", "date": "2018.01.24", "title": "Директорка: Най-трудно е с деца на родители без образование - за тях училището е без значение"}
{"url": "https://www.24chasa.bg/novini/article/6680362", "text": "Албанската полиция е заловила 1,7 тона марихуана в изоставена моторна лодка в Адриатическо море, предаде Танюг, цитирана от БТА. Контрабандистите изоставили гумената лодка с марихуаната недалеч от пристанище Вльора и избягали, съобщи албанската полиция. Лодката е напусната най-вероятно заради повреда в мотора. Албанският бряг е ключов изходен пункт за контрабандистите на марихуана от планинските области на страната към Италия и Западна Европа. През последните 12 месеца албанската и италианската полиция са заловили над 50 тона марихуана, което е една незначителна част от производството, възлизащо на няколко хиляди тона.", "date": "2018.01.24", "title": "Албанската полиция залови 1,7 тона марихуана в Адриатическо море"}
{"url": "https://www.24chasa.bg/novini/article/6679911", "text": "С концерт на \"Дикси Бойс Бенд\" започва отбелязването на 20 години от пускането на първия участък от метрото в София. Столична община и \"Метрополитен\" организират безплатни музикални и артистични изпълнения. До края на седмицата във връзка с годишнината се предвиждат различни музикално-артистични прояви, които ще се проведат в метрото. утре отново на метростанция „Сердика 2“ от 11:30 ч ще има концерт „Симфониета София“. От 13:00 ч Театър „СИРИУС” ще зарадва столичани с „Народен танц моми и момци“ . В четвъртък от 17:30 ч „Дикси Бойс Бенд“ отново ще имат концерт. В петък програмата започва от 11.30 ч, но този път от станция „Летище София“, където ще има концерт на „Софийски духов оркестър“. В 16.30 ч на метростанция „Сердика 2“ Джаз формация „СОФИЯ“ ще посвири за пътниците. В събота от 19 ч за празничното настроение ще се погрижат танцов ансамбъл \"Здравец\". На 28 януари 2018 г. софийското метро отбелязва 20 години от пускането на първата отсечка между станциите \"Сливница\" и \"Константин Величков\". На този ден през 1998 г. потегля първото влакче на столичната подземна железница по метро трасе с дължина 6,4 км и 5 станции. Строителството на първите 5 станции започва през далечната 1979 г., когато е направена първата копка на станция \"Вардар\". Още на следващата година на 17 септември отваря тържествено е открита и станция \"Опълченска\", а на 31.10.2000 г. е готова и метростанция \"Сердика\". Така общата дължина на трасето на първата линия става 8,1 км със 7 метростанции. На 20 април 2003 г. действащия участък се свърза с ж. к. „Обеля\". През 2005 г. започва строителството на участъка от разширението на метрото от пл. „Св. Неделя до Стадион „Васил Левски”, като малко по-късно започва изграждането на трасето от Стадион „Васил Левски” до Интерпред. Общата дължина на тези участъци е 4,8 км с 3 метростанции. Централния участък от това трасе с дължина 2,3 км и 2 метростанции се финансира със заем от Японската банка за международно сътрудничество, а останалата част, с дължина 2,5 км и една станция е с местно финансиране. През 2006 г. започва строителството и на участъка „Интерпред – ж.к. Младост І”, с дължина 3,2 км и още три метростанции. То приключва през 2009 г. като източния метрорадиус, с обща дължина 8 км и 6 метростанции, е въведен в екслоатация на 08.09.2009 г., а общата дължина на линията достига 18 км с 14 метростанции. От 2009 г. след включване в Оперативна програма „Транспорт” 2007–2013 г. започва и изпълнението на мащабния „Проект за разширение на метрото в София”. Той включва изграждане на Линия 2 и значително разширение на Линия 1 на Софийското метро. Първият етап е трасето „Надлез Надежда – Централна ж.п. гара - пл. Св. Неделя - НДК - бул.Черни връх” с дължина 6,4 км и 7 метростанции. През 2010 г. е започва строителството на „ж.к. Обеля - ж.к. Надежда - Надлез Надежда” с дължина 4,2 км и 4 метростанции, доставка на 12 влака и разширение на депото . Втората отсечка е от  „ж.к.Младост І-ж.к.Младост ІІІ - бул.Цариградско шосе” с дължина 2,2 км и 2 метростанции и доставка на 6 влака. Двете отсечки са готови през 2012 г., като те са общо 13,5 км с 13 метростанции. На 02.04.2015 г. е готов участъкът  от удължението на Линия 1 - от МС \"Цариградско шосе\" до МС \"Летище София\".  Той е с дължина 5 км и 4 спирки. На 08.05.2015 г. е готов и участъкът от  ж.к. \"Младост I\" до Бизнес парка в ж.к. \"Младост IV\" с дължина 2.7 км и 3 метростанции.  Двадесет години след историческото първо пътуване на подземно влакче по новопостроената отсечка от 6,4 км от кв. \"Люлин\" до бул. \"Константин Величков\" столичната подземна железница има вече изградено трасе от 40 км.  ", "date": "2018.01.24", "title": "Вижте 20-годишнината на метрото в София в снимки"}
{"url": "https://www.24chasa.bg/novini/article/6680410", "text": "  С убийствена реч депутатът от ГЕРБ Георги Марков зашемети всички членове на парламентарната комисия по младежта и спорта, която, както първо \"24 часа\" писа, отхвърли преди час и половина документа. \"Не съм съгласен. Като тръгнат джендърите по детските градини и училищата и като ги емнат да ги бият футболните фенове, Бойко не може да ги спаси\", предупреди Марков, при което депутатите едва не паднаха от стола си. Но Марков продължи още по-ударно: \"Аз съм най-верният на Борисов - само Юнкер е преди мен, че го и целува, но не съм мислил някога, като член на 3 законодателни комисии, включително и на Великото Народно събрание, а после и като конституционен съдия, че ще дойде момент да се четат молитви, за да не се приеме закон!\" \"Отличници сме на Европа, прилежни и лоялни към ЕС, но един път може да кажем, че това, че сме най-бедни, не значи, че сме ненормални. Има ли някой в тази зала, на който да не му е ясно какво е жена, та Истанбулската конвенция трябва да ми го казва, след което да слага запетая и да добавя \"социален пол\", което е вече различно от \"мъж\" и \"жена\", срази Марков документа. И напомни на колегите си, че съгласно чл. 5 ал. 4 на конституцията конвенцията, според чийто чл. 78 пък нямаме право на резерви именно по спорните текстове, става автоматично водеща част от вътрешното ни право. \"Иначе темата за закрила на жените от насилие е много важна и затова трябва да се постараем да усъвършенстваме нашето законодателство. За чест и слава сме по-добре с борбата срещу насилието от Германия, където публично бяха насилени 1200 жени, пред светата кьолнска катедрала\", отсече Марков.", "date": "2018.01.24", "title": "Георги Марков: Футболните агитки ще бият джендърите, Бойко не може да ги спаси"}
{"url": "https://www.24chasa.bg/novini/article/6680416", "text": "Американският медиен гигант Си Ен Ен публикува списък от 12 дестинации, които туристите би трябвало да избягват през 2018 г., в който фигурира и хърватският град Дубровник, предаде Танюг, цитирана от БТА.  Списъкът е съставен въз основа на факта, че през последните 12 месеца отделни популярни туристически дестинации са настояли да се намали броят на туристите, които наводняват улиците им, нарушават крехките им екосистеми, рушат инфраструктурата им и все повече пречат на нормалния живот на местните жители. Дубровник вече обяви, че ще ограничи броя на туристите до 4000 на ден. ЮНЕСКО заплаши, че ще отнеме на Дубровник статута на световно културно наследство заради големия брой туристи. През август 2016 г. за един ден през стените на стария град преминаха рекордните 10 388 туристи. Си Ен Ен препоръчва на туристите да размислят добре, преди да планират пътуване до тези места. Освен хърватския Дубровник, в списъка е и гръцкият остров Санторини. Наред с тях са и дестинации като Венеция, Барселона, Тадж Махал в Индия, Мачу Пикчу в Перу, Антарктика и Монт Еверест.", "date": "2018.01.24", "title": "Си Ен Ен препоръча на туристите да избягват Дубровник"}
{"url": "https://www.24chasa.bg/novini/article/6680414", "text": "Германският канцлер Ангела Меркел призова Европейския съюз да осигури единство на външната политика на фона на разногласията с големи международни играчи, предава  . „Единната външна политика на Евросъюза все още не е достатъчно развита. Ако 27 държави от ЕС не могат да изпратят съгласуван сигнал до големи държави като Китай, Индия, САЩ и Русия, ако външната политика ще се води на национално равнище, а ние ще се опитваме да станем световен играч, няма да успеем”, каза Меркел пред Световния икономически форум в Давос. Канцлерът подчерта, че Германия е готова да даде своя принос в търсенето на решения на световните проблеми и не смята протекционизма за правилен отговор на съвременните заплахи. Меркел отбеляза също, че „на прага на ЕС” се разпалват няколко големи кризи, там е и терористичната организация „Ислямска държава”.", "date": "2018.01.24", "title": "Меркел в Давос: Без обща външна политика ЕС не може да е световен играч"}
{"url": "https://www.24chasa.bg/novini/article/6680422", "text": "Учителят по физическо, ударил шамар на ученик в 65-о училище в столичния кв. \"Бусманци\" вече е обвинен за нанасяне на лека телесна повреда по хулигански подбуди, научи \"24 часа\". Николай Николов е на свобода с мярка за неотклонение \"подписка\". Във вторник след обяд  Николов ударил петокласника Роберто през лицето и разкървавил устната му. Причината била, че Роберто ударил силно в слабините с баскетболна топка друго дете, което се оплакало на учителя.  Полицаи и следователи веднага пристигнали на място и Николов бил задържан за 24 часа. Тази сутрин в двора на училището се бяха събрали родители и ученици в подкрепа на учителя. Те разказаха пред Нова тв, че Николов се държи добре с децата и никога досега не им е посягал, а винаги помагал.", "date": "2018.01.24", "title": "Обвиниха учителя, ударил ученик в \"Бусманци\", за лека телесна повреда, пуснаха го"}
{"url": "https://www.24chasa.bg/novini/article/6680436", "text": "След като по-рано днес  , а правната отложи гледането й, външната комисия на Народното събрание току-що я прие. \"За\" бяха 10-има, 7 - против, а един се въздържа. Резерви обаче изразиха и депутати от ГЕРБ, които обясниха, че произхождат от традиционни християнски семейства и документът ги смущава. Получиха уверение от представителя на Цецка Цачева, че Съветът на Европа ще допусне Народното събрание да ратифицира с тълкувателна декларация, която да обясни за социалния пол.", "date": "2018.01.24", "title": "Външната комисия на НС прие Истанбулската конвенция"}
{"url": "https://www.24chasa.bg/novini/article/6680426", "text": "Историята на Сара е като от филм... От няколко месеца тя живее на входа на Западен парк, имала е стопанин на който по време на разходката в парка му става лошо, идва линейка и го откарва, а Сара остава да го чака там. За съжаление той не се връща (може и да е починал, никой не знае) и тя е там от месеци. Така започва история, публикувана от Румяна Шопова в група в социалната мрежа фейсбук. Охраната на парка се грижи за нея и казват, че няколко пъти един човек я прибира да я гледа, но тя бяга и се връща отново на входа на парка, където е била последната и среща със своя човек. Когато мине линейка със пуснати сирени, Сара бяга към нея и започва да вие, продължава публикацията.  Хиляди харесаха и споделиха историята на вярното куче. Мнозина го сравняват с Хачико - куче от породата акита ину, което става символ на верността и предаността към стопанина си, дори години след неговата смърт. Професор Уено ежедневно пътува с влака на работа и кучето всеки ден го изпраща сутрин, а след това се връща да го посрещне на гарата точно в 5 часа след обяд. На 21 май 1925 г. Хидесабуро Уено получава инфаркт и умира. По това време Хачико е на 18 мес. На този ден той дълго чака стопанина си, който никога не идва. Въпреки това кучето продължава да го чака всеки ден, пристига в 5 часа след обяд и седи до късно.[3]. Макар че много роднини и познати се опитват да вземат кучето при себе си, то неизменно се завръща на гарата, за да посрещне стопанина си. Местните търговци и работниците започват да го хранят, възхищавайки се на неговата преданост и постоянство. Това продължава години наред.", "date": "2018.01.24", "title": "Българският Хачико: Куче се връща всеки ден на мястото, където загубва стопанина си"}
{"url": "https://www.24chasa.bg/novini/article/6680440", "text": "САЩ са предложили на Турция да бъде създадена 30-километрова зона за сигурност в Северна Сирия, съобщи днес турският външен министър Мевлют Чавушоглу, цитиран от турските медии и ТАСС. Американският държавен секретар Рекс Тилърсън ми каза, че САЩ не искат да се противопоставят на Турция. Той предложи да бъде създадена 30-километрова зона за сигурност, каза турският външен министър, цитиран от БТА Чавушоглу е предупредил американския си колега, че \"ако в тази зона има нарушения, Турция ще отвърне на това\". Турският външен министър бе съобщил, че операцията на Турция \"Маслинова клонка\" в района на сирийския град Африн ще включва четири етапа, а целта й е създаването на 30-километрова зона за сигурност. Чавушоглу и Тилърсън се срещнаха вчера в Париж в кулоарите на международна конференция във връзка с химическото оръжие, посочва турската телевизия НТВ.", "date": "2018.01.24", "title": "Чавушоглу: САЩ ни предложиха да се създаде зона за сигурност в Сирия"}
{"url": "https://www.24chasa.bg/novini/article/6679894", "text": "Жена, която е оцеляла от атаката на обвиняем за изнасилване и убийство, е описала това, което е смятала за последните си мигове живот, съобщи Би Би Си. Жената, която не може да бъде назована поради правни причини, казва пред съда, че 33-годишният Муджахид Аршид я е изнасилил и порязъл китките и врата й.  Той е обвинен също за изнасилване и убийство на друго момиче - 20-годишната Селин, но отрича всички обвинения. Тялото на Селин е било намерено във фризер през юли 2017 г. в празна къща, в Кингстън, Южен Лондон. Оцелята от двете жени е дала показания от болничното си легло, два дни след нападението.  Предполагаемият убиец наредил на Селин да влезе във фризера, но тя не е могла да се събере и я е нападнал с нож. Той е казал r на двете жени, че имат 10 минути живот. Аршид не е бил сам, г-н Тапу на 28г. от Актън, Лондон е обвинен в съучасничество. Процесът все още продължава.", "date": "2018.01.24", "title": "Жена оцеляла след опит за убийството, защото не се събрала във фризера"}
{"url": "https://www.24chasa.bg/novini/article/6679523", "text": "Софийска градска прокуратура предаде на съд шест длъжностни лица от ръководството на „Напоителни системи“ ЕАД – изпълнителни директори и членове на Съвета на директорите. На Ст. Г. е повдигнато обвинение за това, че на 24.02.2012 г.в гр. София, в качеството си на длъжностно лице – изпълнителен директор на „Напоителни системи“ ЕАД, е сключил неизгодна сделка с „НС Агро“ АД – гр. Добрич. Предметът на договор е за консултиране за необходимостта от лицензиране на „Напоителни системи“ ЕАД като ВиК-оператор по смисъла на Закона за регулиране на ВиК-услуги. В клаузите на договора е предвидено да се консултира и процедурата по издаване на лиценз пред ДКЕВР, както и реда и условията за поддръжката на лицензионния режим, при наличие на евентуално издаден лиценз. Такъв договор не е било необходимо да се сключва, тъй като „Напоителни системи“ ЕАД са били уведомени и от ДКЕВР, и от ресорния заместник-министър, че следват да разработят и представят в ДКЕВР бизнес-план за развитието на дейността си, заявление за утвърждаване на цени на услуги, които предоставят на дружества, и справка за фактурираните водни количества. „Напоителни системи“ ЕАД са били длъжни да сторят това по смисъла на Закона за регулиране на водоснабдителните и канализационните услуги /ЗРВКУ/. Вместо да изпълнят законовите си задължения, те са сключили договор с „НС Агро“ АД на стойност 20 000 лв., които впоследствие са били платени. От това за \"Напоителни системи\" ЕАД е произлязла вреда в размер на 20 000 лв.- престъпление по чл. 220, ал.1 от НК. Ст. Г. е обвинен и за това, че на 12.06.2012 г. в гр. София е съставил референция на „НС – Агро” АД – гр. Добрич, в която удостоверил неверни обстоятелства. Според подписаната референция, „НС Агро“ АД – гр. Добрич успешно е консултирал „Напоителни системи“ ЕАД за дейностите и мероприятията, които държавното дружество е трябвало да предприеме, за да бъде лицензирано като ВиК-оператор от ДКЕВР, а също и че „НС-Агро” АД разполага с екип от висококвалифицирани специалисти, което му позволява да се справи с поставените задачи качествено и ефективно, въпреки че на обвиняемия му е било известно, че към онзи момент „НС-Агро“ АД е разполагал с едно заето лице - престъпление по чл. 311, ал. 1 от НК. Ст. Г. е обвинен и за това, че в периода от 06.11.2012 г. до 13.05.2013г. в гр. София, като длъжностно лице умишлено не е положил достатъчно грижи за управлението и стопанисването на повереното му имущество. Съгласно анекси по сключен между „Напоителни системи” ЕАД и „НС Агро” АД договор, той е подписал приемо-предавателни протоколи за резултати от изпълнението на договора и фактурите, без отчетената работа да e била действително извършена от „НС Агро” АД. От това са последвали значителни щети за предприятието в размер на 1 201 588,53 лв., представляващи сумите, изплатени по приетите фактури и заплатени законни лихви за забава, съдебни разноски и разноски по изпълнителни дела, като сумата е в особено големи размери и случаят е особено тежък - престъпление по чл. 219, ал. 4, вр. ал. 3, вр. ал. 1 от НК; На Ал. Х., като длъжностно лице - член на Съвета на директорите на „Напоителни системи“ ЕАД, като извършител, и в съучастие с E. Г. – член на Съвета на директорите, и И. П. – изпълнителен директор, присвоил чужди пари – сумата от 69 601,29 лева, представляващи разликата между начисленото и изплатено брутно възнаграждение, и полагащото се съгласно Правилника за реда за управление на правата на държавата в търговските дружества с държавно участие в капитала /ПРУПДТДДУК/ възнаграждение. Обвиняемият е наредил да се прилага бална оценка в размер на 11 единици за трите години, вместо полагащите се за 2014 г. 6 бални единици, за 2015г. - 7,125 бални единици и за 2017г. - 6 бални единици, съгласно ПРУПДТДДУК, като присвояването е в особено големи размери и представлява особено тежък случай - престъпление по чл.203, ал. 1, вр. чл. 201, вр. с чл. 20, ал. 2 от НК. Е. Г. е предаден на съд за това, че на 23.03.2015 г. в гр. София, като длъжностно лице– член на Съвета на директорите на Напоителни системи ЕАД – гр. София, като съизвършител в съучастие с Ал. Х. – Председател на Съвета на директорите, и И. П. – Изпълнителен директор, присвоил чужди пари, собственост на „Напоителни системи“ ЕАД – сумата от 69 601,29 лв., представляващи разликата между изплатеното брутно възнаграждение и полагащото се, съгласно Правилника за реда за управление на правата на държавата в търговските дружества с държавно участие в капитала /ПРУПДТДДУК/, възнаграждение на членовете на Съвета на директорите и Изпълнителния директор, поверени му да ги управлява. С Протокол от заседанието на Съвета на Директорите от 23.03.2015 г. той е наредил при определянето на сумата за възнаграждения на изпълнителния директор и членовете на Съвета на директорите на Напоителни системи ЕАД след месец ноември на 2014 г.: И. П. – изпълнителен директор, Е. Г. – член на съвета на директорите, и Ал. Х. – Председател на Съвета на директорите, както и Г. З. – изпълнителен директор от 28.06.2016г., да се прилага бална оценка в размер на 11 единици, вместо полагащите се за 2014г. 6 бални единици, за 2015г. - 7,125 и за 2017г. - 6 бални единици, като присвояването е в особено големи размери и представлява особено тежък случай - престъпление по чл.203, ал. 1, вр. чл. 201, вр. с чл. 20, ал. 2 от НК. Б. В. е предаден на съд за това, че на 05.11.2013г. в гр. София, като длъжностно лице – изпълнителен директор на „Напоителни системи ЕАД“ – гр. София, съгласно договор за възлагане на управлението от 30.08.2013г., присвоил чужди пари, собственост на „Напоителни системи“ ЕАД - сумата от 13 361.03 лева, представляваща разликата между изплатеното брутно възнаграждение и полагащото се съгласно Правилника за реда за упражняване на правата на държавата в търговските дружества с държавно участие в капитала /ПРУПДТДДУК/ възнаграждение на членовете на Съвета на директорите и Изпълнителния директор, поверени му да ги управлява. Със своя заповед обвиняемият наредил при определянето на сумата за възнаграждения на изпълнителния директор и членовете на Съвета на директорите: Б. В. – изпълнителен директор, Д. И. – член на съвета на директорите, и И. М. – член на Съвета на директорите, да се прилага бална оценка в размер на 11 единици, вместо 6 бални единици- престъпление по чл.201 от НК. Б. В. е обвинен и за това, че на 27.08.2014 г. в гр. София, като длъжностно лице – и.ф. изпълнителен директор на „Напоителни системи“ ЕАД със заповед за заместване, присвоил чужди вещи, поверени му да ги управлява – два преносими компютъра, собственост на „Напоителни системи“ ЕАД, единият на стойност 1756, 66 лв., а другият - на стойност 3200 лв. Обвиняемият е издал заповед компютрите да се бракуват, без да са налице основанията за това. Вещите били снети от отчет и преминали във владение съответно на финансовата директорка Н. Ж. и на Изпълнителния директор Д. М.- престъпление по чл.201 от НК. Д. И. е предаден на съд за това, че в периода от 26.11.2013 г. до 06.11.2014 г. в гр. София, при условията на продължавано престъпление с 4 деяния, които осъществяват поотделно един състав на едно и също престъпление, извършени през непродължителен период от време, като длъжностно лице – Изпълнителен директор на „Напоителни системи“ ЕАД, съзнателно сключил неизгодни сделки и от това са произлезли значителни вреди в общ размер на 2 986 355, 52 лв. за „Напоителни системи“ ЕАД, като случаят е особено тежък. Сключените сделки са, както следва: 1. На 26.11.2013г. в гр. София, в качеството му на длъжностно лице– Изпълнителен директор на „Напоителни системи“ ЕАД, съзнателно сключил неизгодна сделка за правни съвети, консултации, процесуално представителство, въпреки наличието на щатни юрисконсулти. От това е произлязла значителна вреда в размер на 40 747, 84 лв. за предприятието, което представлява – „Напоителни системи“ ЕАД; 2. На 30.01.2014 г. в гр. София, в качеството му на длъжностно лице– изпълнителен директор на „Напоителни системи“ ЕАД, съзнателно сключил неизгодна сделка, с предмет на договора – консултиране на работата на служителите в централно управление на възложителя по изготвянето на документация за участие в процедури за възлагане на обществени поръчки, въпреки наличието на щатни служители в „Напоителни системи“ ЕАД, занимаващи се с изготвяне на документация по ЗОП. От това е произлязла значителна вреда в размер на 13 102, 03 лв. за предприятието, което представлява – „Напоителни системи“ ЕАД; 3. На 30.04.2014г. в гр. София, в качеството му на длъжностно лице– Изпълнителен директор на „Напоителни системи“ ЕАД, съзнателно е сключил неизгодна сделка с предмет на договора – подпомагане при казуси с висока степен на фактическа и правна сложност, при липса на необходимост от сключването му, поради наличието в „Напоителни системи“ ЕАД на щатни юрисконсулти. От това е произлязла значителна вреда в размер на 162 739, 78 лв. за предприятието, което представлява – „Напоителни системи“ ЕАД; 4. На 06.11.2014г. в гр. София, в качеството му на длъжностно лице– Изпълнителен директор на „Напоителни системи“ ЕАД, съзнателно сключил неизгодна сделка – споразумение по договор, сключен между „Напоителни системи“ ЕАД и „НС – Агро“ АД, като с подписването на споразумението задължил „Напоителни системи“ ЕАД да плати на „НС – Агро“ АД, сумата от 2 769 765, 87 лева, за фактурирана, но неизвършена и неприета работа, съгласно клаузите на договора, и от това произлязла значителна вреда в размер на 2 769 765, 87 лв. за предприятието, което представлява – „Напоителни системи“ ЕАД- престъпление по чл. 220, ал.2, във вр. ал. 1, във вр. чл. 26, ал. 1 от НК; И. П. е предаден на съд за това, че в периода от 15.12.2014 г. до 13.06.2016 г. в гр. София, при условията на продължавано престъпление със 79 деяния, които осъществяват поотделно един състав на едно и също престъпление, извършени през непродължителен период от време, като длъжностно лице– Изпълнителен директор на „Напоителни системи“ ЕАД, съзнателно е сключил неизгодни сделки и от това са произлезли значителни вреди в общ размер на 596 784, 56 лв. за предприятието, което представлява – „Напоителни системи“ ЕАД, като случаят е особено тежък - престъпление по чл. 220, ал.2, във вр. ал. 1, във вр. чл. 26, ал. 1 от НК; И. П. е обвинен и за това, че на 23.05.2015 г. като длъжностно лице – изпълнителен директор на „Напоителни системи“ ЕАД – гр. София, като съизвършител в съучастие с Ал. Х. – Председател на Съвета на директорите, и Е. Г. –член на Съвета на директорите, присвоил чужди пари, собственост на „Напоителни системи“ ЕАД – сумата от 69 601,29 лева, представляващи разликата между изплатеното брутно възнаграждение и полагащото се съгласно Правилника за реда за управление на правата на държавата в търговските дружества с държавно участие в капитала /ПРУПДТДДУК/, възнаграждение на членовете на Съвета на директорите и Изпълнителния директор, поверени му да ги управлява. С Протокол от заседанието на Съвета на Директорите от 23.03.2015г. обвиняемият е наредил при определянето на сумата за възнаграждения на изпълнителния директор и членовете на Съвета на директорите на „Напоителни системи“ ЕАД след месец ноември на 2014 г.: И. П. – изпълнителен директор, Е. Г. – член на съвета на директорите и Ал. Х. – Председател на Съвета на директорите, както и Г. З. – изпълнителен директор от 28.06.2016 г., да се прилага бална оценка в размер на 11 единици, вместо полагащите се за 2014 г. 6 бални единици, за 2015г. - 7,125 и за 2017 г. - 6 бални единици, като присвояването е в особено големи размери и представлява особено тежък случай - престъпление по чл.203, ал. 1, вр. чл. 201, вр. с чл. 20, ал. 2 от НК. По делото са разпитани 16 свидетели. Всички обвиняеми са с мярка за неотклонение „подписка“. Предстои насрочване на делото от Софийски градски съд.", "date": "2018.01.24", "title": "Обвиняват 6 ръководни лица от „Напоителни системи“ ЕАД"}
{"url": "https://www.24chasa.bg/novini/article/6679538", "text": "Русия винаги е била обвинявана за намеса в събития, както и Сърбия е обвинявана за всичко, което се случва на Балканите, заявил руският външен министър Сергей Лавров, съобщи Танюг. Лавров каза, че не вижда никаква друга роля на Москва в балканските страни, освен че става дума за \"традиционни и близки приятели\", посочва агенцията. Балканските страни са традиционни и близки приятели на Русия, някои от тях споделят една религия, заявил Лавров, цитиран от Дойче веле. Като пример за нападките срещу Москва той посочил сръбско-руския център в Ниш, изтъквайки, че колкото повече Москва настоява, че този център служи само за гасене на пожари, толкова повече на Запад се разпространяват подозрения, че Кремъл по този начин се опитва да влияе на ситуацията на Балканите. Лавров припомнил, че този център е осигурил помощ не само на Сърбия, но и на Черна гора, предава БТА.  Мисля, че там работят осем руснаци и десет сърби. Те извършват мониторинг на положението, когато става дума за изненадващи ситуации и когато става дума за катастрофи и природни бедствия. Помагат положението да се подобри, гасят пожари и изпращат там специална авиация, заявил Лавров за Дойче веле. Той казал, че въпреки това американският посланик в Белград е поискал от ръководството на Сърбия да не подписва никакъв договор за имунитета на персонала на този център. Той поиска това публично, тъй като този център уж бил \"шпионско гнездо\", заявил Лавров на пресконференция в Ню Йорк в събота.", "date": "2018.01.24", "title": "Лавров: Русия я обвиняват за всичко в света, а Сърбия - за всичко на Балканите"}
{"url": "https://www.24chasa.bg/novini/article/6679559", "text": "РЗИ – Софийска област обявява грипна епидемия на територията на цялата Софийска област от утре, 25 януари 2018 г., с всички произтичащи от това противоепидемични мерки и преустановяване на учебните занятия за пет календарни дни, до 29 януари включително. Това съобщиха от пресцентъра на Министерството на здравеопазването. Грипна епидемия е обявена и на територията на област Бургас. На Регионално управление на образованието в Бургас е препоръчано да бъдат преустановени учебните занятия от днес следобед (24 януари) до понеделник (29 януари) включително. До второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации. Регионалните здравни инспекции следят епидемичните показатели и предприемат незабавни мерки, тъй като картината на заболяваемостта е динамична.", "date": "2018.01.24", "title": "Обявяват грипна епидемия на територията на Софийска област от утре"}
{"url": "https://www.24chasa.bg/novini/article/6679563", "text": "Поради висока заболеваемост в 314 училища в страната днес няма да има учебни занятия. Това съобщиха от пресцентъра на Министерство на образованието и науката. От днес до 26 януари в 121 училища в област Стара Загора ще бъдат в грипна ваканция. В област Бургас 138 училища от днес са в грипна ваканция до 29 януари. В 17 училища в община Благоевград също няма да се учи днес. До 24 януари продължава и грипната ваканция за СУ „Васил Левски“ в град Опака, област Търговище. От 24 до 26 няма да има учебни занятия в СУ“ Св. св. Кирил и Методий“ в Криводол, област Враца. Поради висока заболеваемост днес не се учи и в ПГСС “Св. Георги Победоносец“ в Суворово, област Варна. В Пловдивска област няма да учат 4 училища– ОУ „Св. Св. Кирил и Методий в село Стрелци, НУ „Св. Св. Кирил и Методий“- село Борец, СУ „Христо Смирненски“ и ПГ „Зл. Бояджиев“ в град Брезово. В област Хасково няма да има занятия в 15 училища – СУ „Д-р П. Берон“ - гр. Свиленград, ОУ „Христо Ботев“ - с. Крепост, ОУ „Васил Левски“ - с. Ябълково, ОУ „Д. Матевски“ - град Меричлери, ОУ „Христо Смирненски“ в село Радиево и 10 училища в Димитровград. В област Габрово е обявена грипна ваканция за 6 училища – СУ „М. Райкович“ и ПГИ „Рачо Стоянов“ в град Дряново, ОУ „Проф. П.Н.Райков“, СУ „П.Р. Славейков“ и НГПИ „Тревненска школа“ в град Трявна, както и ОУ „В.Левски“ – с. Плачковци В Софийска област няма да има учебни занятия в СОУ „Хр. Ботев“ – Горна Малина, поради ремонт на отоплителната инсталация, и в ОУ „Иван Вазов“ в Мусачево. В област Кюстендил от 24 до 26 януари няма да има занятия в 7 училища - ОУ“ Н. Вапцаров“, СУ „Хр. Ботев“ и ПГ в гр. Бобов дол, ОУ „Хр. Ботев“ - село Невестино, НУ „Св. Св. Кирил и Методий“ в Раждавица, ОУ „Хр. Павлович“ и СУ „Св. Климент Охридски“ в град Дупница. В ОУ „Хр.Ботев“ в ямболското село Кукорево също няма да се учи на 24 януари.", "date": "2018.01.24", "title": "В 314 училища в страната днес няма да има учебни занятия"}
{"url": "https://www.24chasa.bg/novini/article/6679577", "text": "Истанбулската конвенция се разглежда от днес в комисиите на Народното събрание, установи проверка на \"24 часа\". Това означава, ще може да бъде включена в дневния ред за пленарната зала още следващата сряда. Междувременно лидерът на БСП Корнелия Нинова и съпартийците й поискаха на пресконференция в НС да има референдум, преди приключването на който с конвенцията да не се бърза.", "date": "2018.01.24", "title": "Истанбулската конвенция се разглежда от днес в парламента"}
{"url": "https://www.24chasa.bg/novini/article/6679575", "text": "Испания е наредила на каталунския представител в Брюксел да блокира планирана среща там между отстранения каталунски лидер Карлес Пучдемон председателят на парламента на испанския автономен регион в сряда, предава Франс прес, цитирана от Фокус. „Представителят на каталунското правителство в Брюксел е инструктиран да не допуска тази среща да се проведе в сградата на каталунската дипломатическа мисия“, е заявил източникът пред AFP.", "date": "2018.01.24", "title": "Мадрид блокира среща между Пучдемон и председателя на каталунския парламент в Брюксел"}
{"url": "https://www.24chasa.bg/novini/article/6679590", "text": "Министърът по въпросите на Брекзит на Великобритания Дейвид Дейвис заяви, че европейските граждани, живеещи в Обединеното кралство, нямат причини да се притесняват от излизането на страната от Европейския съюз, обещавайки, че те няма да бъдат депортирани, предава Reuters. Но Дейвис, говорейки пред парламентарна комисия, заяви, че може да възникнат спорове относно избирателните права на хора с двойно гражданство – нещо, което британските министри трябва да разрешат чрез двустранни преговори, предаде \"фокус\".", "date": "2018.01.24", "title": "Британски министър към европейски граждани: Няма да бъдете депортирани"}
{"url": "https://www.24chasa.bg/novini/article/6679601", "text": "Синодът на гръцката православна църква свиква спешно заседание по въпроса за преговорите за името на 26 януари 2018 г., петък, предава електронното издание на вестник \"Еkathimerini\", цитиран от Фокус. Заседанието се свиква по искане на архиепископът на Атина и на цяла Гърция Йеронимус и на него ще се разискват както преговорите по името, така и проведения в Солун многохиляден протест срещу предоставянето на Скопие правото на употреба на името Македония. \"Еkathimerini\" припомня, че Солунския митрополит Антимос е призовал Синода да преразгледа позицията си спрямо протеста и да не допусне термина \"Македония\" в съставното име на бившата югорепублика. По-рано главата на гръцката православна църква заяви, че е съгласен с противопоставянето на употребата на името \"Македония\", но \"не подкрепя участието в протеста в Солун и предупреди гърците да бъдат внимателни\".", "date": "2018.01.24", "title": "Гръцката православна църква на спешно заседание заради преговорите за името"}
{"url": "https://www.24chasa.bg/novini/article/6679537", "text": "     Комисията за енергийно и водно регулиране може да изисква съществуващи записи на телефонни разговори и предаване на данни. Това предвиждат промени в Закона за енергетиката, които са публикувани за обществено обсъждане. Те разширяват правомощията на регулатора за контрол на прозрачността на пазара, на манипулации и пазарни злоупотреби. Министърът на енергетиката или председателят на КЕВР назначават контролните органи, които да извършват проверките. А те имат право още да поискат от съд да наложи запор на движими вещи и вземания и/или възбрана върху недвижим имот. Третото правомощие е да правят предложения за временно лишаване от право на професия или дейност. С промените се вкарва в действие еврорегламент от 2011 г., който обаче не е бил отразен в българското законодателство, тъй като у нас не е имало енергийна борса. Промените в закона, които се правят сега възлагат текущото контролиране на интегритета и прозрачността на пазара на търговия на едро с енергия на КЕВР. Преди дни председателят на КЕВР Иван Иванов заяви, че регулаторът ще контролира само организираният пазар, тоест борсата, а не и търговците. Регламентът обаче дефинира, че пазарите за търговия на едро с енергия обхващат както пазари на продукти, така и пазари на деривати, които са жизненоважни за енергийните и финансовите пазари, като ценообразуването в двата сектора е взаимосвързано. Те включват, наред с другото, регулирани пазари, многостранни търговски системи и извънборсови сделки и двустранни договори. Глоби от 1500 до 15 000 лв. се предвиждат при нарушенията на регламента, в частта му за прозрачност на пазара на ток и газ, манипулации и пазарни злоупотреби. Когато това се прави от юридическо лице или от едноличен търговец имуществена санкция е от 20 000 до 150 000 лв. Тези санкции са и за опити за манипулиране на пазара за търговия на едро с енергия. При повторно нарушение глобата е трикратна и то изчислена по максималния размер. Това означава, че за физически лица тя е 45 000 лв., а за фирми – 450 000 лв. КЕВР може да наложи и наказание лишаване от право за упражняване на определена дейност за срок от шест месеца до една година, ако нарушението не подлежи на по-тежко наказание. Законопроектът урежда и независимостта на оператора на газовата мрежа. Собственикът на мрежата, в случая БЕХ, и операторите на газопреносната мрежа и операторът на газовото хранилище са независими от другите дейности на вертикално интегрираното предприятие, в случая енергийния холдинг, които не са свързани с пренос, разпределение и съхранение на природен газ. Предвижда се още операторът на газовото хранилище, независимо от интегрираното предприятие, да има независими права за вземане на решения за активите необходими за функционирането, поддръжката или развитието на съоръжения за съхранение. В проекта за първи път е предвиден раздел за зарядните точки за електрически автомобили. Законът определя техните оператори при сделките с ток като крайни клиенти. Собствениците на електромобили обаче не са страна по сделките с ток и нямат договорни отношения нито с търговците на ток, нито с мрежата. Предвижда се операторите на зарядната точка да могат да купуват ток от търговец, различен от този, който доставя еленергия на сградата, в която е тя. ЕСО няма право да откаже свръзване на зарядна станция с мрежата, с мотив за претоварване или повече разходи.", "date": "2018.01.24", "title": "КЕВР с право да иска разпечатки на телефонни разговори, запор на вещи и възбрана на имот"}
{"url": "https://www.24chasa.bg/novini/article/6679635", "text": " Софийска община организира няколко събития по повод 20 години от пускане в експлоатация на метрото. Днес \"Дикси бойс бенд\" са в станциите на метрото и изнасят импровизирани концерти, повдигайки настроението на пътниците.                                                                                                                                                                                                                                                                                                                                                                                                                                                                                                                                                                                                                                               ", "date": "2018.01.24", "title": "Дикси бойс бенд в софийското метро (Видео)"}
{"url": "https://www.24chasa.bg/novini/article/6679642", "text": "България се нарежда на едно от първите места в Европа по биоразнообразие, в това число и като място на възникване на нови биологични видове. В тази връзка разглеждаме икономическото развитие и растежа в рамките на баланс с опазването на околната среда. Именно за поддържането на този баланс ще работим активно и последователно като председатели на Съвета на Европейския съюз. Това каза министърът на околната среда и водите Нено Димов, който представи приоритетите на Българското председателство на Съвета на ЕС в областта на околната среда пред Комисията по околна среда, обществено здраве и безопасност на храните на Европейския парламент в Брюксел, предаде \"Фокус\". \"За нас, като председател на Съвета, е от изключително значение усвояването и ефективен и открит диалог с Европейския парламент като съзаконодателен орган. Разглеждам представянето на законодателните и политическите приоритети в областта на околната среда като важна част от отношенията ни с Европейския парламент\", коментира Димов. \"Приемайки предизвикателството на първото Българско председателство на Съвета на Европейския съюз, изразявам готовността си за постоянен контакт с цел намиране на работещи решения и постигане на реални резултати в защита на интересите на европейските граждани и на основните европейски ценности. Европа и европейските граждани се нуждаят от повече сигурност, стабилност и солидарност. Сигурност, гарантираща и защитаваща здравето на планетата и здравето на хората. Стабилност, осигуряваща конкурентна среда, включително чрез устойчив растеж и „зелена“ икономика и с акцент върху прехода към кръгова икономика и екоиновации. Солидарност, основана на кохезията и цялостното сближаване в европейското общество, при отчитане на географските, културните и социално-икономическите особености на регионите\", каза още Димов. \"В своята програма сме поставили акцент върху прехода към кръгова икономика и ефективно използване на ресурсите и намаляване на въздействието върху околната среда. Ще работим за постигане на устойчив растеж и създаване на благоприятстваща среда и условия за прилагане на екоиновативни решения\", каза още Димов. \"Приветстваме приетия миналата седмица от Европейската комисия минипакет за кръгова икономика. Планираме да отдадем приоритет на новата Стратегия за пластмасите, като организираме дебат на ниво министри по време на съвета през месец март\", добави министърът. По думите му дискусиите ще бъдат насочени към това как да се увеличи рециклирането и да се намали значително депонирането и изгарянето на пластмасови отпадъци. \"Въз основа на резултатите от дебата ще работим за приемането на заключение на съвета през месец юни. В тези заключения ще дадем насоки на комисията относно следващите стъпки и това кои мерки от стратегията трябва да бъдат приложени спешно и с по-висок приоритет\", коментира Нено Димов. Той отбеляза, че част от дебата ще бъде и съобщението относно допирните точки между законодателствата за химикалите, продуктите и отпадъците. Министърът на околната среда и водите каза още, че във фокуса на председателството се поставя и подобряването на качеството на атмосферния въздух. \"Замърсяването на въздуха е сериозен не само екологичен, но и социален проблем, поставящ множество предизвикателства по отношение на управлението и смекчаването на въздействията на вредните замърсители. Проблем, пред който са изправени не само отделни държави членки. Според Европейската комисия 16 държави се сблъскват с този проблем, но и Европейският съюз като цяло. Затова ще насочим усилията си към инициативи, свързани с популяризиране на използването на различни механизми, включително иновативни решения за подобряване качеството на въздуха с цел защита на здравето на европейските граждани и околната среда\", каза още Нено Димов.", "date": "2018.01.24", "title": "Нено Димов:  Основни наши приоритети са кръговата икономика и екоиновациите (Обновена)"}
{"url": "https://www.24chasa.bg/novini/article/6679632", "text": "С решение на Върховния касационен съд Комисията за отнемане на незаконно придобито имущество (КОНПИ) отне собственост от Георги Иванов на стойност 135 460 лв., съобщиха от пресцентъра на комисията Иванов е осъден за участие в организирана престъпна група (ОПГ), която е извършвала кражби на горива от продуктопровода на „Лукойл Нефтохим-Бургас“ АД чрез изградено съоръжение на базата на стар водопровод. През 2010 г. при специализирана полицейска акция „Шейховете“ той е задържан в момент на кражба с още няколко души, някои от които полицейски служители. Отнетото от Иванов имущество включва: апартамент и гараж в с. Атия, община Созопол, части от два имота в землището на гр. Черноморец, лек автомобил и сума от продажба на товарен автомобил.", "date": "2018.01.24", "title": "Отнеха 135 хил. лв. от имането на осъден за кражба на горива"}
{"url": "https://www.24chasa.bg/novini/article/6679711", "text": "Земетресение с магнитуд 6,4 разтърси днес Япония, предаде Ройтерс, като се позова на американския Геофизичен институт. Епицентърът е бил в морето, на 103 километра североизточно от остров Хоншу и на дълбочина 64 километра. Няма данни за жертви и материални щети, предаде БТА.                                                                                                                                                                                                                                                                                                                       ", "date": "2018.01.24", "title": "Трус с магнитуд 6,4 по Рихтер в Япония"}
{"url": "https://www.24chasa.bg/novini/article/6679723", "text": "56-годишна собственичка на студио за еротични масажи във Варна подписа споразумение с прокуратурата и получи условна присъда с 3 години изпитателен срок. Тя се призна за виновна за трафик на хора и използването на пострадали от трафика за развратни действия. Нели Георгиева пуснала обяви, че търси масажистки за студиото си, без да споменава, че въпросните масажи трябва да са с щастлив край. Взела на работа три жени, на възраст между 34 и 49 години. В началото едната дама отказала да прави еротични масажи, но в крайна сметка се съгласила, съблазнена от парите. Мадам вземала 70 процента от заработеното и давала 30 процента на \"персонала\" си. Цената на масажите се определяла от желанието на клиентите. Всеки пристигнал в студиото мъж имал право да огледа и трите масажистки и да си избере която да го обслужи. По-евтината услуга жените извършвали облечени с малка престилка, вързана на кръста, а при \"луксозната\" били само по прашки. Така, през периода от месец юли 2015 г. до 4 август 2016 година, 56-годишната мадам набрала и използвала, в условия на продължавано престъпление, три отделни жени за развратни блудствени действия. И трите потърпевши, използвани за развратни действия в престъпната дейност на подсъдимата, са все лица, пострадали от трафик на хора. В случая те не са били превеждани зад граница, а набирани чрез обяви, но според действащите у нас закони, това престъпление се квалифицира като трафик, поясниха от Варненския районен съд.", "date": "2018.01.24", "title": "Осъдиха условно \"мадам\" във Варна за трафик на хора"}
{"url": "https://www.24chasa.bg/novini/article/6679719", "text": "Президентът на Чехия Милош Земан прие днес оставката на кабинета на премиера Андрей Бабиш, който преди седмица не получи вот на доверие от парламента, предадоха Франс прес и ТАСС. Земан настоя пред Бабиш правителството да продължи нормалната си работа, докато бъде назначен нов кабинет. \"Възлагам ви да преговаряте за съставяне на ново правителство\", добави президентът и съобщи, че през февруари отново ще назначи Бабиш за премиер. Церемонията в Прага бе излъчена от Чешката телевизия, предава БТА.  Конституцията на страната разрешава на държавния глава два опита за формиране на правителство и назначаване на министър-председател. Мандатът на Земан изтича на 8 март, но той ще се бори за нов срещу проевропейски настроения бивш председател на Чешката академия на науките Иржи Драхош на втория тур от президентските избори, насрочен за 26 и 27 януари.", "date": "2018.01.24", "title": "Президентът на Чехия прие оставката на кабинета на Андрей Бабиш"}
{"url": "https://www.24chasa.bg/novini/article/6679738", "text": "Пореден случай на грубо отношение в детско заведение. Този път е от близкия до Русе град Глоджево, разказа  . Майка сложи записващо устройство в дрехите на детето си. А записът предизвика проверка. „Децата всяка сутрин отиват с рев, не искат да влязат, треперят, нощем се събужда с кошмари. И това продължава месеци наред”, разказва Дениз. И продължава, че 2-годишният й син започва да плачe само като види как му приготвя дрехите за яслата. Разпитала и други родители как се чувстват техните деца. И те се оплакали. Затова младата жена решава да сложи звукозаписно устройство в дрехите на детето. И разбира не само, че децата биват обиждани, но и че вместо на български, с тях се говори само на турски. „Най-лошо впечатление ми направи, че псуват, удрят, обидни думи използват”, разказва Дениз. Обвинените в насилие служители в яслата отрекоха.", "date": "2018.01.24", "title": "Нов случай на грубо отношение в детска градина (Видео)"}
{"url": "https://www.24chasa.bg/novini/article/6679173", "text": "53-годишен мъж е задържан за нападение с нож в Исперих. Мъжът е нападнал с нож друг мъж и опитал да избяга. Това съобщиха от ОДМВР - Разград. Около 18.30 часа на 23 януари е получен сигналът от полицейски служител, че на паркинг в града 53-годишен мъж с инициали А.И. нападал 51-годишен с инициали Г.К. с нож, като замахнал многократно към лицето му. При намесата на полицая, който успял да изтръгне ножа от ръката на А.И., нападателят напуснал местопроизшествието с автомобил „Митсубиши Паджеро“. В 18.40 часа е спрян от екип на Пътен контрол. В хода на проверката е установено, че криминално проявеният и осъждан мъж е употребил алкохол. Пробата с дрегер отчела 1,72 промила. Задържан е за срок от 24 часа в Районното управление в Исперих. По случая е образувано бързо производство.", "date": "2018.01.24", "title": "Задържаха 53-годишен, нападнал с нож мъж на паркинг в Исперих"}
{"url": "https://www.24chasa.bg/novini/article/6679191", "text": "Мъж от американския щат Ню Хемпшър беше арестуван, защото ухапа полицейско куче, докато служителите на реда разследваха случай на стрелба в град Боскауен, предаде Ройтерс. Той е обвинен в оказване на съпротива при задържане и в ухапване на полицейско куче, предаде БТА. Полицаите реагирали на сигнал за прострелян човек в къща. Срещу двама от мъжете били издадени заповеди за задържане. Те се опитали да избягат и тогава единият ухапал полицейското куче. \"И двамата се съпротивляваха, а единият много бурно. Той ухапа кучето, кучето го ухапа и накрая мъжът получи електрошок\", лейтенант Джейсън Килъри от местната полиция. Животното с псевдоним К9 Веда е невредимо и готово да се върне към служебните си задължения. Лейтенантът каза, че досега не е чувал за случай човек да ухапе полицейско куче. \"Ако участвате в състезание по хапане с куче от полицията, няма да го спечелите. Те са доста добри в това\", предупреди той. /Мина Огнянова, ХТ/ /ХТ/", "date": "2018.01.24", "title": "Арестуваха американец, ухапал полицейско \nкуче"}
{"url": "https://www.24chasa.bg/novini/article/6679197", "text": "Един човек е загинал, а двама са пострадали при катастрофа на улица „Цар Освободител“ в Нова Загора. Това съобщиха от ОДМВР - Сливен. Около 00.20 часа тази нощ е получено съобщение за настъпило пътно произшествие на улица „Цар Освободител“ в град Нова Загора. Автопатрулен екип на РУ - Нова Загора е падал сигнал на лек автомобил \"БМВ 330 СI\" с английска регистрация за извършване на проверка. За да осуети проверката водачът прави обратен завой и увеличава скоростта, при което автомобилът губи управление, напуска пътното платно и се удря последователно в електрически стълб, бетонна ограда, тухлен зид и дърво. В автомобила са пътували мъж на 39 години и две момчета на 18 и 15 години, всички от град Нова Загора и тримата са неправоспособни. От произшествието 39-годишният мъж е получил тежки наранявания и на път за болницата е починал. Двете момчета са настанени за лечение в МБАЛ - Сливен, без опасност за живота. По случая е образувано досъдебно производство.", "date": "2018.01.24", "title": "Мъж загина, а две момичета пострадаха при катастрофа в Нова Загора"}
{"url": "https://www.24chasa.bg/novini/article/6679212", "text": "Митнически служители на ГКПП \"Лесово\" откриха и задържаха 1901 недекларирани парфюма, носещи логото на световноизвестни марки, съобщиха от митницата в Бургас. Контрабандната стока е открита при проверки на два микробуса, влизащи в страната от Турция и управлявани от молдовски граждани. Между личните вещи на шофьора на единия микробус са открити 948 опаковки с дамски и мъжки парфюми. Други 953 недекларирани парфюма са намерени в товарното помещение на втория микробус. На двамата шофьори са съставени актове за нарушение на Закона за митниците. За случаите ще бъдат сезирани официалните правопритежатели на съответните търговски марки.", "date": "2018.01.24", "title": "Задържаха контрабандни парфюми с логото \nна световноизвестни марки на \"Лесово\""}
{"url": "https://www.24chasa.bg/novini/article/6679213", "text": "Българското председателство започна силно, но то не суспендира демокрацията и не е алиби за бездействие по болните теми. Това заяви президентът Румен Радев, който в този час прави отчета за първата година от мандата си на \"Дондуков\" 2 заедно с вицепрезидента Илияна Йотова. Макроикономическите показатели са добре, но нивото на чуждите инвестиции е ниско. Обезлюдяването е факт, а демографската криза е голяма, изброи президентът. Парламентарната република атрофия. Парламентът се превръща в нотариат, който валидира решенията на правителството, критикува Радев. Доверието в НС е критично, а когато отслабва парламентът, отслабват и всички институции, допълни той. Радев разкритикува отново приетия от управляващите антикорупционен модел. Приетият закон не просто е слаб, но и крие риск от злоупотреби, предупреди президентът. Той няма да подобри разкриваемостта и да доведе до нови присъди, смята той. И критикува, че няма баланс между институциите за избора на новия орган. Със закона управляващите изпълниха формално ангажиментите си пред ЕК, но не и към гражданите. Видно е, че и занапред борбата с корупцията ще де води от гражданите и медиите, допълни Радев. Той говори и за свободата на словото и обяви, че тя е под въпрос. Обществото трябва да се пребори и това зависи от морала и волята на всеки журналист и коментатор. Това е въпрос на всеки гражданин. Ние трябва да отстояваме демократичните си права, без да очакваме действие от Европа, каза Радев. Безразличието не трябва да ни демотивира, а да ни прави дори по-ревностни в битката за правата, допълни той. Сектор \"Сигурност\" е в критично състояние, коментира още Радев. Той разказа за взетите решения на КСНС и критикува неизпълнението им. А комисията в НС за новия изтребител обвини, че блокирала цялостния процес на модернизация на въоръжените сили. В крайна сметка нито нови, нито ремонтирана стара техника, парите потънаха, а проблемите останаха, каза Радев. Призна за своя грешка, че не е успял да убеди управляващите в спешната необходимост за промяна на плана за разходите за отбрана на 2% до 2020 г. Необходимо е да осъзнаят, че сигурността и суверенитета не са даденост, а постоянно усилие, допълни той. Радев се зарече, че ще продължи да настоява за закони срещу използването на религията за политически цели. И критикува, че въпреки приетите от КСНС мерки срещу продължително капсулиране на мюсюлманската общност у нас, спиране плащанията на духовните им лица отвън и искането такива ще бъдат обучавани у нас, за да бъдат защитени нашите мюсюлмани, които са неразделна част от обществото ни, от домогванията на чужди сили и интереси, до момента нищо от това не се случвало и в бюджета за 2018 г. нямало заделени средства за това. Президентът напомни, че е разсекретил стенограмите за КТБ и това е възвърнало в значителна степен доверието на гражданите в институциите. Президентът се похвали, че е сложил начало на диалог с Русия. \"2018 г е възможност да изведем българо-руските отношения от ледената епоха, в която ги заварих\", каза той. И напомни, че тази година се честват 140 г. от Освобождението. Радев отчете международната си дейност. Когато президентът и правителството действат в синхронизиран има реални действия и това доказаха отношенията ни с Азербайджан, каза той. И похвали вицето си Йотова за активната работа с българите зад граница. Президентът обяви, че през 2018 г. дейността му ще е за съхраняване на демократичните права на българина, гарантирането на националния суверенитет и върховенство на закона. Ще настоява за прозрачност на собственост и харчене на обществени средства. Ще стимулира дебат на свободата на словото. Въвеждането на електронното управление е без алтернатива и не може да бъде отлагане повече, категоричен е Радев. Децентрализация на общините била задължителна стъпка. Неотложни мерки трябвало и в системата на образованието. Не само заплати, но и стимулиране на научните изследвания сред младите, смята президентът. Нужно е национално усилие за преодоляване на моралната криза на обществото. Нейни рожби са корупцията, престъпността, политическата апатия и посегателството на свободата на словото, каза още Радев. За тази година доказахме, че президент и вицепрезидент могат да работят ефективно в екип, обобщи той накрая. ", "date": "2018.01.24", "title": "Радев: Председателството не е алиби за бездействие по болните теми (Видео)"}
{"url": "https://www.24chasa.bg/novini/article/6679225", "text": "Турските власти са задържали 14 заподозрени при антитерористични операции, извършени в страната, съобщават турски медии. Част от арестуваните са заподозрени за връзки с \"Ислямска държава\", като двама от тях са били издирвани с червена бюлетина от Интерпол. По решение на съда 13 от задържаните при антитерористичните операции са поставени в предварителен арест, предава БТА. При извършените акции са били задържани дванайсет души, които влезли на територията на Турция от Сирия, както и двама сирийци, които ги подпомагали. Седем от задържаните са от Алжир, двама от Сирия, двама от Ирак, един е британски гражданин от марокански произход, един е от Холандия, а един е от Египет. Единият от задържаните иракчани е лекар, който отговарял за сферата на здравеопазването в \"Ислямска държава\". В показанията си той потвърдил и за сътрудничество между сирийските кюрдски Сили за защита на народа/Партия на демократичния съюз (СЗН/ПДС) и \"Ислямска държава\" (ДАЕШ), твърди Бурса ТВ. Турция разглежда както ДАЕШ, така и СЗН/ПДС като терористични организации, но кюрдската милиция бе водещ партньор на САЩ на терен в борбата на международната коалиция срещу ДАЕШ в Сирия.", "date": "2018.01.24", "title": "Турските власти задържаха група членове на ИД от шест различни страни"}
{"url": "https://www.24chasa.bg/novini/article/6679241", "text": "Израелски конструктори разработиха компактен робот, който сгъва изпрани и гладени дрехи, съобщи ТАСС. Роботът е висок наполовината на човешкия ръст. Може да бъде инсталиран до пералнята или дъската за гладене., предава БТА. Той \"сгъва дрехите бързо и качествено, като обработва няколко едновременно\", твърдят създателите му. Действа на принципа на мивките за автомобили. Продажбата на робота ще започне през есента на 2018 г. Цената му ще е 900 щатски долара.", "date": "2018.01.24", "title": "Създадоха робот, който сгъва изпраните дрехи"}
{"url": "https://www.24chasa.bg/novini/article/6679277", "text": "Тяло на 76-годишен мъж, обявен за издирване през 2017 година, е открито в напоителен канал между пловдивския квартал „Коматево“ и село Марково. Това съобщиха за „Фокус“ – Пловдив, от Областната дирекция на МВР. Сигналът за намереното тяло е подаден около 14.00 часа вчера от случайни минувачи. При извършения оглед не са открити следи от насилие. Самоличността на мъжа е установена, като след проверката е станало ясно, че е бил обявен за издирване в края на октомври 2017 година. Образувано е досъдебно производство.", "date": "2018.01.24", "title": "Откриха тялото на 76-годишен, издирван от 2017 г., в канал край Пловдив"}
{"url": "https://www.24chasa.bg/novini/article/6679281", "text": "Президентската институция е силна с правомощията си по конституция. Нямам никакво намерение да създавам самостоятелен политически субект. Обявил съм го отдавна и не съм се отклонил по никакъв начин. Това заяви президентът Румен Радев в отговор на въпрос на \"24 часа\" по време на отчета на първата година от мандата си. \"Нормално е разбиранията и позициите ми да са близки и да срещат подкрепа от определена политическа сила. Няма нищо по-нормално това да е БСП, с чиято подкрепа бях избран\", обясни Радев. Той обяви, че със соцлидерката Корнелия Нинова се вижда толкова често, колкото с премиера и с председателя на НС. \"Отношенията ми с другите институции са в рамките на конституцията и законите. Няма война между институциите, обясни президентът. Да, има определени ценностни разминавания, но с премиера Борисов показахме, че мажем да работим заедно и ефективно\", допълни той. Но веднага разкритикува Борисов за срещата му с германския канцлер Ангела Меркел. \"Не приемам български премиер и германски канцлер да оповестяват покана у нас към чужд президент, а българският президент да научава от медиите, заяви Радев. Това не е обида към мен, а към България\", допълни той. Президентът призова отношенията с Турция да са честни, правдиви и открито да се поставят проблемите. \"Видно е, че Турция се намесва във вътрешните ни работи, в изборния процес\", допълни той.", "date": "2018.01.24", "title": "Президентът пред \"24 часа\": Няма да правя партия"}
{"url": "https://www.24chasa.bg/novini/article/6679311", "text": "Напълно изгасен е пожарът в старото военно училище във Велико Търново. Това съобщи за „Фокус“  инж. Красимир Кръстев, началник на Регионална дирекция „Пожарна безопасност и защита на населението“ – Велико Търново.  Пожарът обхвана единия корпус на триетажната сградата, който е с площ около 1500 кв. метра. Горели са струпани отпадъци, стари дюшеци и гуми, намиращи се на първия етаж. Пламъците обхванали и подземната част от сградата. „Сградата е гредоред и пожарът много лесно премина от единия до другия етаж. За наша радост не успя да обхване покривната конструкцията. Там щеше да бъде изключително сложно за погасяване, тъй като подходите са от пръст и няма възможност нашите автомобили да достигнат в близост, нито пък нашата пожарна стълба да стигне до място. Щеше да бъде изключително сложно. Хубаво е, че пожарът е възникнал в светлата част от денонощието, успели са да го видят навреме преминаващи граждани, да подадат сигнала и ние успяхме да се справим“, посочи инж. Кръстев. Той съобщи, че около 4 - 5 часа е продължило локализирането на пожара, а дейностите по самото му гасене са продължили до 10.00 часа тази сутрин. Около 10 пожарникари участваха в гасенето, а в сформирания щаб за вземане на решения са участвали четирима служители от Регионалната дирекция. Два екипа ще останат на място през целия ден, за да следят дали пожарът няма да се възобнови. В края на деня Щабът ще се събере, за да реши дали дежурен екип да остане и през нощта. Предстои извършването на допълнителни огледи за установяване от къде е тръгнал пожара. По думите на инж. Кръстев вероятно той е предизвикан от бездомници и клошари. Той припомни, че в близост се намират сградите на НАП и Областна администрация. Няма опасност за преминаващите. По рано районът е бил отцепен, но в момента вече се преминава свободно", "date": "2018.01.24", "title": "Цяла нощ гасят пожара в старото военно училище във Велико Търново"}
{"url": "https://www.24chasa.bg/novini/article/6679332", "text": "\"Най-важното в момента е да се намерят възможности за канали за легална миграция в Европейския съюз, за да можем да се противопоставим на нелегалната\". Това заяви в Брюксел пред евродепутатите от Комисията по граждански свободи, правосъдие и вътрешни работи на Европейския парламент председателят на ПГ на ГЕРБ и председател на Комисията по вътрешни работи и обществен ред Цветан Цветанов. Той участва в междупарламентарното заседание на комисии, посветено на европейската миграция. Форумът бе открит от председателя на вътрешната комисия на ЕП Клод Морайс и еврокомисаря за миграцията Димитрис Аврамопулос. Цветан Цветанов подчерта, че като външни граници на ЕС България и Гърция полагат максимални усилия за осигуряване на охраната. Полагат се и максимални усилия за поддържане и осъществяване на работен диалог с Турция за ограничаване на притока на мигранти от там. \"Необходима е промяна в системата Синя карта, която позволява предоставянето на разрешителни за работа на граждани на трети страни в ЕС, за да можем да се възползваме от опита на квалифицираните кадри\", добави Цветан Цветанов. Той каза също, че българският парламент активно ще участва в интерпарламентарното измерение на промяната на законодателството за Синя карта и другите свързани политики. В междупарламентарното заседание участват депутати от националните парламенти на 16 страни-членки, държави от ЕИП, Турция, специалният докладчик на ООН по човешките права на мигрантите Фелипе Гонсалес Моралес, кметът на турската община Газиантеп Фатма Шахин, която получи Нобелова награда за мир за помощта, оказвана на сирийските бежанци.", "date": "2018.01.24", "title": "Цветанов: Важното е да се намерят възможности за канали за легална миграция в ЕС"}
{"url": "https://www.24chasa.bg/novini/article/6679340", "text": "Ученички намериха скъп мобилен телефон и го предадоха в полицията, съобщиха от ОДМВР - Разград. Седмокласничката Селин Сами и петокласничката Даяна Янкова от ОУ „Васил Априлов“ – град Исперих се прибирали от училище около 17.00 часа на 23 януари. По пътя на тротоара намерили изгубен GSM, сребрист на цвят, висок клас. Момичетата го занесли и предали в Районото управление – Исперих, като обяснили подробно къде и как са го открили. Половин час по-късно е установен и собственикът на скъпия телефон. Даяна е част от Детското полицейско управление, което функционира повече от година в училището ѝ.", "date": "2018.01.24", "title": "Ученички от Исперих намериха скъп телефон и го предадоха в полицията"}
{"url": "https://www.24chasa.bg/novini/article/6679339", "text": "Министърът на външните работи на България Екатерина Захариева заяви, че външните фактори имат силно влияние в някои страни от Западните Балкани, предава англоезичната редакция на белградското радио В92. Според нея, отговорността за това е на Европейския съюз, защото той не е достатъчно ангажиран в региона. „Има външно влияние и вината за това е наша, защото нямаме достатъчно присъствие и не сме достатъчно ангажирани в страните от Западните Балкани“, заяви Захариева пред Комитета по външните работи на Европейския парламент. „Ако ние не сме там, то някой друг, който не е част от европейското семейство и НАТО, ще има силно влияние и присъствие“, предава \"Фокус\". Представяйки приоритетите на българското председателство, Захариева потвърди, че Западните Балкани са най-важният от тях и че регионът е много важен за целия континент. „Убедени сме, че няма как да има стабилност или сигурност за Европа, без стабилност и сигурност на Западните Балкани“, подчерта Захариева.", "date": "2018.01.24", "title": "Захариева: Външните фактори имат силно влияние на Балканите"}
{"url": "https://www.24chasa.bg/novini/article/6679367", "text": "Късо съединение предизвика пожар на къща в Габрово. Това съобщиха за  „Фокус“  от Регионална дирекция „Пожарна безопасност и защита на населението“ – Габрово. Сигналът пожар в къща в кв. „Сирмани“ е получен в 21.11 часа. На място е изпратен екип на Районната служба с един противопожарен автомобил и седем пожарникари. При пожара е унищожено домашно имущество. Огледът установил, че причината за произшествието е късо съединение.", "date": "2018.01.24", "title": "Късо съединение запали къща в Габрово"}
{"url": "https://www.24chasa.bg/novini/article/6679375", "text": "Съвременните тийнейджъри избират хакерството като форма на бунт срещу семейството и обществото, а сексът, наркотиците и пушенето вече не са толкова разпространени сред тях, пише в. \"Дейли телеграф\". Предишните поколения се бунтуваха като пушеха цигари, употребяваха наркотици и правеха секс от рано. Съвременните 14-годишни обаче избягват тези традиционни форми за привличане на внимание, като предпочитат да проникват в чужди компютри от стаите си, предаде БТА. Изследването сред 19 500 деца беше направено от учени от Лондонския университетски колеж. Те установиха, че 20 % от подрастващите са \"хаквали\" компютър през изминалата година. Само 1 % от тях са изпратили вирус. На въпроса правили ли са вече секс, 2 % от двата пола са отговорили положително, а 11 % са потвърдили, че са имали някакъв интимен контакт. 3 % от участниците са редовни пушачи, а 14 % са опитвали цигара. Други старомодни незаконни дейности също се оказаха по-малко популярни от киберпрестъпленията. По-малко от 3 % от запитаните са рисували графити без разрешение, а 4 % са имали вандалски прояви. Едва 2 % имат своя банда, 4 % са задигали продукти от магазина в предишните 12 месеца, а 1 % са откраднали нещо от друг човек. Експертите установиха, че съвременните млади хора водят най-примерен начин на живот с рекордно ниски нива на консумация на алкохол, тютюнопушене, прием на наркотици и забременяване. Момчетата са по-склонни към рисково поведение. Почти 6 % са признали, че са прониквали в чужд компютър от своя, в сравнение с 4 % от момичетата. Бременността сред тийнейджърките е рекордно ниска. Тя е намаляла наполовина сред непълнолетните, като достига 21 %. Специалистите предупредиха, че опитването на алкохол и цигари на ранна възраст може да доведе до \"обезпокоителни навици при 14-годишните\". Затова е важна превенцията сред учениците още от началното училище.", "date": "2018.01.24", "title": "Изследване: Съвременните тийнейджъри са по-примерни от предишните поколения"}
{"url": "https://www.24chasa.bg/novini/article/6679389", "text": "6 години лишаване от свобода получи 24-годишен рецидивист, нападнал с нож жена и направил опит да я изнасили. Това съобщиха от пресцентъра на Апелативна прокуратура - Велико Търново. По обвинение на Районна прокуратура – Велико Търново 24-годишен рецидивист, нападнал с нож жена и направил опит да я изнасили е осъден. Делото е разгледано по реда на съкратено съдебно следствие при което подсъдимият се призна за виновен и приема за верни фактите изложени в обвинителният акт. За извършеното деяние на Георги Д. е наложено наказание от девет години лишаване от свобода, което съгласно закона е редуцирано с една трета, като е определено наказание от шест години лишаване от свобода при строг режим. Георги Д. е осъден за това, че на 1 юни 2017 г. в гр. Велико Търново, на ул. „Д. Рашев“, направил опит да се съвкупи с лице от женски пол, като я принудил към това със сила – дърпане за косата, удар с твърд предмет в главата и седем пробождания с нож по шията и главата, като й причинил средна телесна повреда. Опитът за изнасилване представлява опасен рецидив и е останал недовършен по независещи от дееца причини. Обвиняемият е осъждан многократно. След като изтърпял последното наказание лишаване от свобода работел на различни места, като в началото на май 2017 г., пристигнал в гр. Велико Търново, започнал работа в местна фирма като общ работник и наел апартамент на ул. „Д. Рашев“. На 31.05.2017 г. късно вечерта отишъл до изоставена сграда в близост до „Макдоналдс“, за да краде кабели. Срязал два кабела с медни жила, обелил ги и ги скрил в близките храсти с намерение на другия ден да ги продаде. На връщане, към 00.15 часа на 1 юни 2017 г., забелязал такси, което спряло и от него слязла жена. Решил да прави секс с жената на всяка цена. Извадил ножа, с бързи крачки настигнал жертвата си, хванал косата й и я ударил по главата. Без да я пуска я пробол с ножа в шията. Тъй като пострадалата не спирала да крещи за помощ, той нанесъл още няколко пробождания. Окървавената жена се свлякла на земята, а обвиняемият я хванал за глезените на двата крака и започнал да я влачи към тревиста местност, като по настилката оставала кървава диря. В този момент светнали фарове на таксиметров автомобил, който спрял на отбивката. Обвиняемият се уплашил, оставил жертвата си и побягнал. По искане на прокуратурата Георги Д. е взета мярка за неотклонение „задържане под стража“. Присъдата подлежи на обжалване пред Окръжен съд - Велико Търново.", "date": "2018.01.24", "title": "6 години затвор за рецидивист, опитал да изнасили жена, след като я наръгал с нож"}
{"url": "https://www.24chasa.bg/novini/article/6679395", "text": "\"Какво да кажа, искам да видя майка си и баща си\". Това каза през сълзи в съдената зала 14-годишният Денис Живков, известен като Демир, обвинен, че в съучастие с 13-годишния си съсед са пребили до смърт 53-годишен клошар във Варна. Сълзите му не трогнаха съда и невръстният убиец остана в ареста. Демир беше доведен в съдебната зала с белезници на ръцете и краката. Дребното момче се оглеждаше, но в съда нямаше никой от роднините и познатите му. Служебният му защитник опита да поиска по-лека мярка за неотклонение с мотива, че детето живее при родителите си, все пак ходи на училище и няма криминални регистрации. По данни на прокуратурата обаче Демир изобщо не е толкова примерен. \"Справка от Детска педагогическа стая сочи, че Живков има лоши характеристични данни. Слаб ученик, проблемен и в училище, и в семейството, слаб и почти липсващ родителски конктрол, както и слаб контрол от училището. Освен това има събрани данни, че и друг път е участвал в побоища и то пак на по-възрастни хора. Не е регистриран, защото в тези случаи не са подадени жалби в полицията. Самото престъпление е извършено след активно преследване, без причина. Такава агресия, бруталност и жестокост са потресаващи за възрастта му\", каза наблюдаващият прокурор Диан Душев. 14-годишният Денис/Демир и 13-годишният му съсед се скарали с 53-годишния клошар Красимир Куртев на 16-и януари в пункт за вторични суровини. На другия ден двете момчета решили да \"накажат\" мъжа и го пребили. Три дни по-късно се върнали отново и този път жестокият побой бил фатален за бездомника. Според патолозите мъжът е починал от тежка черепно-мозъчна травма, има счупени ребра, които са разкъсали вътрешни органи, както и следи от побой по цялото тяло. Тъй като 13-годишният съучастник на Демир е малолетен, той не може да бъде изправен пред съда. Момчето е настанено в институция и предстои да бъде въдворено в интернат.", "date": "2018.01.24", "title": "14-годишният, обвинен, че убил клошар, плака за мама и татко в съда (Видео, снимки)"}
{"url": "https://www.24chasa.bg/novini/article/6679403", "text": "Сега не е моментът да ратифицираме Истанбулската конвенция. Призовавам парламентът да прояви разум. Това заяви президентът Румен Радев на пресконференцията по повод отчета на първата година от мандата му. В момента има други изключително важни и болни теми за обществото, ние изчезваме като нация. Затова нека правителството запретне ръкави и да си напишу домашното, а не да използва конвенцията като параван за прикриването на тези проблеми, коментира президентът. Радев и вицепрезидентката Илияна Йотова декларираха, че няма разкол между тях по темата за Истанбулската конвенция. Но отново се разминаха в мненията си. Йотова призова за ратификация на документа и обясни, че винаги ще е на страната на слабите и онеправданите. На този свят най-трудно е да се бориш за права, защото винаги има някой, който иска да ти ги отнеме, обясни тя. И допълни, че конвенцията защитава жените и децата срещу насилието.", "date": "2018.01.24", "title": "Президентът: Не е сега моментът да ратифицираме Истанбулската конвенция"}
{"url": "https://www.24chasa.bg/novini/article/6678720", "text": "Увеличение на цените за бита от 1 юли с инфлацията или малко над нея прогнозират експерти в енергийните среди. За 2017 г. тя е 2,1 на сто. Други допускат увеличение между 5 и 8%, но в никакъв случай двуцифрено число, а още повече 30%. Няма обективни причини за драстично поскъпване на тока за бита, твърди председателят на Комисията за енергийно и водно регулиране Иван Иванов. Реакцията му бе предизвикана от пресконференция на работодателите предния ден, когато оттам обявиха, че е възможно цената да се вдигне с 15 до 30%. Като причина бизнесът посочи поскъпването на свободния пазар в последните месеци. В понеделник и министърът на енергетиката Теменужка Петкова успокои, че не е възможно да има драстичен скок за домакинствата. Шефът на КЕВР нарече спекулация изявленията на политически партии и представители на бизнеса за прогнозираното двуцифрено поскъпване. Иванов заяви, че цените за бита, за разлика от тези на свободния пазар, са стабилни и са за едногодишен период. По думите му методиката, по която КЕВР определя цените за регулирания пазар, по никакъв начин не кореспондира с тези, които се предлагат от търговци на електрическа енергия. Той определи твърденията за до 30% увеличение на цената на тока за бита като спекулативни, като допълни, че голямото предимство на регулирания пазар е стабилност на цените Иванов заяви, че такава ще има и в следващия ценови период, който ще започне от 1 юли 2018 г. “Поначало заявленията, които трябва да получим от производителите на електрическа енергия, ще пристигнат в комисията след края на март и ще бъдат разгледани във второто тримесечие на тази година. Дотогава всякакви изявления, които могат само да внушат несигурност у потребителите, са абсолютно неоснователни и без всякакви възможности да се докаже, че такива увеличения ще се получат, заяви председателят на регулатора. Той припомни, че на регулирания пазар домакинствата са плащали повече за ток, отколкото бизнесът на свободния само допреди месеци. Цената на микса за битовите потребители от 1 юли миналата година е 70,46 лв., а на тока на платформата “ден напред” на енергийната борса е 70,53 лв., посочи Иванов. ( .) И енергийните специалисти, до които “24 часа” се допита, заявиха, че не може да се прави аналогия между свободния и регулирания пазар, тъй като механизмите на ценообразуването са различни. Някои от тях се съгласиха, че обявените прогнози за поскъпване са спекулации. И напомниха, че когато токът на свободния пазар бе евтин, никой от бизнеса не намали цените. Експертите заявиха, че наистина има вдигане на цените на електроенергията във Франция и Германия, което влияе и на регионалния пазар, с който България е вързана. Но това в никакъв случай не означавало пропорционално увеличение на цените у нас, а още по-малко на регулирания пазар, където са домакинствата. На свободния тарифите се формират от търсенето и предлагането. На регулирания при промяна се вземат предвид и се одобряват разходи, инвестиции, норма на възвръщаемост на енергодружествата. При разглеждането на цените за домакинствата първо се определяттези на централите. Какви ще са те, зависи и от квотата, която им определи КЕВР за доставка на регулирания пазар. Например ако се реши АЕЦ “Козлодуй” да доставя по-големи количества за бита, за свободния пазар остават по-малки. Тогава цената на атомния ток на енергийната борса ще се вдигне А на регулирания той се продава около себестойност. Преди година тя беше 3 ст. за квтч. От 1 юли 2017 г. бе увеличена на 5,49 ст. и това даде възможност на “Козлодуй” да излезе на печалба и да си осигури парите за модернизацията на VI блок. В микса за домакинствата се добавят и цените на другите производители. Например средната цена на тока от възобновяеми източници е 27,8 ст., на двете американски централи е съответно 16,8 ст. и 10,6 ст., а 15 ст. струва електричеството от топлофикациите и заводските централи. Натиск върху цените за бита оказва задължението на НЕК да изкупува по-скъпия ток на американските тецове, на зелените инсталации и на когенерациите. За да се компенсира донякъде скъпият ток, бе въведена т. нар. такса “задължения към обществото”, която се плаща от бита и бизнеса. В момента тя е 37,25 лв. за мвтч. В същото време заради всичките тези преференциални цени на борсата ток предлагат само държавните АЕЦ “Козлодуй”, ТЕЦ “Марица-изток 2” и НЕК. Бизнесът се оплаква от недостиг на електроенергия при излишък на производствени мощности. Въпреки промените в закона от миналата година, които задължиха всички централи над 5 мегавата мощност да продават тока си само на борсата, не се забелязва особено оживление. Чакат се нови промени в закона за така наречените “договори за разлика”, при които и производители с преференциални цени ще излязат на борсата, а разликата между борсовата цена и тази по договор ще се покрива от фонд, в който ще влизат парите от “задължения към обществото” и от продажбата на квотите за мръсен въздух. Кога обаче ще стане това, още е неизвестно, тъй като от Министерството на енергетиката още не са обявили проекта. Пълното отваряне на пазара и излизането и на битовите потребители на него ще стане след 4-5 г., и то тъкмо заради тези дългосрочни договори. Сериозното поскъпване на тока за бизнеса в последните месеци е последица от полулиберализирания пазар на електроенергия у нас, смятат експерти. Увеличението на цените бе възможно и заради непрозрачната търговия и липса на контрол. Във вторник Иванов заяви, че очаква публикуването на промените в енергетиката, които ще дадат правомощия на КЕВР да разследва манипулации на организирания пазар (енергийната борса) и да налага санкции. Председателят на КЕВР обаче поясни, че бъдещите правомощия на комисията, ако бъдат приети от Народното събрание, са само за контрол на пазара на едро. Регулаторът ще разследва за манипулации на пазара, както и за злоупотреба с информация, както е на българския фондов пазар. Комисията няма да може да разследва договорите между търговците на ток и бизнеса. Правомощията за проверка за картел са на Комисията за защита на конкуренцията. ", "date": "2018.01.24", "title": "Да, юлски скок на тока ще има, но от 2 до 5 %"}
{"url": "https://www.24chasa.bg/novini/article/6679432", "text": "САЩ \"замотаха\" реалното разследване на предишните случаи с употреба на химически оръжия в Сирия и предпочитат да лепят етикети. Това заяви пред журналисти говорителят на Кремъл Дмитрий Песков, предаде ТАСС. Песков обаче не коментира директно изявленията на държавния секретар на САЩ Рекс Тилърсън, възложил отговорността за използване на химически оръжия в Сирия върху Москва. Прессекретарят на руския президент остави \"тази привилегия на колегите от външното министерство на Русия\", посочва агенцията. \"Но като цяло сме категорично несъгласни с подхода на американците, които фактически \"замотаха\" реалното разследване на предишните случаи с употреба на химически оръжия\", каза Песков. По думите му САЩ \"замотават (. . .) реалните международни разследвания по повод предишните случаи\" и \"за жалост (. . .) предпочитат да лепят етикети без никакви основания\", предаде БТА. Сирия осъжда \"клеветническите измислици на държавния секретар на САЩ и на френското външно министерство, че правителствени войски уж са използвали умишлено химически оръжия срещу цивилно население\". Това се казва в изявление на сирийското министерство на външните работи и емиграцията, цитирано от агенция САНА, посочва ТАСС. Дамаск подчертава, че \"Сирия постоянно е проявявала готовност за партньорство и създаване на необходимите условия за честно, обективно и професионално разследване на случаите с употреба на химически боеприпаси\". Според документа обаче Западът \"с всички средства възпрепятстваше това, упражняваше натиск върху експертните групи и политизираше процеса на разследване\". \"Скалъпените обвинения срещу Дамаск целят да затруднят търсенето на политически изход от кризата в Сирия\", смята сирийското дипломатическо ведомство. САЩ използват сирийската тематика и недоказани обвинения, за да продължат политиката си за възпиране на Русия. Тези опити обаче са обречени на неуспех, заяви за РИА Новости Сергей Рябков, заместник-външен министър на Русия. Дипломатът коментира последните изявления на Щатите, че Русия може да е замесена в химическата атака в Източна Гута.", "date": "2018.01.24", "title": "Кремъл: САЩ \"замотаха\" разследването на  химическите атаки в Сирия и лепят етикети"}
{"url": "https://www.24chasa.bg/novini/article/6679451", "text": "Огромният провал на Бюджет 2017 на Столична община е в усвояването на европейски средства - само 29%. Подобен провал, аз, като общински съветник, не помня! Това заяви заместник-председателят на СОС от БСП Милка Христова в предаването \"Делници\" по телевизия \"Евроком\". \"София повтаря модела, който в момента е в държавата, обясни тя. - Цялата държава през 2017-а има сериозен проблем по отношение на усвояването на европейски средства. Това означава, че има огромна липса на административен капацитет за усвояване на фондовете. Освен това, не е добре направена конкурсната документация. Има явно класиране на не най-добрите кандидати, което води до многократни съдебни обжалвания и до невъзможност да бъдат започнати обекти, както и невъзможност за подготвяне на техническа документация\". Милка Христова даде пример с планирания вече няколко години поред ремонт на столичната улица \"Граф Игнатиев\". \"За трета година се отлага, сега е планиран в бюджета за 2018-а, каза тя. - Ако някой си направи труда да погледне инвестиционната програма и да я сравни с поименните списъци на обекти, ще види, че едни и същи обекти се повтарят всяка следваща година и се отчитат всяка следваща година, а реално нищо не се прави\". Според заместник-председателя на СОС, проблемът с Инвестиционната програма не е само в това, че е изпълнена на половина. \"Това, разбира се, означава неремонтирани улици, непостроени детски градини и спортни бази, обясни тя. - Проблемът е в лошото качество на изпълненото. За съжаление, София вече е емблема на зле свършена работа. Няколко ремонта на столични улици и булеварди станаха нарицателно за лошо качество - \"Дондуков\", \"Шипченски проход\", \"Витоша\", НДК. А некачественото изпълнение на ремонтите означава само едно - пилеене на публичен ресурс\".", "date": "2018.01.24", "title": "Милка Христова: Огромният провал на Бюджет 2017 в София е в усвояването на европейски средства"}
{"url": "https://www.24chasa.bg/novini/article/6679450", "text": "Премиерът Бойко Борисов внесе предложение до Министерския съвет за освобождаване на Офелия Кънева като председател на Държавната агенция за закрила на детето. За временно изпълняващ длъжността се определя д-р Валентин Димитров, заместник-председател на агенцията. Борисов разпореди също така Главният инспекторат на Министерския съвет да направи цялостна проверка на дейността на ДАЗД, в която специално да бъдат анализирани извършените наблюдение и контрол на специализираните институции за отглеждане на деца относно спазването на правата на детето. Мотивът за предложената от премиера Борисов промяна в ръководството на ДАЗД е непредприемането на адекватни мерки срещу насилието в дома за деца и младежи с увреждания „Хризантема“ в Габрово.", "date": "2018.01.24", "title": "Борисов поиска оставката на шефката на Агенцията за закрила на детето"}
{"url": "https://www.24chasa.bg/novini/article/6679466", "text": "Турция ще продължи провеждането на операцията в Сирия до унищожаването на последния екстремист от терористическата организация, чиито арсенали са били попълнени от пет хиляди камиона и две хиляди самолета натоварени с оръжия, заяви турският президент Реджеп Таийп Ердоган в сряда, предава Anadolu Agency, цитирана от Фокус. „Първоначално Турция ще унищожи терористите в северозападна Сирия, а след това ще създаде там условия за завръщане на бежанците. Става дума за 3,5 милиона души, избягали в Турция“, подчерта Ердоган. Според неговите думи, Турция води борба с организация, която поставя под оръжие 13-15 годишни деца и жени-домакини насила и събираща данъци от гладуващи хора. Ердоган е категоричен, че Турция отново е нарушила плановете на силите, опитващи се да „потушат пожара с чужди ръце.", "date": "2018.01.24", "title": "Ердоган: Ще унищожим терористите в Сирия и ще създадем условия бежанците да се върнат там"}
{"url": "https://www.24chasa.bg/novini/article/6679474", "text": "Началникът на НСО не е подавал рапорт за освобождаване. Това съобщи президентът Румен Радев по време на пресконференцията по отчета за първата година от мандата си. Радев напомни, че в момента тече прокурорска проверка за действията на ген. Ангел Антонов, тъй като ставало въпрос за проблеми със закона. По време на мандата на предишния президент се достигна до срив в авторитета на институцията, която загуби контрол над ДАР и НСО, каза Радев. И обясни: НСО от служба на пряко подчинение на президента стана служба към президента, който осъществява по същество нейното ръководство и контрол по 3 начина - да назначава началника след съгласуване с МС, да утвърждава щата и да удостоява с висше офицерско звание. Реалният контрол над нея обаче се осъществява от постоянна комисия към Народното събрание, обясни Радев. Началникът на НСО няма пряк началник по закон в момента, допълни президентът. И обясни, че през годините прогресивно се отнемат правомощия от президентската институция, а това не било добре за българската демокрация.", "date": "2018.01.24", "title": "Радев: Шефът на НСО не е подавал оставка"}
{"url": "https://www.24chasa.bg/novini/article/6679513", "text": "Отчетът на президента Румен Радев по-скоро беше отчет на нашето управление, което ни изненада. Очаквахме да чуем какво е направил президента за тази една година, за която управляваше България, дори в рамките на 3-4 месеца през служебното правителство. Това каза пред журналисти в Народното събрание депутатът от ГЕРБ Тома Биков за първата година от мандата на президента Румен Радев, предаде репортер на Агенция „Фокус“. „Нямаме проблем да отговорим на въпросите от пресконференцията на президента“, посочи той. „Президентът каза какво всички останали не са или са направили през последната година, докато е президент“, заяви Тома Биков. „От това, че беше увлечен да коментира работата ни, президентът забрави да спомене, че правителството му удължи санкциите срещу Русия и подписа СЕТА“, каза още депутатът. Искаме да подчертаем, че голяма част от срещите, които президентът проведе с международни фактори, бяха благодарение на премиера Бойко Борисов.  „Той имаше срещи с тези международни фактори и по протокол те се видяха и с Румен Радев“, посочи той. „Не мисля, че тази пунктуалност в отчитането на международната дейност говори за много широката такава. Без да даваме оценки на международната дейност на президента, просто споменаваме факта“, коментира Тома Биков. „Това е добро за България. Правителството се опитва да работи в синхрон с президентската институция. Не знам дали от другата страна срещаме подобен подход“, каза още той.", "date": "2018.01.24", "title": "Тома Биков: Отчетът на Румен Радев по-скоро беше отчет на нашето управление"}
{"url": "https://www.24chasa.bg/novini/article/6679511", "text": "Истанбулската конвенция не е привилегия за българските мюсюлмани. Тя крие рискове за идентичността като под формата на възпрепятстване на насилието над женския пол взима на прицел устойчивостта на семействата ни. Това се посочва в становище на Главното мюфтийство в Р България. \"Фокус\" публикува становището без редакторска намеса: Обществена дискусия по Решение №17 от 11 януари 2018 г. на Министерски съвет на Р. България относно изготвеното предложение до Народното събрание за ратифициране на Конвенцията на Съвета на Европа (ЕС) за превенция и борба с насилието над жени и домашно насилие, Главното мюфтийство на Мюсюлманското изповедание в България изразява своето становище по този значим и за религиозната ни общност въпрос, залегнал в международен документ, изготвен в Истанбул и известен като „Истанбулска конвенция“. Решението одобрява въпросната Конвенция на ЕС, подписана от Р. България на 21 април 2016 г. на Френски и Английски език. В мотивите се предвижда създаване на цялостна правна рамка за защита на жените и децата от женски пол против насилие, но не са посочени мерки за прилагане, като обръщаме внимание и на факта, че конвенцията е неприложима в сегашната й форма в правната ни система, поради редица недефинирани понятия. Към днешна дата конвенцията е подписана от 44 държави - 28 членки на ЕС като 17 от тях са я ратифицирали. Случаят е актуален и за България. У нас има 1 милион регистрирани случая на домашно насилие върху нежния пол. Дискусията около съдбата на конвенцията разцепи българската общественост. Религиозните деноминации, защитниците на човешки права, младото поколение, което се тревожи дали ще имат внуци, юристи, научни работници и др. заедно се опълчиха срещу одобрения от Съвета на министрите на ЕС закон. При едно евентуално ратифициране на „Истанбулската конвенция“ предвижда се недопускането на промени от конституционен или нормативен характер. Но се знае, че ако се одобри тази конвенция в качеството си на международен договор, тя ще бъде с предимство и приоритет пред националните правни норми на България. Ратификацията й предвижда промени в Семейния кодекс, Закона за Защита от дискриминация, Закона за Министерството на вътрешните работи, Закона за младежта, Закона за правната помощ и др., също и приемане на актове против домашното насилие над нежния пол, регламентиране на допълнителни мерки за защита на пострадали по отношение на които при извършване на престъплението е упражнено физическо или психическо насилие. Нашето становище по Истанбулската конвенцията е основано преди всичко на договора за „Защита правата на човека и основните свободи“; На препоръките на Комитета на Министрите от ЕС до държавите членки на ЕС за защита на жените срещу насилие; Договора за стандарти и механизми относно равнопоставеността на половете; както и Конвенцията относно ролята на жените и мъжете в предотвратяването и разрешаването на конфликти и установяване на мирни отношения; и не на последно място документите на ООН относно насилието над жените, правата на децата и хората с увреждания приети и ратифицирани и от българският парламент. Всички те осъждат насилието над жените, домашното насилие, но години наред те не са приложени у нас в цялост. Всичко това доведе до разцепление на обществото ни по най различни признаци, в това число и до неравнопоставеност между двата пола в социалния, трудовия е семеен живот. Семейният мир и толерантност, взаимното уважение между хората от различен пол и възраст са определени и дефинирани в нашия морален кодекс. Подражава се на живота и делото на нашия Пророк Свещения Коран, определя жената като „майка, дъщеря и съпруга“, правното й положение в семейството и обществото е дефинирано в 12 сури и многобройни аети. Всички те са залегнали в традициите и в семейните ни отношения. Моралните норми залегнали в свещената книга забраняват използване на насилие в семейството, срещу майката, жената и децата от женски и мъжки пол. Не се позволява грубото поведение по отношение на женския пол. По много ясен начин се дефинират правата и задълженията на бременните, кърмачета, майките, при развод, след развод, аборт, имуществени и наследствени такива; домашно насилие; физическо и психическо насилие върху женския пол; при сключване на брак или изповядване на развод пред свидетели; функциите на жената като съпруга и майка; материалната й обезпеченост като съпруга й майка и др. а също въпросите отнасящи се до нейната духовна роля в семейството и обществото. Тези правни канони и морални норми бяха в сила и се прилагаха официално от Ислямските съдилища на Царство България до 1934 г. През последните 80 години те останаха определящи в мюсюлманските семейства в смесените райони на България. И днес те определят и гарантират физическото и духовното ни възпроизводство. В Глава трета от конвенцията „Жената“ е основно понятие. Включва и момичета под 18 годишна възраст. „Жертва“ на насилие са всички физически лица от нежния пол. Обект на „насилие“, основано на „пола“ е жената, защото е жена. Конвенцията определя „домашното насилие“ като съвкупност от всички актове на физическо, сексуално, психологическо и икономическо насилие като отношение и между бивши членове на семейството, настоящи съпрузи или партньори, независимо дали извършителят живее или живял заедно с жертвата. Ислямското право предвижда 3 етапна скала за решаване на семейните конфликти свързани с жените. На първи етап се напътства; На втори етап „съпруга и съпругата разделят леглата си.“ На трети етап – „религиозен арбитраж“. Четвъртата сура на свещената книга е озаглавена „Жените“ и е посветена изцяло на правата и задълженията на вярващите жени. Ценностната система на жената заема централно място в Корана. На юридическото положение на проповядващата ислям жена, на нейното определящо положение в семейството са посветени енциклопедии в много томове. Тя е освободена от робското си положение в семейството и обществото, в което положение се намирала преди Исляма. Ислямското право отрежда равно и много отговорно място на жената в семейството като мъжът губи даже правото си да унаследява изцяло жена си. Сура 6/139 Проклина посегателството над собствени деца. Сура 43/17 Благославя равнопоставеността между половете. Сура 65/6 е с заглавие „Развод“. В детайли са дефинирани условията на развода и последствията произтичащи от него. Всички, които не оказват насилие върху жените след развод и помагат на жените изпаднали в беда са благословени. Насилието над жените не е посрещнато никога с одобрение от страна на българските мюсюлмани. Те остават верни на следните завети на Пророка Мохамед: „Бъдете учтиви с жените! “ „Женете се!“ „Дайте благи съвети на жените си!“ Мюсюлманката е на почит и уважение в семейната среда. Тя е обичана съпруга и майка. За разлика от положението й в много страни с гражданско общество, които ратифицираха „Истанбулската конвенция“, семействата на българските мюсюлмани се управляват от съпрузите. Загадъчни са традициите в семейните ни отношения. В годините на социализма и през Преходния период тези отношения не се промениха съществено. Защото през втората половина на последното столетие голяма част от мъжката половина на мюсюлманските ни семейства бяха изселени в различни села и градове на страната. Истанбулската конвенция не е привилегия за българските мюсюлмани. Тя крие рискове за тяхната идентичност като под формата на възпрепятстване на насилието над женския пол взима на прицел устойчивостта на семействата ни. Направените анкети по темата показват, че насилието над жените и въобще върху женския пол в семейството или извън него са дело предимно на онези, които са се отлъчили от ислямската култура, морал и семейни традиции, употребяващи алкохол, наркотици, занимаващи се с проституция, с залагания и тн. „Изкореняването“ на насилието над женския пол, което е в основата на „Истанбулската конвенция“ не е наш естествен проблем, отговарящ на злободневните ни нужди. Недостатъчното религиозно образование в българските училища и пренебрегването и е в същността в гръмналия скандал в обществото причинена от опасността, че приемането на конвенцията ще обезличи половата, моралната, етническата, национална и религиозна идентичност на гражданите, като на определящо място в отношенията между половете ще заеме „социалната“ личност. Чл. 30 на конвенцията определя биологичния пол и новото за нас явление „Джендър“. Той е една от многото нови понятия, които навлязоха през последните 30 години в българския език. Английска дума от американската лексика. По първото разяснение „Джендър“ е жена от „социален пол“, от „трети пол“. В този смисъл чуждицата няма значение в българското ежедневие и литература. Разяснението по случая, дойде от научните среди. „Джендър“ е бил името на ритуал по обрязване на женския полов орган в Йемен. Според нашета религия залъгалката „трети пол“, „гей общество“, „гей бракове“, а също “„Мюнхаузенския синдром“ и особено „Джендър“ тематиката са опасни бездънни капани, скрити под „Истанбулската конвенция“. Този тип явление предвещава голяма драма за България, която без това преживява тежка демографска криза, причините за която не трябва да се търси само в насилието върху нежния пол. В обществото ни все още не са зараснали дълбоките душевните рани на тоталитаризмът. Фашизмът и комунизмът от близкото ни минало се предадоха и рухнаха, защото посегнаха на религиозните ни ценности и устои. Бранител на семейните нрави и ценности, изключващи насилието над женския пол в мюсюлманското семейство е вярата в Аллах и произтичащите от него право, морал и предания на пророка Мухаммед (с.а.с). В това отношение да останем верни на повелята на Всевишния, който казва “Не посягайте на жените!“", "date": "2018.01.24", "title": "Главното мюфтийство: Истанбулската конвенция крие рискове за идентичността"}
{"url": "https://www.24chasa.bg/novini/article/6679518", "text": "В навечерието на отбелязването на 20 години от пускането в експлоатация на първия участък от метрото в София, Столична община и „Метрополитен“ организират безплатни музикални и артистични изпълнения, съобщават от пресцентъра на Общината. Първото изпълнение ще бъде днес на терасата на метростанция „Сердика 2“. От 12.00 часа концерт ще изнесе „Дикси Бойс Бенд“. На 28 януари 2018 г. софийското метро отбелязва 20 години от пускането в експлоатация на първия си участък между станциите „Сливница” и „Константин Величков”. На този ден през 1998 г. потегля първото влакче на столичната подземна железница по метро трасе с дължина 6,4 км и 5 станции. Строителството на първите 5 станции започва през 1979 г., когато е направена първата копка на станция „Вардар”. 20 години след историческото първо пътуване на подземно влакче по новопостроената отсечка от 6,4 км от кв. „Люлин” до бул. „Константин Величков” столичната подземна железница има вече изградено трасе от 40 км.", "date": "2018.01.24", "title": "Отбелязваме 20 години от пускането на метрото в София със серия от концерти (Видео)"}
{"url": "https://www.24chasa.bg/novini/article/6679524", "text": "ПГ на „БСП за България“ поиска спиране на гледането на Истанбулската конвенция в Народното събрание и референдум „за“ и „против“ нея. Това каза лидерът на БСП Корнелия Нинова по време на брифинг в Народното събрание, предаде  „Фокус“. Нинова поиска истинска обществена дискусия. Тя добави, че към конвенцията не е приложен допълнителен доклад, който да каже какви закони трябва да се променят тя. Внасяме подписи за провеждане на референдум по Истанбулската конвенция – само народът може да каже своето мнение по създалата се ситуация\", заяви Нинова. Нинова заяви, че необходимите подписи ще бъдат внесени в деловодството на Народното събрание в утрешния ден. Лидерът на БСП заяви, че партията предлага въпросът на референдума да бъде „За“ или против“ сте ратификацията на Истанбулскака конвенция?“. Нинова заяви, че ако управляващите бързат и настояват и тази ратификация бъде направена, то тогава народът няма да може да се произнесе. „Ние продължаваме с внасянето на закони, които изпълняват изискванията на Истанбулската конвенция, що се отнася до насилието над деца. Смятаме, че това е верният път, за да стане реалност борбата срещу това насилие. Ние сме твърдо против него и затова продължаваме да внасяме тези закони“, каза Нинова и припомни, че ПГ на „БСП за България“ вече внесе промени в Наказателния кодекс.", "date": "2018.01.24", "title": "Нинова: Внасяме подписи за провеждане на референдум по Истанбулската конвенция (Обновена)"}
{"url": "https://www.24chasa.bg/novini/article/6679731", "text": "Двама наркодилъри са задържани в Малко Търново след съвместна акция на Криминална полиция към Областната дирекция на МВР  Бургас и местното полицейско управление. Зад решетките са прибрани 43-годишният А.М. и 38-годишният Й.Ш. В обитавания от  43-годишния мъж апартамент в к-с \"Майор Вишняев\" са  намерени и иззети три плика с общо 300 грама марихуана. Образувано е досъдебно производство, материалите са докладвани в Бургаска окръжна прокуратура. Задържаният е криминално проявен, уточниха от полицията. Бързо производство е образувано срещу 38-годишния Й.Ш., у когото са открити около 10 грама канабис. ", "date": "2018.01.24", "title": "Задържаха наркодилъри в Малко Търново с над 300 гр. марихуана"}
{"url": "https://www.24chasa.bg/novini/article/6679776", "text": "Председателят на ПГ на ГЕРБ и председател на Комисията по вътрешна сигурност и обществен ред в Народното събрание Цветан Цветанов проведе работна среща с говорителя по вътрешни работи на парламентарната група на ХДС/ХСС в германския Бундестаг Щефан Майер. Двамата разговаряха в Брюксел за напредъка в работата на Групата за съвместен парламентарен контрол над дейността на Европол от страна на националните парламенти и Европейския парламент. Цветанов и Майер, които от години работят заедно по теми в областта на вътрешните работи и сигурността, разговаряха в рамките на интерпарламентарната конференция по въпросите на Европейската програма за миграция в Брюксел, на която участваха представели на вътрешните комисии от националните парламенти. В рамките на парламентарното измерение на Естонското председателство не беше постигнато съгласие между всички държави как точно да се осъществява този контрол. Въпросът беше оставен за решаване в рамките на Парламентарното измерение на Българското председателство, а следващата среща на Съвместната група за парламентарен контрол, която ще обсъди и процедурните правила за функционирането си, ще се състои на 18-19 март в София. Първоначално девет държави изразиха резерви по предложените процедурни правила за Групата, но част от тях оттеглиха възраженията си в резултат на двустранни преговори. Щефан Майер, който ще бъде един от четиримата депутати в немската делегация към Групата и Цветан Цветанов стигнаха до общия извод, че трябва да се намери баланс, който да позволява на Европейския парламент и националните парламенти да упражняват контрол над Европол, като в същото време не се отнема ресурс от организацията.", "date": "2018.01.24", "title": "Цветанов обсъди с Щефан Майер възможностите за парламентарен контрол над Европол"}
{"url": "https://www.24chasa.bg/novini/article/6679892", "text": "С неуспех ще завърши срещата между Гърция и Македония за т. нар. „спор за името“. Това каза в дневния блок на Радио „Фокус“ историкът проф. Божидар Димитров за срещата между гръцкия и македонския премиер Алексис Ципрас и Зоран Заев в опит за решаването на спора. Според историка, ако името на Македония съдържа географско определение, гръцкият народ в своето мнозинство няма да го приеме. По думите на проф. Божидар Димитров масовите протести в Солун и други гръцки центрове изразяват категоричната позиция на гражданите, за което заслужават уважение и респект. Той добави, че България също през годините е застъпвала подобна на гръцката позиция. „Още президентът Първанов протестира, а мисля, че след това и Бойко Борисов. Този път ние няма да се съгласим с географско определение, в смисъл Северна или Южна, тъй като ние имаме част от Македония. Това е повод за териториални претенции в бъдеще. Зоран Заев няма да ги прояви, но може би ще го направи някой друг след него. Затова не трябва да се създават ситуации, които в близкото бъдеще могат да предизвикват ерозии в националната сигурност“, коментира той. Проф. Божидар Димитров допълни, че ще е необходим евентуален референдум в Македония за самото име. „Македония“ е име на гръцка държава и гръцки народ, безследно изчезнали през 2 в. пр. Хр., но това днешните македонци не го знаят“, добави историкът.", "date": "2018.01.24", "title": "Божидар Димитров: Срещата между Гърция и Македония за името ще завърши с неуспех"}
{"url": "https://www.24chasa.bg/novini/article/6679684", "text": "“24 часа” от месец работи върху проекта TREND Y, за да започнете да опитвате и живота, разказван от родени след 1989 г. Те са от поколението Y или Echo Boomers, което е демографска група от хората, появили се на бял свят между 1980 и 2000 г. Съвсем скоро обаче тези млади жени и мъже ще станат 40% от работещите. Едни от най-точните описания на поколението Y дава докторът по икономика Явор Янкулов от сайта e-training,bg, за който те са твърде различни, за да бъдат описани с една дума. И все пак са: - Отворени - във всякакъв смисъл. Израснали с интернет и свят без граници - Оценяват всичко и подлагат на критика - Силата на авторитета не им е достатъчна - искат факти и доказателства, доказателства - Прекарали 12-15 години в една “образователно-информационна среда” - училище и университет. Знаят много за много неща, но почти нищо конкретно - Силно прагматични. Знаят какво не искат да работят и за каква заплата ще работят - Търсят етичен, социално отговорен и толерантен работодател - Имат дългосрочни цели и ценят свободата си Младите жени и мъже, чиито имена ще прочетете по-долу, са репортери в “24 часа”. Всички са родени след 1989 г. От следващата сряда - те ще ви дават да опитвате живота, разказван от тях самите. Търсете TREND Y - не просто нов вкус, различен, различен...  е родена през 1996 г. в Кресна. Студентка е трети курс във Факултета по журналистика и масова комуникация към Софийския университет.   е на 25 г. и е завършила в University of Greenwich във Великобритания със специалност “Маркетинг и реклама”. Има и магистърска степен “Различия в медиите” от University of Westminster.   е родена през 1994 г. в Пловдив. Завършила е Публицистика и комуникации в Централния виенски университет.   е роден през 1988 г. в Пазарджик. Завършил е българска филология в Пловдивския университет и връзки с обществеността в Нов български университет.   е родена през 1993 г. в Силистра. Учи Връзки с обществеността във Факултета по журналистика и масова комуникация в Софийския университет.   е родена през 1991 г. в Разград. Завършила е \"Медии и обществени комуникации\" в УНСС. Следва магистратура по \"Организационна и социална психология\".   е родена през 1996 г. в София. Все още учи “Медии и журналистика” в УНСС.    е родена през 1992 г. в Ловеч. Завършила е \"Славянска филология с полски език\" в Софийски университет. Специализира в Ягелонския университет в Краков, Полша, както и украинска филология в Лвовския национален университет.   е роден през 1990 г. в София. Завършил е \"Журналистика\" в Нов български университет.   е родена през 1990 г. в Петрич. Завършила е Факултета по журналистика и масова комуникация на Софийския университет, където в момента е докторант по онлайн журналистика.   е родена през 1995 г. в Бургас. В момента е четвърти курс Българска филология в Софийския университет.   е роден през 1992 г. Завършил е журналистика в УНСС, а през 2016 г. и магистратура по продуцентство и културни индустрии. ", "date": "2018.01.24", "title": "TrendY: Животът, разказван от родени след 1989 г."}
{"url": "https://www.24chasa.bg/novini/article/6679915", "text": "За ускорено присъединяване на България към еврозоната призоваха работодатели и синдикати. В общо становище на Икономическия и социален съвет категорично бе заявено, че в момента степента на сближаване на българската икономика със страните от еврозоната е на нивото на Латвия, когато е въвела еврото, предава  Увеличаването на цените при въвеждането на еврото няма да е шоково. Никакво сътресение. Няма никакво притеснение, че някакви скокове стигат до небесата. В същото време потвърждавам всъщност, че да, сигурно кафето няма да струва 60 стотинки. Ще струва сигурно едно евро, категоричен е лидерът на КНСБ Пламен Димитров: Влизането в чакалнята за еврозоната и след това във валутния съюз ще ускори икономиката и ще повиши доходите, допълни Димитър Бранков от Стопанската камара.  Простичък пример. Ако вашата ипотека в момента е 3, 4, 5, процента и с годишните разходи отива нагоре, то в държавите-членки на еврозоната ипотечните кредити са на нива един и половина, максимум 2 процента, каза още той. С влизането в еврозоната надзорът над българските банки ще бъде по-добър, смятат още експертите.", "date": "2018.01.24", "title": "КНСБ: Увеличаването на цените при въвеждането на еврото няма да е шоково"}
{"url": "https://www.24chasa.bg/novini/article/6679924", "text": "ЕС удари американския гигант в производството на чипове \"Qualcomm\" с антитръстова глоба от 997 милиона евро. \"Qualcomm\" са платили на \"Apple\" да използва изключително техните чипове в телефони и таблети, предаде БГНЕС. Комисарят по конкуренцията на ЕС Маргрет Вестагер заяви, че с постигането на споразумение с \"Apple\" през 2011 г. \"Qualcomm\" \"е злоупотребил с господството си на пазара\", несправедливо изключвайки конкурентни производители на чипове като \"Intel\", оставяйки потребителите без избор. Глобата е последният удар, нанесен от ЕС срещу технологичните гиганти в САЩ, както и нов удар за \"Qualcomm\", водещ световен доставчик на чипове за смартфони, след друга антитръстова глоба от 800 млн. долара, наложена миналата година от тайванските власти. \"Qualcomm\" утвърди позицията си, като незаконно изключи от пазара конкурентите за повече от пет години\", заяви Вестагер на пресконференция. \"Между 2011 г. и 2016 г. \"Qualcomm\" плати милиарди щатски долари на ключовия клиент \"Apple\", а плащането беше, за да попречи на \"Apple\" да купува от конкуренти\", каза Вестагер. \"Това означава, че никой конкурент не би могъл ефективно да играе срещу \"Qualcomm\" на този пазар, независимо колко добри са техните продукти.\" Сделката включва комплекти от електронни компоненти в интегрална схема, които позволяват на смартфони да изпращат и получават гласови повиквания и данни по мобилни мрежи, за използване при видео разговори и използване на интернет. Датският комисар заяви, че \"Qualcomm\" е \"ограничил потребителите и другите компании от по-голям избор и иновации\". Вестагер заяви, че продължилото две години и половина разследване на ЕС е разкрило вътрешни документи на \"Apple\", показващи, че от тази компания на няколко пъти \"сериозно са се замисляли да се прехвърлят\" на конкурента на \"Qualcomm\" - \"Intel\". Понастоящем \"Qualcomm\" и \"Apple\" са вплетени в сериозен съдебен спор за патенти и възнаграждения. Производителят на \"iPhone\" заведе съдебно дело в САЩ през януари 2017 г., обвинявайки \"Qualcomm\" в злоупотреба с пазарната си мощ за някои мобилни електронни компоненти в интегрална схема, за да поиска несправедливи възнаграждения.", "date": "2018.01.24", "title": "ЕС глобява с 997 млн. евро американска компания"}
{"url": "https://www.24chasa.bg/novini/article/6679988", "text": "Чрез своята операция в Северозападна Сирия, Турция иска да възстанови справедливостта, а не да заграби територия, заяви президентът на страната Реджеп Таийп Ердоган в сряда, предава Anadolu Agency. В изказването си пред местни чиновници в президентския комплекс, Ердоган заяви, че операцията в сирийския район Африн, край турските граници, цели турските Въоръжени сили, подкрепяни от бойците от Свободната сирийска армия (ССА), да поеме контрол над района, предава \"Фокус\".  „Нашата цел е възстановяването на справедливостта, а не заграбването на територия“, подчерта Ердоган. Турция, първо ще унищожи терористите, а след края на операция „Маслинова клонка“, ще може да върне 3,5 милиона сирийски бежанци обратно в техните домове, добави той. В отговор на твърденията на „Сирийските демократични сили“ от по-рано в сряда, че в района на Африн няма терористи от „Ислямска държава“, за което Агенция „Фокус“ вече информира, турският президент заяви, че сирийските кюрдски „Отряди за народна самоотбрана“ и „Демократическия съюз“ са освободили всички затворници от екстремистката организация, при условие да се сражават с турската армия и ССА. „Всички тези терористични организации са едни и същи... Това са терористични групи, преследващи една и съща цел в един и същ сценарий, но с различни роли“. Освен това, Ердоган нападна тези, които грешно описват операцията като нападение „срещу кюрдските братя, докато е ясно, че операцията е насочена срещу няколко терористични организации“. Турският държавен глава припомни, че подобни обвинения са се чували и по време на предходната турска операция „Щита на Ефрат“. „Турция неутрализира повече от 3 хиляди бойци от „Ислямска държава“ и стотици сирийски кюрдски терористи по време на операция Щита на Ефрат“, подчерта Ердоган, добавяйки, че Турция е помогнала на стотици хиляди сирийци да се върнат по своите домове. „Чудя се, защо тези, които нападат Сирия не забелязват това?“, попита турският президент. Накрая, Ердоган предупреди, че операция „Маслинова клонка“ ще продължи до смъртта и на последния терорист.", "date": "2018.01.24", "title": "Ердоган: Турция иска да възстанови справедливостта, а не да заграби територия"}
{"url": "https://www.24chasa.bg/novini/article/6679996", "text": "Софийска районна прокуратура внесе обвинителен акт за блудство спрямо 14 годишно дете – дъщеря на извършителя, съобщиха от пресцентъра на Прокуратурата на Р България. Пострадалата С. - на 14 години, живеела в София, в къща, заедно с майка си А., биологичния си баща - Радослав В. и брат си. Същите обитавали първия етаж на къщата, състоящ се от кухня, баня и две стаи, обособени като спални. На 3 април 2017 г., около 22.00 часа, А. легнала да спи заедно със сина си в една от спалните. Около 23.00 часа пострадалата също легнала при тях – на дивана в същото помещение. След около 15 минути В. влязъл в стаята, и докато пострадалата С. била заспала, започнал да извършва блудствени действия спрямо нея. С. се събудила, извикала на висока глас към майка си, след което обвиняемият напуснал спалнята. Около 23.30 часа, В. отново влязъл при дъщеря си, продължавайки да извършва действия на удовлетворяване половото си желание спрямо С. След последвали от страна на С. викове, между майка й и В. възникнал скандал, в хода на който обвиняемият ударил А., а С. напуснала жилището, отправяйки се към сградата на 02 РУ СДВР. Там тя разказала за случилото се и още същата нощ двете с майка й били настанени в кризисен център в гр. София. В. бил задържан, а по случая било образувано досъдебно производство. Разследването е приключено под ръководството и надзора на Софийска районна прокуратура, като на 24 януари 2018 г. е внесен обвинителен акт срещу А. за извършено от него престъпление по чл. 150, ал. 1 НК (блудство). Предвид високата обществена опасност на деянието и дееца, на В. е определена мярка за неотклонение „задържане под стража“. Предстои делото да бъде насрочено за разглеждане в Софийски районен съд.", "date": "2018.01.24", "title": "Съдят мъж за блудство спрямо 14-годишната му дъщеря"}
{"url": "https://www.24chasa.bg/novini/article/6680007", "text": "Турските въоръжени сили са поразили 214 цели в района на сирийския град Африн през първите пет дни на операцията \"Маслинова клонка\", заяви днес турският премиер Бинали Йълдъръм, цитиран от ТАСС и БТА. Операцията продължава по план. Досега са били унищожени 214 цели в Африн, посочи Йълдъръм. Той за пореден път подчерта, че целта на операцията в Африн е \"осигуряването на териториалната цялост на Сирия\". По-рано днес турският президент Реджеп Тайип Ердоган съобщи, че при офанзивата в Северна Сирия са били убити 268 терористи и са загинали общо осем души от редиците на турските военни и Свободната сирийска армия. Агенция Ройтерс цитира Сирийския център за човешки права, който съобщи днес, че десетки военни и бойци са били убити при офанзивата на турската армия в Африн, предприета в събота. Сирийският център за човешки права посочи, че при обстрел от турската артилерия и въздушни удари са били убити 28 цивилни. Ръководителят на центъра Рами Абдулрахман посочи, че 48 сирийски бойци, подкрепяни от Турция, са били убити. Броят на убитите бойци от сирийските кюрдски Сили за защита на народа е 42-ма души, каза Абдулрахман. Агенция ТАСС информира, че кюрдски бойци днес са парирали атаки на Свободната сирийска армия, подкрепяна от турските войски, край Раджу (в района на Африн). Според информация на кюрдската агенция Фърат бойците на Сирийските демократични сили са убили 37 войници и бойци.", "date": "2018.01.24", "title": "Йълдъръм: Турските военни са поразили 214 цели в Африн"}
{"url": "https://www.24chasa.bg/novini/article/6680037", "text": "Парламентарната комисия по младежта и спорта току-що отхвърли Истанбулската конвенция с 9:10 гласа. Везните наклони депутатът Георги Марков - единствения \"против\" от ГЕРБ. С неговия плюс гласовете на \"Обединени патриоти\" и БСП пратеният от Министерски съвет документ падна. В момента конвенцията се гледа и в останалите 5 комисии, през които трябва да мине. \"Конвенция от 1970 г. на Международната организация по труда приехме днес. 48 г., от които 9 управлява ГЕРБ, можа да чака, Истанбулската конвенция - не\", подчерта Емил Димитров-Ревизоро от \"Обединени патриоти\" на заседанието на правната. Да се отложи, предложи с конкретно юридически аргументи и Пенчо Милков от БСП. ГЕРБ обаче се възпротиви на това. Според запознати от най-голямата партия са амбицирани Истанбулската конвенция да бъде приета от пленарната зала още след седмица - в сряда.", "date": "2018.01.24", "title": "Първо \"не\" на Истанбулската конвенция в парламента!"}
{"url": "https://www.24chasa.bg/novini/article/6680059", "text": "Председателят на Европейската комисия Жан-Клод Юнкер отмени участието си в Световния икономически форум в Давос поради заболяване, съобщи днес говорителят на комисията Маргаритис Схинас, цитиран от ТАСС и БТА.  \"Председателят Юнкер има стомашен грип и затова не може да отиде в Давос\", каза той пред журналисти в Брюксел. Тази година по настояване на Юнкер Еврокомисията съкрати участието си на форума в Давос и там ще пристигнат само 6 еврокомисари. Миналата година в Давос отидоха 12 комисари.", "date": "2018.01.24", "title": "Юнкер отмени участието си на форума в Давос заради грип"}
{"url": "https://www.24chasa.bg/novini/article/6680068", "text": "Един от осъдените за мокри поръчки по делото \"Килърите\" търсил 70 хил. евро от затвора за отмъщение на хора, свързани с мегапроцеса. Това разкри зам. главният прокурор Ася Петрова, без да споменава името му, въпреки че знае кой е. Петрова бе наблюдаващ прокурор по делото, което на 1 декември м.г. завърши с три доживотни присъди на Петър Стоянов-Сумиста, Георги Вълев и Васил Костов-Кеца. \"Това, което знам, ми е споделено от 1 лице, чиито имена ще запазя в тайна. Информацията ми е от преди месец\", добави Петрова. Тя уточни, че не знае дали тези пари са били търсени за нейното ликвидиране.  Преди дни журналистка каза в тв ефир, че Килърите готвили покушения срещу бившия шеф на звеното \"Контратерор\" на ГДБОП Валентин Цоновски, Петрова и свидетелите, като един от тях е Боян Джамалов. Петрова каза, че такива сигнали има, но от преди години. \"Знам за 2 сигнала по отношение на Валентин Цоновски, свързани с живота му, включително с поръчване на убийството му. Мисля, че тези сигнали са в службите, те трябва да работят по тях\", добави прокурорката.", "date": "2018.01.24", "title": "Ася Петрова: Един от осъдените по \"Килърите\" търсил 70 хил. евро за отмъщение"}
{"url": "https://www.24chasa.bg/novini/article/6680445", "text": "Петима мъже от Луково, помогнали на полицията за разкриването на шесторното убийство в Нови Искър получиха поздравителни адреси от главния секретар на МВР Младен Маринов, съобщиха от пресцентъра на МВР. Наградените са Бисер Занков, Цветан Цветков, Валери Димитров, Димитър Цветков и Александър Кръстев.", "date": "2018.01.24", "title": "МВР благодари на 5-има, помогнали за разкриването на убийствата в Нови Искър"}
{"url": "https://www.24chasa.bg/novini/article/6680446", "text": "Китайка на 74 години изминава всеки ден 24 км, за да води на училище внука си, който е болен от церебрална парализа, съобщи Нюзру, цитиран от БТА. Шъ Юин съпровожда осем пъти дневно внука си, който се придвижва само в инвалидна количка. Той е на девет години. Въпреки заболяването си, е много умен, има отлична памет и е добър по математика. \"Докато мога да бутам количката, ще го правя\" - каза Шъ Юин. Родителите на детето са разведени от пет години. Бащата на детето работи в друг град, а майката се е омъжила повторно и има ново семейство. Така момчето е останало на грижите на бабата, която живее в селскостопанския район Гуанси. Тя го води пеша на училище от четири години. Дядо му е прекалено възрастен и болен, за да й помага. ", "date": "2018.01.24", "title": "Пенсионерка изминава всеки ден 24 км, за да води болния си внук на училище"}
{"url": "https://www.24chasa.bg/novini/article/6680454", "text": "\"Уважаеми съграждани, всеки ден новини, но днес една новина направо ме сащиса. Корнелия Нинова иска референдум! Референдум за Истанбулската конвенция. Откога бе, како? Откога приемаш референдума за някаква форма на демокрация? Ами, нали един референдум с гласували 3 милиона и половина българи за тебе не съществува? Според теб Такъв референдум няма, защото не ти изнася. Но понеже искаш да трупаш точки с народна любов, референдум за Истанбулската конвенция може да има. Много избирателно, бе!\" Това написа във фейсбук страницата си Слави Трифонов, след като по-рано днес Корнелия Нинова поиска спиране на гледането на Истанбулската конвенция в Народното събрание и референдум \"за\" и \"против\" нея. \"Уважаеми български политици. Не, това не трябваше да го казвам. Български политици, колкото и емоционално да звучи и колкото и да се напрягате - всъщност вие будите само съжаление и отвращение\", завърши Трифонов.", "date": "2018.01.24", "title": "Слави към Корнелия Нинова: Откога бе, како?"}
{"url": "https://www.24chasa.bg/novini/article/6680494", "text": "“Не можем да върнем всички сънародници у нас, но можем да работим успешно за съхранение на българското самосъзнание, за завръщането на българското у тях, да върнем децата им.” Това заяви вицепрезидентът Илияна Йотова, която в отчета за първата година от мандата си акцентира на работата с българите зад граница. Българските общности могат да бъдат чудесно лоби на България и недоумявам защо са изключени изцяло от темата за българското председателство, допълни вицепрезидентката. До края на февруари тя ще представи платформата “България е моята родина”, която ще е създадена специално за българите по света. Йотова разказа, че по време на обиколките си из страната срещнала една разделена България и един обезверен народ заради липсата на справедливост. Но срещнала и очакване и надежда, че президентът може да бъде гарант и е гарант за техните права. Хората очакват да бъдем техни говорители, очакват промяна, заяви тя. Йотова отчете, че Комисията по помилване е разгледала 577 молби, но има издадени само 7 указа. За първи път има електронен регистър на помилванията. От началото на този мандат са дадени български документи на 3380 човека, най-много били македонците.", "date": "2018.01.24", "title": "Йотова: Трябва да работим със сънародниците ни зад граница, за да съхранят те българското си самосъзнание"}
{"url": "https://www.24chasa.bg/novini/article/6680544", "text": "Учените ще могат да определят кой ще стане рок звезда, изследвайки активността на мозъка му чрез скенери, пише в. \"Дейли мейл\". Изданието цитира изследване на датски специалисти от университета в Орхус. Те използвали функционална магнитно-резонансна томография, за да определят музикалните наклонности на човека. Сканирането показало, че при слушане на композиции, в главния мозък на музикантите започват да се активират определени области на дясното полукълбо. Именно те отговарят за музикалността на индивида, предава БТА.  Чувствителността и активността на мозъчните дялове при прослушването на различни композиции не са едни и същи за обикновените хора и за музикантите. С помощта на невронните мрежи и на показателите на активността на мозъка, учените създали специален виртуален модел, който могъл да отсее истински музикално надарените люде. Предишни изследвания установиха, че активността на главния мозък е пряко свързана с умствените способности на индивида и със способността му бързо да се обучава. Специалисти от Харвардския университет заявиха, че с помощта на сканирането на мозъка, истинските гении могат да бъдат разпознати още от детството им.", "date": "2018.01.24", "title": "Датски учени: Скенер ще предрича \nкой ще стане рок звезда"}
{"url": "https://www.24chasa.bg/novini/article/6680573", "text": "Руският външен министър Сергей Лавров и американският му колега Рекс Тилърсън обсъдиха в телефонен разговор положението на Корейския полуостров и войната в Северна Сирия, съобщи руското външно ведомство, цитирано от Ройтерс. Двамата министри изразиха съгласие, че Северна Корея трябва да се придържа стриктно към исканията на Съвета за сигурност на ООН, отбеляза в изявление министерството, предава БТА. Лавров е обсъдил с държавния секретар на САЩ хода на операциите в Северна Сирия и подготовката на Конгреса на сирийския национален диалог в Сочи. Той предупредил също, че трябва да се избегне ескалация на напрежението на Корейския полуостров, посочва ТАСС.", "date": "2018.01.24", "title": "Лавров и Тилърсън единодушни, че Северна Корея трябва да спазва исканията на ООН"}
{"url": "https://www.24chasa.bg/novini/article/6680582", "text": "Започна срещата между македонския премиер Зоран Заев и неговия гръцки колега Алексис Ципрас в Давос, на която двамата ще обсъдят т.нар. спор за името между двете страни, предава македонската информационна агенция Макфакс, цитирана от Фокус. В разговорите ще участват също така външните министри на Македония и Гърция, съответно Никола Димитров и Никос Кодзиас. Двамата ще решат впоследствие дали да дадат обща пресконференция след края на срещата.", "date": "2018.01.24", "title": "Започна срещата между Зоран Заев и Алексис Ципрас в Давос"}
{"url": "https://www.24chasa.bg/novini/article/6680597", "text": "Гръцкият премиер Алексис Ципрас заяви днес пред европейските си партньори, че те не винаги схващат предизвикателствата на това да живееш с \"агресивен\" съсед като Турция, предаде Ройтерс, цитирана от БТА. Говорейки на Световния икономически форум в Давос на панел за стабилизирането на Средиземноморието и миграционната криза, Ципрас каза, че е поел властта /2015 г./ в много трудно време за Гърция, която трябвало да се бори не само с най-дълбоката си дългова криза и с миграционната криза, но и с \"агресивен съсед, понякога непредвидим в агресивните си военни маневри в Егейско море\". Ципрас определи споразумението между Европейския съюз и Турция за мигрантите от март 2016 г. като \"трудно, но необходимо\". Той каза, че за Гърция е важно това споразумение да се спазва, да не се нарушава международното право и да не се застрашават нейните национални интереси. \"В същото време трябва да вземем решение какво да правим с агресивното поведение на Турция\", каза той в отговор на забележка, че Турция може да промени по всяко време мнението си за споразумението за мигрантите.", "date": "2018.01.24", "title": "Алексис Ципрас: Турция е агресивен съсед"}
