{"url": "https://www.24chasa.bg/novini/article/6824921", "text": "Всяка държава в ЕС да извършва минимален брой технически прегледи на новорегистрираните на нейна територия автомобили. Това предвижда нов регламент за одобряване на автомобили, приет от Европарламента в четвъртък. Засиленият контрол трябва да бъде въведен още на ниво типово одобрение. Преминават го всички нови модели коли, за да се удостовери, че автомобилът отговаря на всички изисквания, преди да стане достъпен на пазара. Впоследствие всяка държава от ЕС ще бъде задължена периодично да подлага на задълбочен преглед определен брой автомобили, избирани на случаен принцип. Новите правила влизат в сила от 1 септември 2020 г., ако бъдат одобрени от Съвета на ЕС. Еврокомисията си запазва правото да извършва прегледи и проверки. Тя ще може да изисква от производителя изтегляне от пазара на коли, ако не отговарят на изискванията. “Блумбърг” посочва, че дори страна членка ще може да поиска изтегляне на коли, одобрени от друга страна членка. Комисията ще може и да налага административни глоби на производители в размер до 30 000 евро за всеки автомобил, който не отговаря на изискванията. С тези пари собствениците на коли ще бъдат обезщетявани, ако им се наложи да правят поправки, които в даден момент водят до изтегляне. На държавно ниво проверен трябва да е например поне един на всеки 40 000 автомобила, регистрирани през предишната година. Поне 20% от тези прегледи трябва да са свързани с емисиите. При избор на проверяваните МПС-та ще се вземат предвид фактори като въвеждане на нови технологии или случаи на дефекти в миналото. Идеята за засилване на контрола върху системата за одобрение на автомобили в ЕС бе подкрепена от 547 евродепутати, а 83 бяха против. Причина за мерките на ЕС е скандалът през 2015 г., известен като “Дизелгейт”. “Фолксваген” бе монтирал на автомобилите си устройство за измама с емисии, което означава, че милиони автомобили на пътя са далеч по-замърсяващи от посочените. ЕС иска да се увери, че това няма да се случи отново.", "date": "2018.04.19", "title": "ЕП: Всяка членка да проверява поне 20% от колите за емисии"}
{"url": "https://www.24chasa.bg/novini/article/6824815", "text": "Туроператорите няма да имат право да увеличават цената на пакети, ако не е разписана предварително такава клауза в договора. Това предвиждат окончателно приети промени в Закона за туризма. Срокът за уведомяване на пътниците при повишаване на цената е минимум 20 дни преди пътуване. За нарушение ще се налага глоба от 500 до 3000 лв. Измененията позволяват и прехвърляне на договор за пътуване от едно лице на друго след предизвестие на организатора в 7-дневен срок преди началото му. 500 000 лв. е минималната задължителна застраховка за туроператор, който предоставя пакети с включен чартърен полет. Предвижда се възможност за проверки от Министерството на туризма на лица, които извършват услуги, а при установените нарушения и за налагане на наказания. Ще се изпращат протоколи и до Комисията за защита на потребителите. Намалява се административната тежест, като отпадат 19 вида документи, които досега са били изисквани на хартиен носител. С промените Министерството на туризма става централно звено за контакт с останалите държави от ЕС във връзка с предоставянето на туристически услуги.", "date": "2018.04.19", "title": "Забраниха на туроператори да вдигат цени"}
{"url": "https://www.24chasa.bg/novini/article/6825018", "text": "Лекарят Майкъл Шуленбърг, който бе обвинен, че незаконно предписал опиоидни болкоуспокоителни на поп певеца Принс преди смъртта му, се споразумя с американското правителство да плати 30 000 долара глоба, оповести министерството на правосъдието на САЩ, цитирано от ДПА. Петдесет и седем годишният Принс бе намерен мъртъв, след като приел свръхдоза фентанил в имението си Пейзли парк близо до Минеаполис, Минесота, в края на април 2016 г., предава БТА. В САЩ лекарството фентанил е достъпно само с рецепта, но то често се продава незаконно и с него се злоупотребява от пристрастени към болкоуспоителните. Предишния ден певецът бил лекуван за симптоми на отказване от опиоидите и било планирано на следващия ден да се срещне с лекар, специализирал се в пристрастяването към опиоиди.", "date": "2018.04.19", "title": "Обвинен за смъртта на Принс лекар ще плати\n30 000 долара глоба"}
{"url": "https://www.24chasa.bg/novini/article/6825008", "text": "С изключително остър тон и заплахи за съд завърши вчерашният Консултативен съвет по национална сигурност, свикан от президента Румен Радев. Съветът трябваше да обедини позициите на правителството, президента и парламента за заплахите за националната сигурност на България заради войната в Сирия и конфликтите на Балканите. Обща позиция бе обявена, но минути след като президентът Радев я изчете, председателят на ПГ на ГЕРБ Цветан Цветанов го обвини, че е и иска излизане на България от НАТО и ЕС. Все пак накрая Радев приел възраженията на Цветанов, премиера Бойко Борисов, външната министърка Екатерина Захариева и лидера на ДПС Мустафа Карадайъ. “Много бих искал президентската институция да представи становището, по което дискутирахме. Ако ви бъде представена черновата, ще видите, че сме прави в изводите, които сме правили чисто политически, и предположенията, които могат да бъдат направени. Ако бяхме приели предложенията на президента и неговия екип, трябваше просто да излезем и да кажем пред вас, че започваме стъпки за излизане от НАТО и ЕС. Хубаво е, че имаше разум и спонтанност от външния министър, и мен и други колеги. Изключителна подкрепа на евроатлантическата ориентация изразиха от ДПС”, заяви Цветанов на излизане. на предложената от президентството позиция на КСНС, обясни Цветанов. “В тези думи имаше тревожност и непоследователност в заявените години наред позиции, откакто България е член на НАТО и ЕС. Ние искаме България да остане в ЕС, да бъдем в НАТО и да си гарантираме националния интерес и защитата на България. Въведението, предложено от президента Радев, означаваше започване на излизане от ЕС. Не буквално, но с подобни изводи”, заяви още Цветан Цветанов. Той критикува и лидера на “Атака” Волен Сидеров, който не присъства на КСНС, защото е в анексирания от Русия полуостров Крим. Определи го като несериозно. от ЕС и НАТО. В никакъв случай, категорична бе обаче соцлидерката Корнелия Нинова. Това не е чернова, винаги президентът дава проект за декларация от дискусията, обясни тя. И разказа, че в началото бил направен много подробен анализ за ситуацията в света и региона. Беше много дълго, затова го съкратихме - да си спестим разказвателния характер на декларацията, обясни още Нинова. Това е лично мнение на Цветанов, настоя тя. Описа разговора като съвсем спокоен, била изненадана от говоренето на шефа на ПГ на ГЕРБ. От поведението на премиера Бойко Борисов и на външния министър Екатерина Захариева не останала с впечатление, че не споделят тезата на Цветанов за някакви искания в президентския документ за излизане от НАТО. Нинова отправи заплаха за съд към Цветанов. Тя разказа, че по време на заседанието Цветанов си “позволи отново да отправи обвинения като тези от трибуната”. Внушението за разделение между европейски и антиевропейски партии е лъжа и манипулация и не го приемаме, категорична бе Нинова. “За внушението му, че БСП или президентската институция работят за чужди интереси, му казах: защото това е престъпление и ще си носи отговорност. Внушението му минава всякакви граници и за подобни клевети се носи отговорност”, предупредила Нинова Цветанов. В крайна сметка след близо 5 часа заседание политическите лидери и ресорните министри и шефове на служби заключиха, че Четири са били представените на заседанието доклади. Вицепремиерът Екатерина Захариева запознала участниците в съвета с външната среда за сигурност и рисковете за България. “Противопоставянето между държавите в региона и конфликтите в Близкия изток и Украйна като източници на заплаха за националната ни сигурност” била темата, по която докладвал шефът на разузнаването Драгомир Димитров. А началникът на “Военна информация” Светослав Даскалов говорил за модернизация на въоръжените сили на съседните страни. Вицепремиерът и военен министър Красимир Каракачанов докладва за актуалното състояние на армията и “необходимите мерки във връзка с новите предизвикателства”.  Правителството се ангажира да актуализира средносрочната бюджетна прогноза за периода 2019-2021 г. с цел повишаване на разходите за отбрана до 2024 г. на 2% от БВП в срок до октомври 2018 г. До юли пък се очаква ускоряване на проектите за модернизация на армията. Това са две от 5-те мерки, записани в решението на КСНС при президента. Румен Радев обясни, че в хода на дискусиите е било установено разминаване между Средносрочната бюджетна прогноза за периода 2019-2021 г., приета от правителството в сряда, и Националния план за повишаване на разходите за отбрана на 2% от БВП до 2024 г. Затова била гласувана специална точка за промяна на бюджетната прогноза. “Ако това не стане, продължаваме да излагаме на риск и без това тревожната тенденция за отлив от въоръжените сили, недокомплект, невъзможност за поддържане на техниката и водене на нормална бойна подготовка”, обясни президентът. Разминаването води до това, че само през 2019 г. на военните няма да им достигат 100 млн. лв., стана ясно от думите на военния министър Красимир Каракачанов и лидера на “Воля” Веселин Марешки. До септември правителството трябва да преразгледа плановете на МО за преодоляване на недостига на личен състав и набелязване на конкретни мерки за пресичане на отлива от въоръжените сили, както и разработването на финансово осигурен план за ремонт на старата техника. В момента армията може да изпълнява задълженията си по отбраната на страната ограничено, заяви президентът Радев. Той критикува управляващите, че са забавили модернизацията и влагат пари в морално остаряла техника. Министър Каракачанов обаче обясни, че няма как старите МиГ-29 да не бъдат ремонтирани. Цветан Цветанов, лидер на депутатите от ГЕРБ, пък припомни анкетната комисия за изтребителите, която установила пропуски при решението, взето от служебното правителство на Румен Радев. Соцлидерката Корнелия Нинова напомни позицията на БСП против увеличаването на разходите за отбрана рязко до 2% от БВП.", "date": "2018.04.19", "title": "Война ГЕРБ срещу БСП и Радев на съвета, Нинова плаши със съд (Обзор)"}
{"url": "https://www.24chasa.bg/novini/article/6825034", "text": "Сирийският режим остава способен да извършва ограничени атаки с химическо оръжие, след като Съединените щати, Великобритания и Франция нанесоха през уикенда удари по обекти, свързани с неговата предполагаема химическа програма, заяви днес високопоставен представител на американското министерство на отбраната, цитиран от световните агенции. \"Те запазват остатъчен капацитет. Той вероятно е разпръснат в цялата страна, на различни места\", каза на пресконференция генерал-лейтенант Кенет Маккензи. На същата пресконференция, говорителката на Пентагона Дейна Уайт заяви, че няма индикации сирийският режим да планира нова химическа атака. Западните удари бяха успешни, допълни тя. На снимки, публикувани от Пентагона, трите сирийски обекта, станали мишени на западната операция, са напълно разрушени, предава БТА. САЩ са уверени, макар и не 100 процента сигурни, че и на трите места е имало химически агенти, сред които вероятно хлор и зарин, каза Маккензи. Ударите бяха нанесени на 14 април рано сутринта в отговор на предполагаемата химическа атака срещу контролирания по онова време от сирийски бунтовници град Дума, край столицата Дамаск, при която се твърди, че са били убити най-малко 40 души. Инспекторите от Организацията за забрана на химическите оръжия все още не могат да отидат на място, за да разследват. \"Не сме се стремили да променим стратегическото равновесие в сирийския конфликт с тези удари. Целта ни бе да дадем урок: лошо е да бъдат обгазявани жени и деца\", заяви генерал Маккензи.", "date": "2018.04.19", "title": "Пентагонът: Сирийският режим запазва ограничен капацитет за химическа атака"}
{"url": "https://www.24chasa.bg/novini/article/6824958", "text": "Всяко новоиздадено решение на ТЕЛК да се проверява от нова Национална комисия към Националния осигурителен институт. Това се споразумяха организации на хора с увреждания на среща с вицепремиера Красимир Каракачанов, зам.-министъра на социалната политика Султанка Петрова и шефа на НОИ Ивайло Иванов. До няколко седмици законодателните поправки ще бъдат предложени на депутатите. контролират работата на лекарските комисии, но се вижда, че от това няма ефективност и липсва контрол, каза Петрова. Сега проверките се извършват предимно по документи. НОИ и министерството на труда са залети от сигнали за фалшиви ТЕЛК-ове. Те ще бъдат прегледани от новото звено. То ще трябва да следи и детския ТЕЛК, което сега не се проверява от никого. “Тези комисии ще имат сключени и ако експертите имат съмнение по документите, могат да поискат нови изследвания в съответните здравни заведения”, обясни още Петрова. Лекарите, които злоупотребяват и допускат издаване на фалшиви документи, да носят наказателна отговорност. А лице, за което се установи, че няма увреждане, а се възползва от системата години наред, ще бъде принудено да възстанови цялата натрупана сума. “Обединихме се около тезата, че трябва да се модернизира цялата система”, каза Каракачанов. Хвърчащите удостоверения на ТЕЛК, които сега се издават на лист хартия, трябва да се въведат в електронно досие, в електронна здравна и в специална социална карта. Отделно трябва да се направи за да може системата да бъде проверявана във всеки един момент, допълни Каракачанов. Усилията на правителството ще бъдат насочени в две посоки - за нова справедлива система, а от друга страна, завишаване на контрола чрез по-сериозни санкции към длъжностните лица, които издават фалшиви документи. Вицепремиерът подчерта, че в момента никой не може да каже какъв е процентът на фалшивите експертизи. Обединени сме, че срещу злоупотребите трябва да има контрол и съответно наказания, обобщи Адриана Стоименова от Националния съвет за интеграция на хората с увреждания. Но отново подчерта, че най-важното е да има нова комплексна и индивидуална оценка на болните.", "date": "2018.04.19", "title": "Шапка на ТЕЛК – нова комисия ще следи решенията (Обзор)"}
{"url": "https://www.24chasa.bg/novini/article/6824998", "text": "На територията на доскорошния бунтовнически анклав в Сирия Източна Гута, където в началото на месеца беше извършено предполагаемо нападение с химическо оръжие, бяха открити произведени в Германия хлорни цилиндри и британски димни бомби, каза днес говорителката на руското външно министерство Мария Захарова, цитирана от ТАСС и Франс прес. Този район близо до столицата Дамаск беше под контрола на бунтовниците в продължение на години и режимът на президента Башар ал Асад неотдавна си върна контрола над него, предава БТА. \"Сирийските правителствени сили откриха в освободените територии на Източна Гута германски контейнери с хлор, както и димни бомби, произведени в британския град Солсбъри\", заяви Захарова. На 4 март в Солсбъри бяха отровени с нервнопаралитично вещество бившият руски двоен агент Сергей Скрипал и дъщеря му Юлия. Лондон обвини за нападението Москва, а тя отрече и определи случая като провокация, припомня АФП. През последните дни Русия обвинява сирийските бунтовници, че са инсценирали предполагаемата атака с химически оръжия, извършена на 7 април в град в Дума, намиращ се в Източна Гута. Според спасителни служби при нападението са загинали най-малко 40 души. Западът обвини режима в Дамаск за предполагаемото нападение с химическо оръжие и САЩ, Великобритания и Франция нанесоха удари срещу обекти в Сирия. Случаят доведе и до засилване на дипломатическото напрежение. Снощи Москва публикува предполагаемите свидетелски показания на сирийско момче, което заяви, че е участвало в инсценирането на нападението. Също вчера руската армия обяви, че е открила в Дума химическа лаборатория и склад с химикали. Според нея те са били използвани за производството на сяра и на отровния газ иприт, както и на един цилиндър с хлор. На 3 март Русия обяви, че е открила в Сирия подземна лаборатория за производство на отровни вещества. На 14 март тя съобщи за откриването на друга лаборатория в селище в Източна Гута. Днес екипът на Организацията за забрана на химическите оръжия (ОЗХО), натоварен с разследването на предполагаемото химическо нападение, извършено в Източна Гута този месец, все още не беше успял да стигне до мястото на инцидента поради проблеми, свързани със сигурността, отбелязва АФП. Русия е засякла опити на терористичните групировки Джебхат ан Нусра (Фронт на победата) и \"Ислямска държава\" да създадат автономия в Южна Сирия с подкрепата на САЩ, каза още Мария Захарова, цитирана от ТАСС. Говорителката на руското външно министерство отчете рязко изостряне на обстановката в района през последните седмици. През йорданската граница редовно влизат автоколони уж с хуманитарна помощ, но всъщност ние разбираме за каква \"хуманитарна помощ\" става въпрос, отбеляза тя. По-рано военно-дипломатически източник съобщи, че само Джебхат ан Нусра и т. нар. Свободна сирийска армия са подготвили над 12 000 бойци за настъпление в южните сирийски градове Дараа и Баас. За повод щели да послужат обвинения срещу правителствените сили в нарушаване на режима на прекратяване на огъня, като не се изключват и провокации с използване на отровни вещества, посочва ТАСС.", "date": "2018.04.19", "title": "Русия: В Сирия открихме германски контейнери с хлор и димни бомби британско производство"}
{"url": "https://www.24chasa.bg/novini/article/6824943", "text": "Строителният предприемач, който подал сигнала срещу кметицата на столичния район “Младост” в комисията за противодействие на корупцията, дълго време живял в Англия, научи “24 часа”. Близо 20 разговора провели помежду си кметицата, посредникът Петко Дюлгеров, който е бивш кмет на “Младост”, и изнудваният предприемач. Десислава Иванчева дори звъняла на посредника и нощно време, за да уговори среща с бизнесмена. След това обаче тя бързо се отказвала от идеята си предаването на парите да става в малките часове на денонощието. Разследващите вече са разпитали като свидетели служители на общината, сред които и секретарката на Иванчева. Жената била от години на този пост, включително и по времето на Дюлгеров. Според близки до разследването бившият кмет на “Младост” се навъртал около Иванчева през последните месеци. Служители смятат, че той е настоявал да бъде назначен, други пък предполагат, че лобирал за строеж. Много е вероятно обаче днес Дюлгеров да бъде пуснат срещу парична гаранция и за него прокуратурата да не иска постоянен арест. Той написал обяснения от 4 страници веднага след задържането. След като бил обвинен като помагач на кметицата във вземането на подкуп, отново направил самопризнание. Със сигурност прокуратурата ще иска от съда да задържи под стража Иванчева и заместничката ѝ Биляна Петрова.  Разследващите са иззели като доказателства записите от камерите в заведението, където двете жени са получили белязаните банкноти.", "date": "2018.04.19", "title": "Инвеститорът, изнудван от Иванчева, живял в Англия"}
{"url": "https://www.24chasa.bg/novini/article/6825012", "text": "Министърът на отбраната Красимир Каракачанов каза, че придобиването на ново въоръжение не противоречи на ремонта на техника. Едното никога не е пречело на другото, коментира министърът пред журналисти след заседанието на КСНС днес. Той отбеляза, че в точка от приетите днес общи становища е записана поддръжка на съществуващата бойна техника до свалянето й от въоръжение, тоест докато не й изтече жизнения цикъл. Каракачанов уточни, че например изтребителите имат живот до 2029 - 2030 г. Ако предположим, че следващите три до четири години нашите пилоти ще се качват и на нови самолети, това не означава, че веднага ще свалим МИГ 29 от въоръжение, обясни той, предава БТА. За разминаването между средносрочната бюджетна прогноза, приета вчера, и плана за повишаване на разходите за отбрана на 2 процента от БВП до 2024 г., Каракачанов коментира, че това значи да се актуализират средствата за 2019 г. И срокът за актуализация е септември. Той уточни, че за 2019 г. Средствата са над 130 милиона. За една от точките от приетите становища - за темата за вероизповеданията и осъвременяване на закона, Каракачанов коментира, че една от опасностите за националната сигурност е радикализацията на някои религии и проявленията на тази радикализация. Той припомни, че има законопроект, изготвен от Обединените патриоти.", "date": "2018.04.19", "title": "Каракачанов: Придобиването на ново въоръжение не противоречи на ремонта на техника"}
{"url": "https://www.24chasa.bg/novini/article/6824838", "text": "Австрийският лекар Ханс Аспергер, чието име носи синдром на психично разстройство от аутистичния спектър, е играл роля в избиването на деца с увреждания по време на нацисткия режим, сочат резултатите от изследване на историк от Виена, цитирани от ДПА. \"Педиатърът Аспергер споменава за две момичета с увреждания в прочутата виенска клиника \"Ам Шпигелгрунд\", където около 800 деца били убити в рамките на програма на нацистите за евтаназия\", отбелязва историкът Хервиг Чех. По този начин Чех оборва мита, че педиатърът бил противник на националсоциализма, предава БТА. Аспергер изиграл също индиректна роля за изпращането на други подрастващи на смърт, тъй като членувал в медицинска комисия, която решавала дали деца да бъдат приети в \"Ам Шпигелгрунд\". Чех поясни, че Аспергер не бил ключова фигура в програмата за евтаназия, а съучастник. \"Ролята му е малка в сравнение с тази на другите\", допълни историкът, който работи в Медицинския университет във Виена.", "date": "2018.04.19", "title": "Пионер в изследванията на аутизма участвал в програма на нацистите за евтаназия"}
{"url": "https://www.24chasa.bg/novini/article/6824846", "text": "Новият президент на Куба Мигел Диас-Канел произнесе своята първа реч пред парламента след встъпването си в длъжност, обещавайки да продължи социалистическата революция, водена от предшествениците му Фидел и Раул Кастро, предадоха Асошиейтед прес и Ройтерс. В словото, което бе предавано пряко по кубинската телевизия, Диас-Канел заяви, че първите му мисли след встъпването в длъжност са за историческото поколение, което ръководеше страната след победата на Кубинската революция през 1959 година. Той изрази голяма почит към своя предшественик, 86-годишния Раул Кастро, определяйки го като най-добрия ученик на брат му Фидел, предаде БТА. Ръководството на страната не може да забрави нито за секунда отговорността си пред народа на Куба, подчерта 57-годишният президент. Той потвърди, че смяната на властта не означава кардинални промени в централно планираната икономика и еднопартийната система, обещавайки, че няма да има връщане към капитализма. През петгодишния си мандат Диас-Канел ще бъде изправен пред задачата да постигне баланс между защитата на социалистическата система и реформирането й в достатъчна степен, която да удовлетвори младото поколение, желаещо по-добри икономически условия, отбелязва Ройтерс. Раул Кастро присъстваше на речта, седнал на първия ред в парламента. Той ще запази значително влияние, оставайки лидер на управляващата Кубинска комунистическа партия до 2021 г., отбелязва АП.", "date": "2018.04.19", "title": "Новият президент на Куба в първата си реч: Ще продължа революцията на Кастро"}
{"url": "https://www.24chasa.bg/novini/article/6824870", "text": "Президентът е предложил чернова на позицията на КСНС, която е била отхвърлена от управляващите и преработена наполовина, заяви зам.-председателят на ГЕРБ Цветан Цветанов на излизане от президентството. \"Ако бяхме приели предложението на президента, това означаваше още утре да започнем стъпки за излизане от НАТО и ЕС\", заяви Цветанов. Той не обясни кои изречения в черновата са смутили управляващите, но според думите му в тях имало разнопосочни сигнали, които се различавали от сегашната евроатлантическа ориентация на България. \"Ние сме за оставане на България в НАТО и ЕС\", категоричен бе Цветанов. Той критикува коалиционния партньор от \"Атака\" Волен Сидеров, че е отишъл на посещение в анексирания от Русия украински полуостров Крим. ", "date": "2018.04.19", "title": "Цветанов: Ако бяхме приели позицията на президента, означаваше да излезем от НАТО и ЕС"}
{"url": "https://www.24chasa.bg/novini/article/6824868", "text": "Заплаха за съд отправи соцлидерката Корнелия Нинова към председателя на парламентарната група на ГЕРБ Цветан Цветанов след заседанието на КСНС. Нинова разказа, че по време на заседанието Цветанов си \"позволи отново да отправи обвинения като тези от трибуната\". Внушението за разделение между европейски и антиевропейски партии е лъжа и манитулация и не го приемаме, категорична бе Нинова. \"За внушението му, че БСП или президентската институция работят за чужди интереси му казах - нека това да е последният път, в който го произнася, защото това е престъпление и ще си носи отговорност. Внушението му минава всякакви граници и за подобни клевети се носи отговорност\", предупредила Нинова Цветанов. Не е имало изказване за излизане от ЕС и НАТО, в никакъв случай, категорична бе соцлидерката по повод заявеното по-рано от Цветанов, че това е фигурирало в черновата на декларацията за края на заседанието на КСНС, подготвена от президентската институция. Това не е чернова, винаги президентът дава проект за декларация от дискусията, обясни Нинова. И разказа, че в началото на дискусията бил направен много подробен анализ за ситуацията в света и региона. Беше много дълго, затова го съкратихме, да си спестим разказвателния характер на декларацията, обясни Нинова. Това е лично мнение на Цветанов, каза соцлидерката и обясни, че разговорът е бил съвсем спокоен и е изненадана от говоренето на шефа на ПГ на ГЕРБ. От поведението на премиера Бойко Борисов и на външния министър Екатерина Захариева не останала с впечатление, че споделят тезата на Цветанов, че е имало в президентския документ искания за излизане от НАТО. Нинова напомни позицията на БСП против увеличаването на разходите за отбрана рязко до 2% от БВП. Има още много да се прави. Най-важното е, че все още има около 20% непопълнен състав, тръгват си хората от системата заради ниски заплати. Трябва на първо място да се погрижим тя да бъде попълнена, за да работи при адекватни условия, коментира соцлидерката. И обясни, че предложила да бъде включен активно българския бизнес и отбранителната ни индустрия в процеса на модернизация на армията, за да бъде засилена и икономиката ни", "date": "2018.04.19", "title": "Нинова заплаши Цветанов със съд - внушавал, че БСП и президентът работят за чужди интереси"}
{"url": "https://www.24chasa.bg/novini/article/6824929", "text": "Раул Кастро, който отстъпи президентския пост в Куба на Мигел Диас-Канел, разкритикува Съединените щати, че са се върнали към неоколониалното си поведение на американския континент, предаде Ройтерс. В първата си реч, след като предаде държавната власт, Кастро нарече външната политика на президента на САЩ Доналд Тръмп \"неоколониална\". Тръмп засегна несправедливо търговски партньори на Съединените щати като Китай и Европа и се опитва да изолира Куба и нейните съюзници, отчете той в изказването си пред парламента. Кастро и предишният американски президент, Барак Обама, започнаха процес на историческо разведряване между комунистическа Куба и САЩ. Той обаче бе поставен под въпрос при Тръмп, предаде БТА. Раул Кастро потвърди, че ще през 2021 г. ще отстъпи и поста на генерален секретар на управляващата Кубинска комунистическа партия (ККП) на Мигел Диас-Канел, предаде Франс прес. След три години ще изтече моя втори и последен мандат като лидер на ККП, припомни 86-годишният Кастро. Той уточни, че тогава висшият партиен пост ще бъде зает отново от държавния ръководител. Раул Кастро изрази очакване Диас-Канел да изкара два петгодишни мандата като президент (председател на Държавния съвет) на Куба, предаде Асошиейтед прес. Агенцията припомня, че самият Кастро изкара два петгодишни мандата от 2008 г. Вече бившият кубински президент потвърди подкрепата си за реформирането на социалистическата икономика, предаде още Ройтерс. Планът за уеднаквяване на двете валути, които се използват от Куба, причинява трудности, призна в същото време Раул Кастро.", "date": "2018.04.19", "title": "Раул Кастро: Политиката на Тръмп е неоколониална"}
{"url": "https://www.24chasa.bg/novini/article/6824571", "text": "До месец ще e ясно дали Пловдив ще получи наградата “Мелина Меркури” като културна столица за 2019-а. Призът осигурява 1,5 млн. евро от ЕС. Това стана ясно в Брюксел, където се проведе финалният мониторинг за готовността на града домакин. Екипът на фондация “Пловдив 2019” презентира работата си за последната година и половина пред 11-членно жури от експерти и координатор от ЕК. “След представянето на извършените дейности бяхме разпитвани в продължение на 2 часа от комисията относно реализираните проекти. До този момент сме покрили около 85% от заложените в програмата”, заяви артистичният директор на “Пловдив 2019” Светлана Куюмджиева. Специалистите от Европа са дали положителна оценка, както и редица препоръки. Една от тях е била за по-широко включване на граждани в събитието, с което на 12 януари догодина официално ще стартира домакинството на Пловдив. “Посъветваха ни да внимаваме с натрупването на отворените покани към наши и чужди културни оператори за участие в проявите през 2019-а и с разходите”, каза изпълнителният шеф на фондацията Кирил Велчев. Журито подчертало, че Пловдив притежава богато културно наследство и трябва да намери начини да го представи чрез средствата на съвременното изкуство. Експертите, които са изслушвали екипа на “Пловдив 2019”, са останали удовлетворени от привличането на читалища от региона в програмата за културна столица. Окончателният ѝ вариант ще бъде обявен на 5 септември т.г. “Последният мониторинг за домакинството ни премина в позитивна атмосфера. Затова сме уверени, че градът ни ще получи наградата “Мелина Меркури”. Това е единственото европейско финансиране за културна столица”, каза зам.-кметът на Пловдив Стефан Стоянов.", "date": "2018.04.19", "title": "Пловдив чака 1,5 млн. евро от Европа за културна столица"}
{"url": "https://www.24chasa.bg/novini/article/6824985", "text": "Иракчанка бе заловена днес на ГКПП Русе-Гюргево при опит да влезе нелегално в Румъния с чужд британски паспорт, предаде агенция Аджерпрес, като се позова на Териториалния инспекторат на румънската гранична полиция. Жената опитала да прекоси границата с автомобил, но при проверката граничните полицаи установили, че представения от нея документ принадлежи на друго лице. След допълнителна проверка румънските власти установили, че жената е гражданин на Ирак, на 31 години. Тя заявила, че се е сдобила с британския паспорт в София срещу сумата от 2300 евро. Крайната й цел била Англия, където искала да работи, предава БТА. Жената е предадена на българските власти съгласно румънско-българския протокол за гранично сътрудничество за продължаване на разследването.", "date": "2018.04.19", "title": "Иракчанка опита да влезе в Румъния с чужд британски паспорт, купен от България"}
{"url": "https://www.24chasa.bg/novini/article/6824628", "text": "Социалното министерство излезе с официално изявление по случая с майката, която разплака премиера Бойко Борисов, предаде  . \"Министерството на труда и социалната политика е предприело всички действия и мерки за осигуряване на законово регламентираните права на г-жа Красимира Обретенова и дъщеря й Пасионария. Отнасяме се с разбиране към трудностите, пред които е изправено семейството, и ще продължим да работим за подобряване на законодателството и за по-ефективното и справедливо изразходване на бюджетните средства за хората с увреждания\", категорични са от институцията. Те отричат информацията, че са били осъдени от Обретенова. Оттам изтъкват, че социалните служби в Добрич редовно са изплащали всички видове помощи и добавки, които се полагат на детето. Изплатени й били и целеви помощи - за 2 чифта ортопедични обувки, комбиниран стол за тоалет и баня, рингова инвалидна количка и ходилка, антидекубитален дюшек и антидекубитална възглавница. 1. Представената в репортажа информация, че Красимира Обретенова е „осъдила социалното министерство“, не отговаря на истината. През януари 2018 г. в Министерството на труда и социалната политика е препратена жалба от Красимира Костадинова Стоянова (Красимира Обретенова), адресирана до Районната прокуратура в Добрич, в която тя твърди, че е била жертва на измама от страна на регистриран доставчик на помощни средства и медицински изделия за хора с увреждания. Проверка на Агенцията за хората с увреждания (АХУ), която води публичен регистър на доставчиците, показа, че представената в жалбата информация не се потвърждава. Фирма „Бул-Сан Трейд – Галин Великов“ ЕООД, гр. Добрич, не е регистрирана в регистъра на АХУ нито като доставчик, нито като производител на адаптирани проходилки, техни прототипи и мостри. От приложените към жалбата копия на два изпълнителни листа е видно, че през 2011 г. съдът е осъдил Галин Великов да заплати на Красимира Обретенова сумите 740,40 лв. и 1040 лв. 2. Дирекция „Социално подпомагане“ – Добрич е изплащала на г-жа Обретенова редовно и своевременно всички видове помощи и добавки, които се полагат на дъщеря й Пасионария по Закона за семейни помощи за деца, Закона за интеграция на хората с увреждания и Закона за социално подпомагане. По Закона за семейни помощи за деца са изплащани следните помощи: До 21 декември 2016 г. тя е получавала месечна помощ за отглеждане на дете до завършване на средно образование в размер на 100 лв. и добавка за отглеждане на дете с трайно увреждане до 18-годишна възраст и до завършване на средно образование в размер на 240 лв. От 1 януари 2017 г. и към настоящия момент й е изплащана месечна помощ за отглеждане на дете с трайно увреждане до 18-годишна възраст и до завършване на средно образование в размер на 930 лв. По Закона за интеграция на хората с увреждания са платени следните целеви помощи: * За ортопедични обувки – 2 чифта, в размер на 380 лв. с екплоатационен срок до 20 декември 2018 г. * За комбиниран стол за тоалет и баня в размер на 331 лв. с експлоатационен срок до 23 октомври 2020 г. * За рингова инвалидна количка и ходилка в общ размер на 558 лв. с експлоатационен срок до 23 октомври 2020 г. * За антидекубитален дюшек и антидекубитална възглавница в размер на 437 лв. с експлоатационен срок до 23 октомври 2020 г. По Закона за социално подпомагане са платени следните помощи: През май 2017 г. от Дирекция „Социално подпомагане“ – Сердика на г-жа Красимира Обретенова е отпусната еднократна социална помощ в максимален размер от 325 лв. за покриване на извънредно възникнали нужди на семейството й. С решение на Управителния съвет на Фонд „Социална закрила“ от 30 май 2017 г. на Красимира Обретенова е отпусната социална помощ в размер на 828 лв. за купуване на електрически аспиратор за дъщеря й. От 2013 г. до момента г-жа Обретенова и дъщеря й Пасионария са ползвали социалните услуги „Асистент за независимо детство“ и „Асистент за независим и активен живот“ на Столична община. Г-жа Обретенова е назначена за личен асистент на дъщеря си. Пасионария ползва услугата по 159 часа месечно, при определена часова ставка от 3,50 лв. за личния асистент.", "date": "2018.04.19", "title": "Социалното министерство за майката, разплакала Борисов: Получила е всичко възможно"}
{"url": "https://www.24chasa.bg/novini/article/6824650", "text": "Турската основна опозиционна сила се застъпи за учителка, която се очаква да бъде изпратена в затвора тази седмица заедно с новороденото си бебе, след като отправи критики във връзка с продължаващия конфликт в населената предимно с кюрди югоизточна част на страната, предаде ДПА.Айше Челик, учителка от Диарбекир бе осъдена миналата година на 15 месеца затвор от истанбулски съд по обвинения в извършване на \"пропаганда в полза на терористична организация\". Присъдата обаче бе отложена, докато детето й, сега шестмесечно бебе, навърши възраст, при която да може да бъде гледано от нея в затвора. Двамата се очаква да влязат зад решетките в петък, предава БТА. Повод за присъдата на Челик бе нейна изява през януари 2016 г. в популярно телевизионно предаване, в което тя критикува нарастването на насилието между кюрдските бойци и силите за сигурност на Турция. Мухаррем Еркек, адвокат на главната опозиционна Народнорепубликанска партия (НРП), призова Конституционния съд да отмени присъдата срещу учителката. \"Трябва да защитите невинна майка и бебето й\", каза Еркек, цитиран от \"Миллиет\". Да се изпратят в затвора Айше и Деран би било \"несправедливо\", предупреди той. \"Не това трябва да е съдбата на Деран и други бебета\", заяви и учителката, цитирана от в. \"Джумхуриет\".", "date": "2018.04.19", "title": "Турска учителка ще влиза в затвора с бебето си, опозицията я подкрепя"}
{"url": "https://www.24chasa.bg/novini/article/6824658", "text": "Министърът за Българското председателство на Съвета на ЕС Лиляна Павлова се срещна в София с делегация на Комисията по европейски въпроси на Събранието на Република Македония, ръководена от председателя на Комисията г-н Артан Груби, съобщиха от пресцентъра на Министерство за Българското председателство на Съвета на ЕС 2018. Членовете на македонския парламент, представители на различни политически партии, заедно изразиха своята признателност към усилията на България да насърчи създаването на свързаност и насърчаване на европейската перспектива за държавите от Западните Балкани. „Благодарим ви за смелостта по време на вашето първо председателство на Съвета на ЕС да поставите една толкова важна и чувствителна тема като приоритет и да убедите Брюксел, че той трябва да стане общоевропейски“, каза председателят на Комисията Артан Груби. Той изрази мнението, че постигането на препоръката за започването на преговори за членство на Македония и Албания в ЕС, постигната преди часове, е изцяло заслуга на България. Народните представители от Събранието на Македония потвърдиха, че страната им никога не е била по-близо до това да уреди отношения си с всички съседи и че за първи път в тези исторически преговори те имат подкрепата на цялото обществото. „След подписването на Договора за приятелство, добросъседство и сътрудничество, в отношенията между нашите страни се случиха исторически събития и показахме как може да гледаме и вървим заедно напред“, каза министърът за Българското председателство Лиляна Павлова. Тя подчерта, че волята на Македония за реформи и усилията, които полага да изпълни препоръките на ЕС е още един аргумент в полза на бъдещото членство. Двете страни бяха категорични, че държавите от Западните Балканите трябва да са единни и да се подкрепят в процеса на интеграция, защото това ги прави силни. Българският министър и македонските депутати се съгласиха още сътрудничеството да продължи с обмяната на опит, експерти и „научените уроци“ по пътя на членството и изравняване на различията между регионите.", "date": "2018.04.19", "title": "Македония: Благодарим на България за смелостта да постави Балканите на дневен ред"}
{"url": "https://www.24chasa.bg/novini/article/6824671", "text": "Съюзът на сръбските общини ще бъде формиран въз основа на решението на Конституционния съд на Косово, а ултиматумът на Сръбска листа, че ако правителството не предприеме конкретни стъпки, на 20 април косовските сърби едностранно ще формират Съюз на сръбските общини, няма да има никакъв ефект, заяви днес премиерът на Косово Рамуш Харадинай, предаде МИА. Ситуацията е променена. Косово е на път към изготвяне на статута на Съюза на сръбските общини (ССО). Ултиматумът се проваля, заяви Харадинай на пресконференция след днешното заседание на неговото правителство. Косовските власти вече формираха работна група за изготвяне на статут на ССО, а за днес е насрочена среща на нейните членове с политически представители на косовските сърби. Сръбският президент Александър Вучич заяви вчера в Белград, че Сърбия ще чака работната група да завърши своята работа около статута на Съюза на сръбските общини в следващите три и половина месеца.", "date": "2018.04.19", "title": "Косово: Съюзът на сръбските общини ще бъде формиран"}
{"url": "https://www.24chasa.bg/novini/article/6824702", "text": "Консултативният съвет за национална сигурност заседава четвърти час като темата е „Актуалните рискове и заплахи за националната сигурност на страната. Състоянието на въоръжените сили и какви са Необходимите мерки“. Участниците в Консултативния съвет по национална сигурност обсъждат обстановката в Сирия и на Балканите, предаде  . Преди минути само председателят на „Воля“ Веселин Марешки напусна КСНС и заяви, че участниците са се обединили около това, че сериозни заплахи за националната сигурност от ситуацията в Сирия няма. „Заседанието на КСНС приключи, в момента се правят редакции на текста. Има консенсус, уточняват се последни текстове“, каза пред журналисти в Президентството лидерът на „Воля“ Веселин Марешки. „Един от основните въпроси беше модернизацията на армията. Мисля, че има консенсус. Относно това дали трябва да бъде модернизирана има някакви разногласия относно темповете и сроковете“, посочи той. „Разногласията не са големи. За следващите 3 години беше показано какъв е планът и с колко не се доизпълнява. Разликата за следващата година беше 100 млн., не мисля, че това е голям проблем и ще наруши програмата за модернизирането на армията“, каза още лидерът на „Воля“. Четири са докладите, които бяха представени на заседанието,  Вицепремиерът Екатерина Захариева запозна участниците в Консултативния съвет с външната среда за сигурност и рисковете за България. Противопоставянето между държавите в региона и конфликтите в Близкия Изток и Украйна като източници на заплаха за националната ни сигурност. Това е темата на доклада на председателя на Държавната агенция \"Разузнаване\" Драгомир Димитров. Директорът на служба \"Военна информация\" Светослав Даскалов запозна участниците в заседанието с програмите за модернизация на въоръжените сили на съседните страни, а министърът на отбраната Красимир Каракачанов докладва за актуалното състояние на Българската армия, както и за необходимите мерки във връзка с новите предизвикателства.", "date": "2018.04.19", "title": "КСНС заседава 4 часа. Нямало заплаха за националната сигурност от Сирия"}
{"url": "https://www.24chasa.bg/novini/article/6824703", "text": "Евродепутатите призоваха Турция бързо да приключи съдебния процес и да освободи двамата гръцки войници, задържани през март, съобщи пресслужбата на Европейския парламент. Евродепутатите подчертаха, че двамата гръцки войници са под стража в турски затвор повече от месец, без да са им повдигнати обвинения и да са наясно с престъпленията, в които са обвинени. Предишни случаи на подобно неумишлено пресичане на границата от гръцки и турски войници са били разрешавани на място на нивото на местните военни власти, предава БТА. Европейският парламент призовава турските власти \"да приключат бързо съдебния процес и да освободят двамата гръцки военнослужещи и да ги върнат на Гърция\", както и \"да следват стриктно съдебната процедура и да зачитат в пълна степен по отношение на всички засегнати страни правата на човека, залегнали в международното право, в това число Женевската конвенция\". Текстът призовава Съвета, Комисията и Европейската служба за външна дейност да \"покажат солидарност с Гърция и да призоват за незабавното освобождаване на двамата гръцки войници по всякакви канали за контакт и комуникация с турските ръководители и органи в духа на международното право и на добросъседските отношения. Евродепутатите разпитаха комисар Стилианидис във вторник относно стъпките, предприети за освобождаването на гръцките войници и остро критикуваха Турция за незачитането на основни човешки права и върховенството на правото. Говорителите на политическите групи изразиха солидарността си с Гърция и поискаха съдебният процес да бъде приключен и двамата гръцки войници да бъдат освободени.", "date": "2018.04.19", "title": "Евродепутатите призоваха Турция да освободи гръцките войници, задържани през март"}
{"url": "https://www.24chasa.bg/novini/article/6824748", "text": "Представители на армиите и силите за сигурност на Иран, Ирак, Сирия и Русия се срещнаха днес в Багдад, за да координират борбата си срещу тероризма, предаде Франс прес, цитирайки иранското министерство на отбраната. \"Разузнавателното сътрудничество между четирите страни, насочено към постигане на общи цели и борба с тероризма, беше успешен опит за постигане на стабилност и сигурност и трябва да бъде в основата на бъдещото сътрудничество\", заявил иранският министър на отбраната генерал Амир Хатами, който е на официално посещение в иракската столица. Той подчертал, че коалицията на четирите страни е изиграла важна роля за победата над групировката \"Ислямска държава\", предаде БТА. Ирак е бил представен от генерал Саад ал Алак, началник на разузнаването в министерството на отбраната. Днес иракските военновъздушни сили нанесоха удари по позиции на \"Ислямска държава\" в Сирия, обяви канцеларията на иракския премиер Хайдер ал Абади. Операцията срещу терористичната групировка е била проведена поради опасността, която представляват джихадистите за Ирак, по заповед на министър-председателя, който е и върховен главнокомандуващ. Иран подкрепя иракското и сирийското правителство в борбата им срещу бунтовниците и джихадистите. Той изпрати в тези две страни военни съветници, както и предполагаеми доброволци от Иран или Афганистан, отбелязва Франс прес.", "date": "2018.04.19", "title": "Иран, Ирак, Сирия и Русия обсъдиха в Багдад борбата с тероризма"}
{"url": "https://www.24chasa.bg/novini/article/6824799", "text": "Въздушният трафик на летище Тегел в Берлин няма да бъде нарушен утре заради предстоящото обезвреждане на бомба от Втората световна война, предаде Ройтерс, като се позова на управата на аерогарата на германската столица. Тогава е предвидено да бъде обезвредена 500-килограмова британска бомба о Втората световна война. Те е била открита при строителни работи близо до централната железопътна гара в Берлин и всички сгради в радиус от 800 метра ще бъдат евакуирани утре от 9 ч. (10 ч. българско време), предаде БТА. Самолетите, които правят заход за кацане на летището, което се намира на около 7 километра от централната гара, ще трябва да не летят над мястото, където ще бъде обезвредена бомбата. Самолетите ще трябва да летят през по-голям интервал от обичайното. Една автобусна линия, която води до летището, обаче ще бъде пренасочена. Повече от седем десетилетия след края на Втората световна война, Германия продължава да открива всяка година над 2000 бомби, отбелязва Ройтерс. Летище Тегел бе затворено за кратко през август миналата година заради открита съветска бомба, което доведе до пренасочване на полети към другото берлинско летище, Шонефелд. Тегел е основното летище на германската столица. То обслужва над 21 милиона пътници годишно, посочва Ройтерс.", "date": "2018.04.19", "title": "Летището в Берлин: Въздушният трафик утре няма да бъде нарушен"}
{"url": "https://www.24chasa.bg/novini/article/6824824", "text": "Няма безпокойства във връзка с провеждането на избори в обстановка на извънредно положение, заяви турският вицепремиер Бекир Боздаг, цитиран от ДПА. \"Да се произвеждат избори при извънредно положение няма да навреди ни най-малко на предизборните кампании,\" каза Боздаг в телевизионно интервю за Анадолската агенция. Той също така изрази увереност, че сегашният президент Реджеп Тайип Ердоган ще спечели вота, предаде БТА. Изказването на Боздаг идва, след като Ердоган обяви вчера, че изборите за президент и парламент ще се състоят на 24 юни, т.е. повече от година преди редовната дата. Според Боздаг извънредното положение е засегнало единствено \"терористите\". Сезгин Танръкулу, депутат от основната опозиционна Народнорепубликанска партия (НРП), същевременно заяви, че решението да се произведат избори би следвало да бъде първо обсъдено в парламента. Той изрази безпокойство във връзка с извънредното положение. \"При извънредно положение дори основните свободи се преустановяват. Ясно е, че не можете да осъществите избори в свободна среда при извънредно положение\", каза за ДПА Танръкулу. Преди него подобни опасения изрази и говорителят на НРП Бюлент Тезджан, който призова за незабавна отмяна на извънредното положение, тъй като по думите да се правят избори в условията на извънредно положение е несправедливо, писа днес турският печат. Мехир Юнал, говорител на управляващата Партия на справедливостта и развитието (ПСР), заяви, че партията планира да започне официално изборна кампания в средата на май. Според най-новите проучвания Ердоган ще получи над 55 процента на президентските избори, каза още Юнал, цитиран от Анадолската агенция.", "date": "2018.04.19", "title": "Турция: Няма проблем с провеждането на избори при извънредно положение"}
{"url": "https://www.24chasa.bg/novini/article/6824612", "text": "Правителството се ангажира да актуализира средносрочната бюджетна прогноза за периода 2019-2021 г. с цел повишаване на разходите за отбрана до 2024 г. на 2% от БВП в срок до октомври 2018 г. До юли месец пък се очаква ускоряване на процесите за модернизация на армията. Това са две от 5-те мерки, записани в решението на КСНС при президента, което завърши току-що. Това е важно условие за бъдещето на въоръжените ни сили, заяви президентът Румен Радев. Заседанието на КСНС продължи повече от 4 часа и бе свикано заради рисковете и заплахите пред националната сигурност. Обсъдена бе и темата за състоянието на въоръжените сили, тъй като президентът не бе доволен от изпълнението на решенията на първия КСНС под негово ръководство миналата година за модернизацията на армията. Сред другите решения са преразглеждане на плановете на МО за недостига на личен състав и набелязване на конкретни мерки за пресичане на отлива от въоръжените сили - до септември, както и разработванета на финансово осигурен план за възстановяване на техниката до снемането им от въоръжение. Съществените промени в геополитическата среда, отличаващи се с особена динамика в последно време, изправят националната сигурност пред нови предизвикателства, са се обединили членовете на КСНС. Към момента нямало реална заплаха за националната ни сигурност. За тази 1 г. армията намаля с близо 1000 души, старата техника остаря още, а нова не бе придобита. Обстановката около нас не стана по-спокойна, обобщи президентът. Той обясни, че забавянето на проектите за модернизация лишава въоръжените сили от способности и ще доведе до влагане на средства в морално остаряла техника, която не е по стандартите на НАТО. Остава открит въпросът за способността на армията ни да изпълнят ангажиментите си към партньорите ни, допълни Радев. Българската армия изпълнява част от задачите си по посочената мисия в ограничен обем, основно поради недокомплект на личен състав и остаряла бойна техника, са показали анализите. Радев обяви, че правителството и парламента заедно трябва да поемат ангажимент за осъвременяване на закона за вероизповеданията, която да гарантира защита на традиционните български вероизповедания и недопускане на радикализация на религиозна основа. Призовавам институциите да се отнесат отговорно към сигурността на гражданите и за делово отношение към съюзниците ни. Времето за обещания и декларации изтече, дела трябват, каза още Радев. Днес се проведе Консултативен съвет за национална сигурност /КСНС/ на тема „Актуални рискове и заплахи за националната сигурност на Република България. Състояние на Въоръжените сили. Необходими мерки“. Както виждате, тази тема е почти същата като на проведения КСНС преди една година. Какви са промените за тази една година: Българската армия намаля с близо хиляда човека, старата техника остаря с още една година, а нова не бе придобита. Обстановката около нас не стана по-спокойна и затова благодаря на членовете на КСНС за активното участие и за конструктивните дебати днес. Консултативният съвет за национална сигурност обсъди актуалните рискове и заплахи за националната сигурност на Република България, състоянието на Въоръжените ни сили и необходимите мерки за укрепване на отбранителните способности. Членовете на Съвета се обединиха около позицията, че съществените промени в геополитическата среда, отличаващи се с особена динамика в последно време, изправят националната сигурност на Република България пред нови предизвикателства. Актуалната външна среда на сигурност е особено динамична и се характеризира с геополитически промени, предизвикателства пред международния правов ред, засилване ролята на недържавни субекти с помощта на нови и деструктивни технологии, хибридни действия и кибер-атаки, демографски и климатични промени, нарастващ недостиг на ресурси, които са в основата на вътрешни и международни конфликти и миграционни потоци. Неразрешените кризи с геополитическа значимост, процесите на дестабилизация в Черноморския регион и Източното Средиземноморие, нарастващата геополитическа конкуренция в региона на Западните Балкани, международният тероризъм, миграционният натиск, конфликтите в Близкия Изток и Азия, продължават да излагат на риск националната ни сигурност, сигурността в целия регион, а и в евроатлантическата зона като цяло. Развиват се паралелни процеси на съперничество и сътрудничество. Разгледани бяха и тенденциите в областта на превъоръжаването и модернизацията на Въоръжените сили на страните в региона. Същите заделят значителни финансови средства за осигуряване на програмите за превъоръжаване и модернизация на армиите си, като същите са в процес на ускорено изпълнение. В рамките на заседанието бе анализирано състоянието на Въоръжените сили на Република България и способността им за изпълнение на поставени задачи по мисия „Отбрана“. Констатирано бе, че Българската армия изпълнява част от задачите си по посочената мисия в ограничен обем основно поради неокомплектованост с личен състав и остаряла бойна техника. Не е овладян напълно процесът по напускане на военнослужещи от Въоръжените сили, а предприетите мерки не могат да дадат бърз резултат. Забавянето на проектите за модернизация лишава Въоръжените сили от съвременни способности, адекватни на заплахите, и съвместимост със съюзниците. Това забавяне ще доведе до влагане на финансови средства в морално остаряла техника, несъвместима със стандартите на НАТО. Остава открит въпросът за способността на Въоръжените сили да изпълнят поетите съгласно чл.3 от Вашингтонския договор ангажименти в пълен обем. Членовете на Съвета се обединиха около мнението, че са необходими неотложни мерки, гарантиращи повишаване на отбранителните способности чрез ускоряване на процесите на модернизация, поддръжка на наличната техника и осигуряване на бойната подготовка. Изграждането на способности означава и ясна, дългосрочна политика по отношение на хората в отбраната. Необходими са своевременни действия за пресичане на тревожния отлив от Въоръжените сили, за тяхното окомплектоване, за издигане на социалния статус на военнослужещите и цивилните служители и престижа на военната професия. Подчертана бе необходимостта от силна обществена и политическа подкрепа и изпълнени конкретни мероприятия за преодоляване на недостига от способности на Въоръжените сили при изпълнение на задачите по различните мисии. Членовете на КСНС се обединиха около следните предложения към изпълнителната и законодателната власт. И преди да ги изчета дословно искам само да отбележа, че в хода на дискусиите бе установено разминаване между „Средносрочната бюджетна прогноза за периода 2019 – 2021 г.“, приета вчера и „Националния план за повишаване на разходите за отбрана на 2 % от БВП до 2024 г.“. В тази връзка приехме и тази специална точка: 1. Актуализиране на „Средносрочна бюджетна прогноза за периода 2019-2021 г.“ в съответствие с поетите ангажименти в „Национален план за повишаване на разходите за отбрана на 2% от БВП на Република България до 2024 г.“ Срок – октомври 2018 г. Ако това не стане продължаваме да излагаме на риск и без това тревожната тенденция за отлив от Въоръжените сили, недокомплект, невъзможност за поддържане на техниката и водене на нормална бойна подготовка. Така че тази актуализация и съгласието на българското правителство да я разгледа е важно условие за бъдещето на Въоръжените ни сили. 2. Преразглеждане на плановете на Министерство на отбраната за преодоляване недостига от личен състав и набелязване на нови конкретни мерки – септември 2018 г. 3. Ускоряване на процесите по внасяне на Проектите за инвестиционен разход и тяхното съгласуване от Министерски съвет с последващо приемане от Народното събрание – юни 2018 г. 4. Разработване на финансово осигурен план за възстановяване на техниката и въоръжението и осигуряване на жизнения им цикъл до снемане от въоръжение – септември 2018 г. 5. Законодателната и изпълнителната власт да обединят усилията си по привеждане в изпълнение на поетите ангажименти по т. 1 от заседанието на КСНС, проведено на 30. 05. 2017 г. – септември 2018 г. Тази последна точка касае най-вече осъвременяване на Закона за вероизповеданията, което да гарантира защита на традиционните български вероизповедания, ангажирани съответно на държавата и недопускане радикализация на религиозна основа. Призовавам институциите да се отнесат отговорно към проблемите на Въоръжените сили и към сигурността на българските граждани. Призовавам за делово и отговорно отношение към нашите съюзници. Виждате, обстановката е такава, че времето за обещания и декларации изтече. Дела трябват!", "date": "2018.04.19", "title": "След заседанието на КСНС: До октомври записват в бюджета повече пари за армията (Обновена)"}
{"url": "https://www.24chasa.bg/novini/article/6824836", "text": "НАТО не възнамерява да увеличава военното си присъствие в балтийските страни, които настояват за по-голяма защита срещу съседна Русия, заяви днес генералният секретар на алианса Йенс Столтенберг, цитиран от Франс прес. \"Не предвиждаме увеличаване на военното си присъствие в региона, но планираме да развием способността си за засилване на присъствието при необходимост\", каза Столтенберг на пресконференция в холандския град Хага. Ръководителите на трите балтийски страни, окупирани и анексирани от СССР през Втората световна война, искат засилване на американското военно присъствие под формата на повече войници и системи за противовъздушна отбрана по източния фланг на НАТО, отбелязва Франс прес. Миналата година северноатлантическият алианс разположи четири многонационални батальона в Полша и трите балтийски държави (Естония, Латвия и Литва), които да реагират своевременно при евентуални агресивни действия на Русия. Освен това американската армия изпрати ракетни комплекси \"Пейтриът\" в Литва в рамките на военни учения. В случай на нужда трябва да имаме сили, готови за много бързо разполагане, обясни Столтенберг след среща с холандския премиер Марк Рюте, предаде БТА. Той посочи, че въпросът ще бъде обсъден на предстоящата среща на върха на НАТО на 11 и 12 юли в Брюксел. Генералният секретар на алианса отправи критики към Холандия, че отделя твърде малко средства за отбрана, предаде ДПА. \"Очакваме повече\", каза Столтенберг в разговор с членове на холандския парламент в Хага, допълвайки, че във време на нарастващо международно напрежение трябва да се инвестира повече в отбрана. Нуждаем се от повече инвестиции за борба с тероризма, възпиране на Русия и справедливо разпределяне на тежестта, подчерта той. Столтенберг напомни на Холандия за споразумението на страните от НАТО да отделят 2 процента от брутния си вътрешен продукт за отбрана годишно. Холандският бюджет за отбрана тази година възлиза на около 9 милиарда евро, което представлява 1,2 процента от БВП. Холандският премиер обаче каза, че в близките години страната му няма да може да отдели 2 процента от БВП за отбрана, отбелязва ТАСС. На срещата на върха в Уелс през 2014 г. страните от НАТО се договориха да увеличат средствата си за отбрана на 2 процента от БВП. Холандия има такъв стремеж. Разходите за отбрана ще се увеличават с до 1,5 милиарда евро на година, а за целия мандат на правителството (до 2021 г.) ще нараснат с общо 5 млрд. евро. Това няма да ни позволи да достигнем набелязаната цел от 2 процента, но наред с това е голяма крачка напред, каза Рюте. Плановете на Турция да се сдобие с ракетни комплекси С-400 са национално решение, но при тяхната интеграция в системата на алианса могат да възникнат затруднения, каза още Столтенберг. Това е национално решение, отбеляза той. За нас е важно комплексът да бъде интегриран в системата на НАТО. И тук, по думите на Столтенберг, могат да възникнат затруднения.", "date": "2018.04.19", "title": "Столтенберг: НАТО не планира засилване на военното присъствие в балтийските страни"}
{"url": "https://www.24chasa.bg/novini/article/6824987", "text": "От прессекретариата на държавния глава Румен Радев разпространиха следната позиция: \"Във връзка с манипулативните твърдения на председателя на Парламентарната група на ПП ГЕРБ Цветан Цветанов, че първоначалното предложение на президентската институция за становище на КСНС представлява документ, който \"ако го видите, ще се убедите, че само трябваше да излезем пред вас и да кажем, че започват стъпки за излизане от ЕС и НАТО\", Прессекретариатът на държавния глава предоставя пълния текст на първоначалното предложение за позиция на КСНС, направено от страна на президентската институция\" Припомняме, че  : \"Ако бяхме приели предложението на президента, това означаваше още утре да започнем стъпки за излизане от НАТО и ЕС\"", "date": "2018.04.19", "title": "Президентството сърдито на Цветанов, праща предложения текст на КСНС"}
{"url": "https://www.24chasa.bg/novini/article/6824611", "text": "Министърът на културата Боил Банов е представил пред браншови организации от строителството промените, които осъществява министерството в работата по опазването на паметниците на културата. Това съобщава пресцентърът на Министерството на културата /МК/. Участвали са представители на ръководствата на Българската асоциация на архитектите и инженерите, Камарата на строителите в България, Съюза на архитектите, Камарата на архитектите и на Камарата на инженерите в инвестиционното проектиране. \"Моят личен срок за приключването на една преписка, постъпила в Националния институт за недвижимото културно наследство /НИНКН/, ще бъде един месец и пет дни, а не както е сега по закон - четири месеца\", е казал Банов. Министърът е обяснил, че ведомството ще се стреми към по-голяма оперативност, съкращаване на крайните срокове, така че всички процеси да бъдат максимално оптимизирани. Това ще бъде постигнато и чрез преместването на НИНКН в централната сграда на МК. Целият архив на института ще бъде приведен в адекватен вид и дигитализиран, което ще снижи значително и корупционния риск. Банов се е ангажирал повече да няма паметници със статут \"за сведение\", които сега са 25 000. Той е уверил присъстващите на срещата, че е отворен към всякакви идеи и предложения, включително и за промени в нормативната уредба, така че средата да се нормализира. По думите му, подходът към всяка сграда следва да е според нейната специфика. \"В същото време има обекти, съдбата на които не бива да се решава \"на парче\", а трябва да се гледа добавената стойност, която имат като цели ансамбли или квартали\", е посочил министър Бано", "date": "2018.04.19", "title": "Боил Банов: Моят личен срок за приключване на преписка ще бъде месец и 5 дни"}
{"url": "https://www.24chasa.bg/novini/article/6824560", "text": "Електронен фиш на стойност 800 лева ще бъде издаден на шофьор, преминал покрай мобилна камера край шуменското село Градище със 134 км/ час, при ограничение от 60 км/ час. Това съобщават от пресцентъра на ОД на МВР след приключила 24- часова полицейска операция в областта. Полицейски служители, работили в село Панайот Волов, са засекли с мобилна камера и водач, който е преминал през населеното място с превишение на скоростта с 54 км/час над максимално позволената за участъка 50 км/ час. Водачът ще бъде лишен от правото да управлява моторно превозно средство. На територията на Велики Преслав е установен водач, който е преминал в населено място с 97 км/ час. За превишението от 47 км/час ще му бъде издаден електронен фиш в размер на 700 лв. Служители на полицейското управление в Нови пазар ще издадат електронен фиш на същата стойност и на водач, който е преминал със 112 км/ час по пътен участък, на който ограничението на скоростта е било 50 км/ час. Още трима водачи са били засечени за 24 часа да шофират в населено място с превишение с над 50 км/ час от максимално допустимата скорост. Общо 229 са установените нарушения на скоростните режими по време на 24- часовата операция, проведена на територията на ОД на МВР- Шумен. Операцията по линия на ТИСПОЛ за контрол на скоростта в областта ще продължи до 22 април, допълват от пресцентъра на полицията.", "date": "2018.04.19", "title": "Издават фиш за 800 лева на шофьор, преминал край населено място със 134 км/ч"}
{"url": "https://www.24chasa.bg/novini/article/6824561", "text": "Неизвестен извършител е унищожил между 22.00 и 24.00 ч. снощи механизъм на бариера и е повредил сигнализацията на светофарна уредба на железопътен прелез в град Бойчиновци, съобщиха от ОД на МВР в Монтана. Така на практика прелезът, през който преминават влаковете по линията София-Видин, е станал неохраняем и несигнализиран. По стечение на обстоятелствата в това време не се е стигнало до катастрофа между влак и преминаващи автомобили. Прелезът е собственост на ДП \"НКЖИ-ПСТ\"-София. По случая е образувано досъдебно производство, уточниха от полицейската дирекция в Монтана.", "date": "2018.04.19", "title": "Неизвестен повреди бариера и сигнализация на жп прелез в Бойчиновци"}
{"url": "https://www.24chasa.bg/novini/article/6824569", "text": "САЩ са готови да отпуснат 46 милиона долара на Словакия за модернизирането на военновъздушни бази, съобщи ТАСС, като се позова на говорителката на словашкото министерство на отбраната Дана Цапакова. В изявлението се казва, че очакваните средства ще се изразходват за засилване на отбранителните възможности на НАТО по източния фланг. От тях ще се възползват двете основни военновъздушни бази в Словакия - Кухина, на запад, и Слиач, в централната част на страната, предаде БТА. Предвижда се ремонт на пистите и подобряване на възможностите за складиране на гориво за самолетите. Предстои подписване на договор за сътрудничество между Словакия и САЩ в сферата на отбраната.", "date": "2018.04.19", "title": "Словакия може да получи от САЩ 46 млн.\nдолара за модернизирането на военновъздушни бази"}
{"url": "https://www.24chasa.bg/novini/article/6824451", "text": "Туристическият бранш ще бъде улеснен с отпадането на общо 19 вида документи, които досега трябваше да се предоставят на хартиен носител и са свързани с основните дейности на министерството. Това става след като Народното събрание прие на второ четете Закон за изменение и допълнение на Закона за туризма. Тези промени са в изпълнение на мерките и приоритетите на българското правителство за намаляване на административната тежест за бизнеса, съобщиха от Министерството на туризма. Важна част от одобрените промени е и транспонирането на Европейската директива за пакетните пътувания. Промените ще модернизират и разширят обхвата на защита на туристите. С тях се въвеждат по-сериозни гаранции в защита на потребителите, като допълнителна преддоговорна информация и защита за изпълнението им. Измененията ще позволят и прехвърляне на договор за пътуване от едно лице на други след предизвестие на организатора и в разумен срок преди началото му. Предвижда се също задължение за възстановяването на платените суми на пътуващ без необосновано забавяне в случаи, когато туристическите услуги или част от туристически пакет или свързани туристически услуги не са били предоставени в резултат на неплатежоспособност или несъстоятелност на търговеца и туроператора. Проектът на Закона за изменение и допълнение на Закона за туризма определя Министерството на туризма за централно звено за контакт за улесняване на административното сътрудничество и надзора на туроператорите и туристическите агенти, които работят в различни държави членки на ЕС. Приетите промени в Закона за изменение и допълнение на Закона за туризма влизат в сила след обнародването им в Държавен вестник, с изключение на текстовете свързани с транспониране на директивата, които влизат в сила от 1 юли 2018 г. Министерство на туризма при необходимост ще започне разяснителна кампания за промените сред туристическия бранш след обнародването на документа.", "date": "2018.04.19", "title": "Въвеждат по-сериозни гаранции при туристическите пътувания"}
{"url": "https://www.24chasa.bg/novini/article/6824431", "text": "Здравословното състояние на Негово Светейшество Патриарх Неофит се подобрява и той вече е изведен от реанимация, съобщиха от пресцентъра на болница \"Токуда\". Лечението му ще продължи занапред в терапевтично отделение.                                                                                                                                                                                                                                                                                                                       ", "date": "2018.04.19", "title": "Патриарх Неофит излезе от реанимацията"}
{"url": "https://www.24chasa.bg/novini/article/6824428", "text": "Георги Илиев, началник на полицейското управление в Раковски, е арестуван с още двама подчинени за участие в корупционни практики. Според разследващи става въпрос за подкуп над 15 000 лева. Не се уточнява кой го е дал. От полицията отказват на този етап подробности и обещават. Шефът на областната дирекция на МР Атанас Илков потвърди за случая. \"Моля ви, не ми го причинявайте. Питайте прокуратурата\", настоя той. \"Илиев и двамата полицейски служители са задържани днес\", каза пред \"24 часа\" шефът на окръжната прокуратура Румен Попов. И допълни, че в момента работели по случая.  Престъпленията срещу Илиев и подчинените му излезли наяве покрай разследваните пловдивски полицаи Стефан Модев и Петър Атанасов, които бяха задържани заради въоръжен грабеж на бус с цигари през май м.г. Това стана на \"Кукленско шосе\", като ченгетата заплашили с оръжие водачът на автомобила Ерхан Хакков и го завързали със свински опашки. Редови полицаи твърдят, че колегата им Модев демонстрирал много висок стандарт и карал скъп джип. През септември 2015 г. други двама шефове на полицейски управления в Пловдивско се разделиха с постовете си. Димчо Темелков, който ръководеше РУ в Асеновград и Васил Налбантов, който бе начело на районното в Първомай бяха разследвани за длъжностни престъпления. Заедно с тях бяха арестувани зам.-полицейски шеф от Първомай и двама оперативни работници", "date": "2018.04.19", "title": "Шефът на полицията в Раковски арестуван с двама подчинени за подкуп (Обновена)"}
{"url": "https://www.24chasa.bg/novini/article/6824466", "text": "До октомври 2020 година лабораториите в Европа за храни и промишлени стоки трябва да отговарят на новите изисквания на международния стандарт за осигуряване на качеството 17025, съобщи днес във Варна президентът на Европейската асоциация на националните сдружения на лабораторните общности в индустрията инж. Алваро Рибейро, предава БТА. За пръв път организацията провежда своето Общо събрание в България. Форумът се провежда в рамките на Европредседателството, като в него участват и представители на ИА \"Българска служба по акредитация\" и министерството на икономиката. Въвеждането на новия стандарт е процес, обясни Рибейро. По думите му с новите изисквания трябва да се съобразят всички лаборатории, които искат да запазят акредитациите си. Президентът на европейската асоциация допълни, че в Европа все повече нараства делът на организациите на потребителите, които поръчват на лабораториите да правят изследвания за качеството на продуктите. По думите му днес потребителите са с все по-изострена чувствителност и този тип организации помагат за бързото откриване на проблемни стоки на пазарите на Стария континент. Проблемът не е само наличието на лаборатории в дадена страна, които могат да правят проверките за качеството на стоките, а те да са независими и безпристрастни, каза още Рибейро.", "date": "2018.04.19", "title": "Нов стандарт за качество в лабораториитe за храни и промишлени стоки до 2020 г."}
{"url": "https://www.24chasa.bg/novini/article/6824471", "text": "Президентът на Сърбия Александър Вучич не вярва, че косоварите ще изпълнят Брюкселското споразумение за три месеца, след като не са го изпълнили през изминалите пет години от подписването му. Това заяви днес Вучич по националната телевизия, предаде ТАСС. Те казаха, че за три и половина месеца ще подготвят устава на Съюза на сръбските общини. Сърбия ще почака, но няма да видите този устав. Те лъжат международната общественост, тези хора, които създаваха косовската независимост, заяви Вучич, добавяйки че позицията на Сърбия е ясна, но е ужасно тежка, защото трябва да се говори не с албанците, а с техните попечители - САЩ и Великобритания, предаде БТА. Когато вие говорите с тези, които са много по-силни, вие сте с вързани ръце, но ви остава само храбро и гордо да се борите за своята страна, за интересите на своя народ , за сръбския народ в Косово, за да оцелее той, каза сръбският президент. Вучич изтъкна, че от срещата днес с ръководителката на европейската дипломация Федерика Могерини, която е в Белград на петата годишнина от подписването на Брюкселските споразумения, той чака насърчителни думи, но смята, че ще се говори основно за диалога между Белград и Прищина. Във вторник Европейската комисия в своя доклад за напредъка на страните от Западните Балкани похвали Косово за това, че Прищина е заявила намерение за създаване на Съюз на сръбските общини.", "date": "2018.04.19", "title": "Вучич: Не вярвам, че косоварите ще изпълнят Брюкселското споразумение"}
{"url": "https://www.24chasa.bg/novini/article/6824484", "text": "Има опасност войната на Китай със замърсяването да навлезе в \"задънена улица\", поради лошите метеорологични условия, подкопаващи усилията за намаляване на смога, каза днес говорител на министерството на опазването на околната среда, цитиран от Ройтерс. През март замърсяването на въздуха в Северен Китай се е повишило с повече от една четвърт и регионът е ударен от следваща вълна от смог през втората половина на април, за което министерството обвинява слабата циркулация на въздуха, предава БТА.  \"Миналия месец климатичните условия в Пекин бяха най-лошите от шест години, със слаб вятър, малко дъжд и високи температури, но средните стойности на замърсяването се задържаха на същите нива, както през последните пет години\", заяви говорителят Лю Юбин на редовен брифинг. \"Кампанията срещу замърсяването на въздуха навлезе в стадий на \"задънена улица\", както го описва председателят Мао в прочутата си книга \"За проточилата се война\". Усилията, които положихме, понякога бяха проваляни от неблагоприятни метеорологични условия и ще ни отнеме време да се измъкнем от примката на климатичните условия, за да спечелим войната\", допълва той. Китай постигна своите цели за чистота на въздуха за 2013-2017 г., след като принуди големите замърсители като металургичните заводи и ТЕЦ-овете да повишат стандартите и да обновят технологиите, и също закри хиляди нарушаващи закона предприятия. Лю каза, че Китай е закрил общо 62 хиляди малки и \"разпръснати\" източници на замърсяване през 2017 г., отбелязвайки, че те са отговорни за около 30 процента от общата емисия на фини прахови частици, които се натрупват в дробовете. Докато вниманието основно е насочено към намаляване концентрацията на фини прахови частици, експертите също призовават властите да предприемат мерки срещу други опасни форми на замърсяване на въздуха, като озона, чието количество се покачва в Северен Китай.", "date": "2018.04.19", "title": "Китайското екологично министерство предупреди: \"Задънена улица\" в борбата със смога"}
{"url": "https://www.24chasa.bg/novini/article/6824489", "text": "Сирийски държавни медии съобщават, че стотици бунтовнически бойци в град североизточно от столицата Дамаск са предали оръжието си и са започнали да се изтеглят в изпълнение на споразумение за евакуация, предаде Асошиейтед прес, цитирана от БТА. Контролираният от джихадистите анклав е между палестинския лагер Ярмук и района Ал Хаджар ал Асвад, посочва Ройтерс. Ярмук е на около 8 км от центъра на Дамаск и преди избухването на сирийската гражданска война през 2011 г. там живееше най-голямата палестинска бежанска общност. Според споразумението бунтовниците могат да се придвижат заедно със семействата си към зони под контрола на опозицията в северната част на Сирия като на практика предават района на сирийските правителствени войски. Държавната агенция САНА съобщава, че Армията на ислямските бойци и семействата им днес напускат град Думайр. Според съобщението 1500 бунтовници и 3500 техни близки роднини ще напуснат Думайр в посока Джараблус, близо до турската граница. Думайр е в планините Каламун, близо до региона Източна Гута, който миналата седмица премина под пълен правителствен контрол след продължила седмици офанзива и предполагаема химическа атака.", "date": "2018.04.19", "title": "Джихадисти от \"Ислямска държава\"\nсе изтеглят от анклав край Дамаск"}
{"url": "https://www.24chasa.bg/novini/article/6824482", "text": "Да има мир - е най-голямата благословия, която можем да си пожелаем, заяви в интервю за БТА Н.Пр. Ирит Лилиан, посланик на Израел в България. Днес Израел отбелязва 70-та годишнина от създаването на държавата. Честванията на юбилея ще бъдат през цялата година, отбеляза посланик Ирит Лилиан и съобщи за подготвяните от дипломатическата мисия инициативи у нас. Тази година, надяваме се до есента, ще открием в София специална градинка, детска площадка за деца със специални потребности, която ще се казва \"Йерусалимска градина\" и ще се намира в Южния парк, информира дипломатът. \"В рамките на София филм фест започнахме със специален фокус върху израелското кино. И продължаваме тази седмица с фестивала Master of Art, където ще бъдат показани седем филма, които са израелски продукции или са филми за културния живот в Израел - литература, кинематография дори кулинария\", посочи посланик Ирит Лилиан. \"Следващата седмица ще организираме специални кулинарни събития в ресторант \"Таланти\". Ще покажем какво представлява израелската гурме кухня. Така че се опитваме да продължим възможно най-дълго тези чествания\", разказа посланик Ирит Лилиан. Денят на независимостта е основният официален празник в Държавата Израел, провъзгласена на 14 май 1948 година. Това е и единственият официален почивен ден в Израел, в който градският транспорт се движи, а хората, които спазват юдейските религиозни традиции, могат да пътуват с коли и да палят огън. Затова израелците масово празнуват този ден сред природата - излизат със семействата на пикник извън града. След като Израел почете паметта на загиналите във войни и при терористични атентати, в страната започнаха официалните празненства по случай 70-ата годишнина от създаването на еврейската държава. Всяка година в Деня на независимостта в Ерусалим се организира тържествена церемония - запалват се 12 факли, които символизират дванайсетте израелски племена. Тази година са най-пищните фойерверки. Създадена е и специална песен и лого за юбилея. Честванията, тържествата и различните събития ще продължат 70 часа по повод 70-та годишнина (т.е. от сряда вечерта до събота). Хората празнуват и се веселят. Планирани са улични фестивали и спектакли с фойерверки в Тел Авив и Ерусалим, както и самолетно шоу. - Всъщност честванията протичат през цялата година. Ще отбележим годишнината с приноса си за общността. По-късно тази година ще открием специална градинка, детска площадка за деца със специални потребности. Ще се казва \"Йерусалимска градина\" и ще се намира в Южния парк. Надяваме се, че до есента ще открием парка. Ще се опитаме да организираме и много мероприятия през следващите месеци преди откриването на градинката. В рамките на София филм фест започнахме със специален фокус върху израелското кино. И продължаваме тази седмица - с фестивала Master of Art, където ще бъдат показани седем филма, които са израелски продукции или са филми за културния живот в Израел - литература, кинематография дори кулинария. Следващата седмица ще организираме специални кулинарни събития в ресторант \"Таланти\". Ще покажем какво представлява израелската гурме кухня. Така че се опитваме да продължим възможно най-дълго тези чествания. - Между другото, това е френска продукция. Тя показва десет изтъкнати израелски автори, които разказват историята на Израел. Това са хора с много ярко мнение. В много случаи животът в Израел е отразен в техните произведения и творби. Невинаги той е централна тема, но винаги присъства. Книгите им са силно израелски по своята същност. Дори, когато разказват историята на семейство, то това семейство е много израелско. Отразени са дилемите, които съществуват в израелското семейство и общество. Тази малка картина на Израел се превръща в нещо универсално. Хората се откриват в израелската реалност. - Смятам, че най-голямото ни постижение е фактът, че съществуваме, въпреки всички трудности. И днес, докато водим този разговор, отбелязваме Мемориалния ден за възпоменание на загиналите войници и жертвите на тероризма. Повече от 23 000 души са загубили живота си през последните 70 години при защита и опазване на сигурността на нашата земя и границите ни. Фактът, че съществуваме е чудо сам по себе си. Да не забравяме, че Израел се ражда на една земя без никакви ресурси. В Библията ни обещават земя, в която текат мляко и мед. Но нека да кажем, че само с мляко и мед не се стига далеч. Въпреки това за 70 години Израел се превърна в цъфтяща икономика. Ние сме водеща сила в сферата на иновациите, предприемачеството, стартъп нация. Смятам, че най-голямото ни постижение е, че добиваме злато от нищото. Това се дължи на човешкия фактор. Единствените ни ресурси са човешките ресурси. И сме се възползвали от факта, че разполагаме с тях. - Нуждата е майка на изобретателността. Еврейският народ е живял в изгнание в продължение на повече от 2000 години. Винаги търсим начини да оцелеем и да успеем. Използвали сме тези умения и при създаването на нашата държава. Опитваме се да правим лимонада от всеки лимон, който се появява в съседство. Заплахите за сигурността правят армията ни силно иновативна. Много от иновациите, които ползват хората в днешно време, са резултат на иновациите, направени преди десетилетия за армията. Второ, ние сме хора, дошли от четирите посоки на света. Всеки от нас е донесъл различна култура. В това врящо гърне всеки има свой начин за решаване на проблемите. Тоест ние сме креативни, защото не сме хомогенни. Всеки от нас има различен начин за достигане до решение. Използвахме възможността, че сме държава на имигранти, за да се превърнем в стартъпнация. Хората имат идеи и решения за всичко. - Не бих казала, че творците влияят върху реалността. По-скоро творците отразяват реалността. Смятам, че културата и изкуството са много важен компонент на живота в Израел. Във всеки квартал ще откриете млади хора, които творят - било то изкуство или технологии. Хората са много креативни и тази креативност се канализира в по-голямата сцена на изкуството. Да споменем танцовата трупа \"Batsheva\", една от водещите в света, да споменем и автори като Амос Оз, Давид Гросман, Цруя Шалев. Тези хора отразяват реалността в своите творби. Те представят и предизвикателствата пред обществото, пред една нация, изправена пред заплахи, предизвикателствата на ежедневието и на неблагоприятния климат. Всичко това се пречупва през творчеството им. А фактът, че творчеството е навсякъде, дава на творците много възможности да покажат кои сме ние. - Разбира се, бих искала да поздравя моите сънародници. Поздравявам тях и моята страна, като им пожелавам само едно: надявам се в обозримо бъдеще да имаме мир. Според мен това е най-голямата благословия, която можем да си пожелаем. Имаме всичко останало. Имаме хубави хора, хора с велики идеи, силна икономика, процъфтяващи технологии. Имаме всичко, но ако имаме мир, то това значи, че всички тези блага могат да се разпространяват в нашия регион - в целия Близък Изток. А имаме нужда точно от това. Регионът е много проблемен. И с мир, сътрудничество, период на спокойствие, можем да стигнем толкова далече,че нищо няма да може да ни спре.", "date": "2018.04.19", "title": "Посланикът на Израел у нас: Да има мир е най-голямата благословия, която можем да си пожелаем"}
{"url": "https://www.24chasa.bg/novini/article/6824500", "text": "Проектите за нови учебни програми за учениците в 11-и и 12-и клас по общообразователните предмети \"Български език и литература\", \"Математика\", \"Физическо възпитание\" и за новия предмет \"Гражданско образование\", който ще се изучава от учебната 2020/2021 година, са готови. Това съобщиха от Министерството на образованието и науката. В проектите на програмите по български език и литература /БЕЛ/ за 11-и и за 12-и клас се акцентира върху уменията за прилагане на знанията преди провеждането на задължителен държавен зрелостен изпит по БЕЛ в края на втория гимназиален етап. Предвижда се по български език да се развива прилагането в речевата практика на книжовните езикови норми, както и да се усъвършенстват уменията за търсене, анализиране и синтезиране на информация. Предвидено е развиване на практически умения като: публично изказване по научен проблем, подготовка на реферат, съставяне на конспект и библиография, участие в интервю за работа, създаване на мотивационно писмо. Проектите на програмите по литература предвиждат преподаване на различни по жанр емблематични текстове само от българската литература, включително и от съвременни автори. Изучаването ще бъде концентрирано тематично, а не хронологично на авторите. Учителите ще могат съобразно възможностите на своите ученици допълнително да подбират и други тематично близки текстове, освен посочените. Заложена е и работа по създаването на есе и на интерпретативно съчинение по проблеми, изведени от художествени творби. Отчетено е и желанието на учителите за олекотяване на учебното съдържание по литература и възможност за практическа работа в часовете по български език. Програмите за предмета \"Гражданско образование\" надграждат досега съществуващите форми на гражданското образование чрез интегриране в предметите от областта на обществените науки и чрез интердисциплинарните предмети - като \"Човек и общество\" и \"Свят и личност\". Организацията на обучението се основава на интерактивни методи и техники на преподаване /учене чрез изследване, чрез практика, решаване на казуси, разработване на проекти/. Обучението е насочено към подготовката на младия човек за социална реализация, съобразена със законите на демократичното общество. По-голямо внимание се отделя на формирането на гражданска култура, както и на възможностите за осмисляне на значими социални проблеми на регионално, национално и глобално ниво. За обществено обсъждане са публикувани и три нови проекта за изучаване на предмета \"Религия\" по желание на учениците от първи до 12-и клас. Освен досегашните възможности за изучаване на християнство-православие и ислям, има трета - изучаване на световните религии не в догматичен, а в ценностен план. Предложените нови учебни програми по предмета \"Религия\", който се изучава в разширена подготовка /избираеми часове/ и в допълнителна подготовка /факултативни часове/, осъвременяват сега съществуващите две програми по религия, които са насочени към изучаването на православието и на исляма. Програмите са изготвени от експерти - теолози, от преподаватели във висшите училища и представители на религиозните общности по концепции, приети от експертен съвет. Актуализирането се изразява преди всичко в две посоки. От една страна, обучението по религия се обвързва с ключовите компетентности, като по този начин се разкрива и значимостта на религиозната култура за личностното развитие на учениците. От друга страна, се осмислят съвременни проблеми на човечеството през призмата на религиозния светоглед и ценности, като така религията се отваря в по-голяма степен към предизвикателствата на гражданското общество. За първи път се предлага и трета програма, в която водещо е неконфесионалното религиозно образование. То е основано преди всичко на специфичния за религиите ценностен подход, без да се придържа към догматиката на едно единствено вероизповедание. Религиозните догмати се представят като системни и исторически знания. Програмата предвижда балансирано представяне на нравствените традиции на световните религии. Отразяват се и съвременните проблеми в отношенията между религиите в глобален и регионален план.", "date": "2018.04.19", "title": "МОН: Готови са проектите за нови учебни програми за 11-и и 12-и клас"}
{"url": "https://www.24chasa.bg/novini/article/6824499", "text": "Няма данни за жертви или сериозни щети след земетресението с магнитуд 5,9, регистрирано днес в южната част на Иран, предаде ДПА, като се позова на агенция ИСНА. Имаше известна тревога за АЕЦ Бушехр, разположена близо до епицентъра на труса, но не беше съобщено за проблеми в централата, предава БТА.  Епицентърът на земетресението беше близо до град Каки и на около 95 километра от АЕЦ Бушехр. Властите заявиха, че ще изпратят шест екипа за оценяване на ситуацията след труса.", "date": "2018.04.19", "title": "Няма сериозни щети след труса от 5,9 близо до АЕЦ в Иран"}
{"url": "https://www.24chasa.bg/novini/article/6824503", "text": "Съветът на ЕС съобщи, че е добавил четирима души към списъка с подлежащите на ограничителни мерки срещу Северна Корея. Тези мерки са забрана за пътуване и запор на имущество, предаде БТА. Четиримата са участвали във финансови измами, за които има съмнения, че подпомагат ядрената програма и програмите за балистични ракети или други оръжия за масово унищожение на Пхенян. Режимът на санкции срещу Северна Корея е най-суровият, прилаган спрямо една държава, пише в съобщението. С днешното решение броят на санкционираните от ЕС севернокорейци достига 59, като е наложен и запор на имуществото на девет организации. ЕС е въвел и санкциите на ООН срещу 80 севернокорейски граждани и 75 организации.", "date": "2018.04.19", "title": "ЕС наказва още четирима за финансиране на ядрената програма на Северна Корея"}
{"url": "https://www.24chasa.bg/novini/article/6824509", "text": "Вицепремиерът Томислав Дончев и министърът на енергетиката Теменужка Петкова се включиха в конференцията на високо ниво \"Чиста енергия за всички европейци - пътят напред\". Форумът е част от събитията на Българското председателство на Съвета на ЕС, съобщи БТА. Да говорим днес, в 21-ви век, за индустриална революция е безкрайно неактуално. Това термин от 19-ти век. Би трябвало да говорим за постиндустриална революция и за ползване на чиста енергия и опазването на околната среда. Това дава възможност за поддържане на безконфликтното съжителство с природата дълго време, каза пред участниците във форума Томислав Дончев. Голямата заблуда е свързването на екологичните изисквания като спирачка на растежа - това е грешна парадигма. Това е единствения възможен път на растежа оттук нататък, смята вицепремиерът. Тук, в България, често се чува един призив към политиците - \"стига сте говорили, свършете някаква работа най-после\". По темата за чиста енергия искам обаче да реабилитирам говоренето, защото имаме нужда от дискусия и различни гледни точки, посочи Дончев. Дискусията е нужна и защото темата не е ограничена в рамките на една страна или дори само в Европа, а защото опазването на природата и промяната на климата са световен проблем, уточни той. Личният ми опит сочи, че мерките и политиките, които са без законодателен фундамент имат бъдеще, и същевременно е нужно за тях да има естествена икономическа логика и широка обществена подкрепа, каза Дончев. Само преди два месеца председателят на ЕК Жан-Клод Юнкер представи амбициозна програма за присъединяване на Западните балкани към ЕС. В нея той посочи енергията като тема за сътрудничество, каза еврокомисарят по климат и енергетика Мигел Ариас Канете. Подобряването на свързаността със Западните Балканите е политически приоритет, а и ще насърчи икономическия растеж, добави той. В наши ръце е да протегнем ръце към огромните преимущества на прехода към чиста енергия. Увеличавайки амбициите си трябва да сме сигурни, че нито един район в Европа не изостава по тази тема, включително и страните от Западните Балкани, посочи той. Недостатъчната интеграция на европейския пазар е пречка за достигане на всички ползи от ползването на чиста енергия, добави еврокомисарят. Липсата на диверсификация на източниците и на маршрутите на енергия, оставят Западните Балкани беззащитни при евентуална криза, каза Канете. По-голямата диверсификация при доставките на природен газ от Централна към Югоизточна Европа ще осигури надеждна енергия за всички граждани, добави той. Регионалното сътрудничество ще ни позволи да се справим с предизвикателствата, пред които са изправени Западните Балкани при преход към ползване на чиста енергия. Това сътрудничество трябва да бъде подсилено от сближаване на регулаторната рамка на ЕС и на страните от Западните Балкани, подчерта той. За Българското председателство на Съвета на ЕС е изключително важно да обсъдим законодателния пакет Чиста енергия за всички европейци\", каза министърът на енергетиката Теменужка Петкова. Искаме да чуем мнението на нашите приятели от Западните Балкани за прехода към нисковъглеродна икономика, за диверсифициране на маршрутите, което пък ще доведе до конкурентни цени на енергията, каза Петкова. Един от най-важните проекти на изграждането на интерконекторната връзка за природен газ Гърция - България. Сътрудничеството ни с Азербайджан пък ни позволява да намерим алтернативен източник на синьо гориво. Работим по газови връзки на България със Сърбия и с Турция, проучва се възможността за подобна връзка и с Македония, добави министър Петкова.", "date": "2018.04.19", "title": "Томислав Дончев: Днес трябва да говорим за постиндустриална революция"}
{"url": "https://www.24chasa.bg/novini/article/6824517", "text": "Половината от държавните болници нямат просрочени финансови задължения, каза заместник-министърът на здравеопазването Жени Начева на заседание на Парламентарната комисия по здравеопазване, предава БТА.  Начева представи единния стандарт за финансово управление на държавни болници, изготвен от Министерството на здравеопазването. По думите й останалата част от държавните болници имат просрочени задължения в размер на 155 млн.лв. и тенденцията е те да продължават да се увеличават. Единият стандарт според Начева ще подобри финансовото управление на болниците, като основните принципи, които се следват са устойчивост, ефективност, прозрачност и др. В стандарта е заложено да не се допуска увелчаването на просрочените задължения, общи правила за счетоводната политика, за управление на ресурсите, единни принципи на вътрешните правила при формиране на заплатите, съгласуване на обществените поръчки с принципала и др. Представители на Сдружението на областните болници възразиха срещу текста, оказващ, че болниците нямат право да трупат нови просрочия, тъй като те не са само заради вътрешното финансово управление на лечебното заведение. От Сружението на университетските болници възразиха срещу текста в стандарта, според който трябва да се извършва планиране на разходите за следващата година през настоящата година. Според Момчил Мавров, член на Сдружението на университетските болници, все още не се отчита тежестта на заболяването, обема на оказаната помощ, квалификацията на лекарите, а финансирането на болниците по този начин ограничава конкуренцията между тях. По думите на Мавров финансовото състояние на университетските болници не е добро, тъй като в тях се лекуват най-тежките случаи.", "date": "2018.04.19", "title": "Жени Начева: Половината от държавните болници нямат просрочени финансови задължения"}
{"url": "https://www.24chasa.bg/novini/article/6824512", "text": "Военният неутралитет на Белград не се явява препятствие за Сърбия за развитие на сътрудничеството с НАТО, заяви днес президентът на страната Александър Вучич на среща с председателя на Парламентарната асамблея на НАТО Паоло Али, предаде ТАСС. Президентът Вучич подчерта пред Паоло Али, че твърдата позиция за военен неутралитет на Сърбия не се явява препятствие за развитие на сътрудничество с НАТО, но е в интерес на укрепването на регионалната стабилност. Президентът на Сърбия подчертал значението на силите КейФОР за гарантиране на сигурността и съхранението на сръбския народ в Косово, се казва в съобщение на пресслужбата на сръбския президент, предаде БТА. Събеседниците констатирали, че между Сърбия и НАТО има интензивен диалог на високо равнище. Председателят на Парламентарната асамблея на НАТО Паоло Али заявил, че НАТО уважава позицията на Сърбия да бъде военно неутрална и да определя сътрудничеството според своите потребности. Той също подкрепил усилията на Сърбия за запазването на стабилността и укрепването на сътрудничеството в региона на Западните Балкани. Преди това президентът на Сърбия заяви в интервю за ТАСС, че неговата страна се развива по европейски път, но при това не възнамерява да се присъединява към НАТО. На 4 декември генералният секретар на НАТО Йенс Столтенберг заяви, че не се водят преговори за възможно присъединяване на Сърбия към НАТО.", "date": "2018.04.19", "title": "Вучич: Военният неутралитет на Белград не е пречка в развитието на сътрудничеството с НАТО"}
{"url": "https://www.24chasa.bg/novini/article/6824529", "text": "Под наблюдението на Окръжна прокуратура – София се води досъдебно производство за извършено убийство в с. Нови Хан, съобщиха от пресцентъра на прокуратурата. В хода на разследването в качеството на обвиняем е бил привлечен С. В. Около 21:20 ч. на 13.04.2018 г., в дворно място на ул. „Студеница“ в с. Нови Хан, той умишлено умъртвил сина си. Убийството било извършено чрез нанасяне на удари с нож в лявата област на гърдите. След първоначалното задържане за 72 часа Окръжна прокуратура - София е внесла искане за мярка за неотклонение „задържане под стража“ спрямо С.В., което съдът е уважил. Разследването по случая продължава.", "date": "2018.04.19", "title": "Мъж уби сина си в дома им в Нови хан, наръгал го с нож в гърдите"}
{"url": "https://www.24chasa.bg/novini/article/6824540", "text": "Британският премиер Тереза Май и китайският президент Си Цзинпин са изразили съгласие днес, че използването на химически оръжия \"от когото и да било, където и да било, за каквито и да било цели е недопустимо\", съобщи канцеларията на Май, цитирана от Ройтерс и ТАСС. \"Министър-председателката заяви, че използването на нервнопаралитично вещество срещу Юлия и Сергей Скрипал в Солсбъри е тежко нападение на суверенната територия на Обединеното кралство и е първият случай след Втората световна война, в който нервнопаралитичен агент се използва в Европа\", отбеляза в изявление говорителка на британския премиер след телефонния разговор с китайския президент, предаде БТА. Блокирането на дипломатическите действия от страна на Русия подчертава колко важно е международната общност да работи заедно, за да се въведе отново независим механизъм, с който да се търси отговорност от извършителите на атаки, като тази в Дума, е заявила Май пред Си във връзка със Сирия. Британската министър-председателка казала, че ударите, нанесени в нощта на 14 април от Великобритания, САЩ и Франция в Сирия, са били пропорционални и законни, и са имали за цел да облекчат хуманитарните страдания, като намалят възможностите на сирийския режим да използва химическо оръжие.", "date": "2018.04.19", "title": "Мей и Си Цзинпин единодушни: Използването на химически оръжия е недопустимо"}
{"url": "https://www.24chasa.bg/novini/article/6824125", "text": "Иракските военновъздушни сили нанесоха днес смъртоносни удари по позиции на \"Ислямска държава\" в съдедна Сирия, съобщи кабинетът на премиера на Ирак Хайдер ал Абади, цитиран от Ройтерс и БТА. Ударите са нанесени в координация с правителството на сирийския президент Башар ал Асад, заяви пред Ройтерс иракски военен говорител. /МИГ/", "date": "2018.04.19", "title": "Иракските военни сили са нанесли удари срещу \"Ислямска държава\" в Сирия"}
{"url": "https://www.24chasa.bg/novini/article/6824140", "text": "Парламентът отхвърли промени в Закона за приватизация и следприватизационен контрол, внесени от Валентина Найденова от БСП и група народни представители. В гласуването на първо четене участваха 128 депутати, от които 42 - \"за\", 61 - \"против\", а 25 се въздържаха. В доклада на Комисията по здравеопазване се посочва, че според вносителите целта на промените е да доразвият правните норми за приватизация на държавни и общински лечебни заведения с над 50 процента държавно или общинско участие или обособени части от тях, като процедурата за приватизация се обвърже с две неща - с националната сигурност на страната и с Националната здравна карта. Вносителите предлагат лечебните заведения с над 50 процента държавно или общинско участие или обособени части от тях, включени в Националната здравна карта, да се включат в структурата на националната сигурност. За обектите, включени в този списък, Народното събрание одобрява стратегия за приватизация. Според Даниела Дариткова от ГЕРБ предложението не е в интерес на гражданите. Тя призова опозицията да не предлага законодателство \"на парче\" и определи предложението като \"кръпка и то нескопосана\". В забранителния списък за приватизация вече са включени 71 многопрофилни болници, уточни Данаил Кирилов от ГЕРБ. Не е важно в кой списък са общинските лечебни заведения, а каква медицинска дейност извършват, на кого и как помагат, отбеляза Хасан Адемов от ДПС. Според него всичко останало е в зависимост от конюнктурата, \"да се харесаме на определени емоции, регионални или национални\". Докато не създадем действаща Национална здравна карта, не трябва да позволяваме нито едно лечебно заведение да бъде приватизирано, каза Георги Гьоков от БСП. Общинските болници касаят над 2 млн. граждани на страната, заяви Георги Михайлов от БСП. Факт е, че върви скрита приватизация на общинските болници, посочи той. С 52 гласа \"против\", 23 - \"въздържал се\" и само 32 \"за\" мнозинството в парламента отхвърли и промените, предложени от БСП, в Закона за здравното осигуряване. Те предвиждаха да бъдат осигурени оборотни средства на изпълнителите на медицинска помощ, сключили договор с районна здравноосигурителна каса, с които да се посрещнат дължимите разплащания в оперативен порядък. Предлагаше се още изпълнителите на медицинска помощ като договорни партньори на районните здравноосигурителни каси с предоставяния им авансово финансов ресурс да могат да посрещнат условно постоянните разходи през календарния месец и да гарантират достъпна и своевременна медицинска помощ на пациентите. Така без да плащат излишни лихви към доставчиците лечебните заведения ще могат да работят спокойно, посочи Валентина Найденова, вносител на текстовете. Колегата й съвносител Георги Йорданов посочи, че общинските болници са притеснени, че сега НЗОК, за разлика от други години, не спазва определената дата за изплащане парите на болниците. В същото време енерго- и ВиК дружествата искат сметките да се плащат навреме и, ако не стане, се начисляват лихви, обясни логиката на предложението той.", "date": "2018.04.19", "title": "Парламентът отхвърли промени в Закона за приватизация, внесени от левицата"}
{"url": "https://www.24chasa.bg/novini/article/6824147", "text": "Вицепремиерът и министър на външните работи Екатерина Захариева се срещна днес с делегация от Комисията по европейски въпроси в Събранието на Република Македония, водена от нейния председател Артан Груби, информира МВнР. „Радвам се, че сте тук в толкова важен момент от процеса на разширяването. Поздравявам Ви за отправената препоръка към Република Македония от страна на Комисията за започване на предприсъединителни преговори“, заяви Захариева пред своите гости. Вицепремиерът подчерта удовлетворението си от позитивния тон в доклада на ЕК относно напредъка на Република Македония, обявен на 17 април в рамките на Пакет „Разширяване“. В него се дава висока оценка и за Договора за приятелство, добросъседство и сътрудничество между Република България и Република Македония, който е посочен като положителен пример за региона, отбеляза Екатерина Захариева. „Това е наш общ успех. София е вратата към ЕС за Република Македония. Вашата подкрепа означава много за нас“, изтъкна от своя страна председателят на Комисията по европейски въпроси в македонския парламент Артан Гури. Той поздрави България за свършеното досега в рамките на Председателството на ЕС и допълни, че благодарение на нейните усилия в настоящия момент отношението към разширяването е много по-позитивно. „Надявам се, че ще успеем да ви дадем всички аргументи , за да ни помогнете и на Съвета през юни“, каза още Гури. „Оттук нататък ви предстои още много работа. Имате възможност в оставащото време до юни да приемете законите, които са свързани с процеса на реформи в страната ви. С такива силни аргументи подкрепата ще бъде още по-голяма“, отговори министър Захариева. Тя допълни, че България е положила много усилия, за да пребори скептицизма по отношение на темата за разширяването на ЕС и да убеди останалите страни членки във важността на европейската перспектива на Западните Балкани. „На Балканите трябва да покажем, че можем да се променяме и да правим реформи. Вече виждам позитивната промяна и положителните резултати. Усилията ни трябва да продължат“, каза първият ни дипломат. Захариева препотвърди готовността на България да споделя със съседите си своя опит и експертиза в процеса на синхронизация на законодателството с това на ЕС, както и за повишаване на административния капацитет. „Ще споделим и успехите, и грешките си“, отбеляза тя. „Искрено чувстваме, че сте наши приятели“, заяви Гури. Министър Захариева и македонските депутати бяха единодушни, че промяната и новата атмосфера на приятелство и сътрудничество в отношенията между Република България и Република Македония на политическо и институционално ниво имат своите съвсем конкретни резултати за гражданите. „Числата говорят повече от думите. През 2017 г. е отчетен най-високият двустранен стокооборот досега, като само след подписването на Договора, ръстът е 11%“, коментира министър Захариева. Това е втората среща на първия ни дипломат с депутати от македонския парламент в рамките на по-малко от месец. На 21 и 22 март бе осъществено първото от 11 години насам посещение у нас на македонска парламентарна делегация. Тогава вицепремиерът Захариева се срещна с представители на Групата за сътрудничество с България в Събранието на Република Македония.", "date": "2018.04.19", "title": "Захариева: София е вратата към ЕС за Македония"}
{"url": "https://www.24chasa.bg/novini/article/6824157", "text": "По време на неформалното заседание на министрите на енергетиката от Европейския съюз са уточнени позициите на държавите-членки по отношение на три много важни досиета от законодателния пакет \"Чиста енергия за всички европейци\" - регламента за управление, директивата за енергийна ефективност и директивата за възобновяеми енергийни източници. Това информира енергийният министър Теменужка Петкова на пресконференцията след края на заседанието, което се състоя днес в НДК, цитирана от БТА. Министър Петкова обяви, че са били обсъдени съществени елементи, свързани с изменение на Регламента за създаване на Агенцията за сътрудничество между енергийните регулатори /АСЕР/ в рамките на Европейския съюз. Законодателният пакет \"Чиста енергия за всички европейци\" дава отговори и насоки как да бъде завършен преходът към нисковъглеродна икономика, посочи Теменужка Петкова. Тя изтъкна, че в рамките на Българското председателство на Съвета на ЕС трябва да се приключват преговорите по тези три важни досиета от законодателния пакет. Другата цел е да се постигне общ подход по отношение на досието, свързано с дейността на регулаторите на енергия в рамките на ЕС. Еврокомисарят по въпросите на климата и енергетиката Мигел Ариас Канете каза, че тази седмица Европейският парламент е приел окончателния текст на директивата по пакета \"Чиста енергия за всички европейци\" и той се надява, че Европейският съвет ще го приеме също. Той допълни, че по време на българското председателство ще се работи активно по трите важни елемента от пакета, като за целта са проведени политически и технически преговори и днес са се проверили мненията на различните енергийни министри. Мигел Ариас Канете изтъкна, че разходите за възобновяемата енергия са спаднали рязко, което се дължи на понижаването на разходите за акумулатори. Затова, според него, сега може със същата разходна ефективност да се постигнат по-амбициозни цели. Той заяви, че по време на българското председателство трябва да се намери компромис между позициите ЕП и ЕС и по тази тема. Обсъдена е била и ролята на Агенцията за сътрудничество между енергийните регулатори - дали тя да запази своите компетенции или да има нови, както и дали да бъде запазена ролята на ролята на директора. Еврокомисарят е убеден, че до края на българското председателство ще бъде намерен общ за ролята на Агенцията.", "date": "2018.04.19", "title": "Петкова: \"Чиста енергия за всички европейци\" дава насоки за нисковъглеродна икономика"}
{"url": "https://www.24chasa.bg/novini/article/6824169", "text": "\"Негово Светейшество българският патриарх Неофит е в съзнание и е контактен. По преценка на лекуващите лекари се налага да остане под наблюдение\", каза на брифинг в Св. синод западно- и Средноевропейският митрополит Антоний. Патриарх Неофит е постъпил в болница \"Токуда\" в сряда заради прилошаване. Главният секретар на Св. Синод Мелнишкият епископ Герасим държи връзка с него. Главата на Българската православна църква има кардиологичен проблем отпреди години. \"Негово Светейшество не е изпадал в безсъзнание и не е открит припаднал, това са спекулации\", каза още митрополит Антоний. Той призова миряните към молитва за по-бързото възстановяване на патриарх Неофит. \"Нормално е да му прилошее - дали заради атмосферното налягане или заради преумора. Но в крайна сметка всичко е наред\", категоричен е митрополит Антоний.", "date": "2018.04.19", "title": "Митрополит Антоний: Да се молим за по-бързото възстановяване на патриарх Неофит"}
{"url": "https://www.24chasa.bg/novini/article/6824175", "text": "Сцена като от екшън филм се разигра в столицата на Уелс – Кардиф. Случайни минувачи обезвредиха въоръжен с нож мъж, бягащ от полицията на велосипед, разказва  Драматичните кадри са заснети от видеорегистратор на случаен автомобил и улични камери за наблюдение. В обезвреждането последователно участват трима цивилни – единия събаря мъжа от колелото, вторият го подгонва, а третият го спъва, след което отново се намесва вторият герой и помага за задържането на беглеца. Арестуваният е 20-годишният Муаз Тарафдар. У него е намерен голям ловен нож. Инцидентът е станал на 15 април, на 16 мъжът е бил изправен пред съда, където се е признал за виновен и е бил осъден на шест месеца затвор. „Макар да не съветваме хората да се приближават до въоръжени лица, оценяваме високо помощта на обществото в този случай“, коментираха от полицията.", "date": "2018.04.19", "title": "Случайни минувачи обезвредиха въоръжен беглец в Кардиф (Видео)"}
{"url": "https://www.24chasa.bg/novini/article/6824158", "text": "Австрия може да започне да проверява превозните средства за Германия при засилен граничен контрол през втората половина на тази година, когато ще поеме ротационото председателство на ЕС, съобщи крайно десният вътрешен министър Херберт Кикъл, цитиран от Ройтерс и БТА. Австрия, Германия и някои други европейски държави отмениха през 2015 г. шенгенската система за отворени граници и свободно пътуване без представяне на паспорт след като над 1 милион бежанци и мигранти, главно от Близкия изток, наводниха Европа. Миналата седмица Германия обяви, че ще запази контрола по границата с Австрия за още шест месеца, за да гарантира сигурността и да се справи с мигрантския поток. Този контрол понякога предизвиква дълги опашки от австрийската страна на границата, близо до Залцбург, но Австрия досега не е въвела гранични проверки там. В интервю за в. \"Залцбургер нахрихтен\", публикувано днес, австрийският вътрешен министър Херберт Кикъл говори за промяна в политиката и казва, че в интерес на обществената сигурност си струва бизнесът и туризмът да бъдат засегнати по един от най-натоварените транзитни маршрути Север-Юг в Европа. \"В интерес на защитата на гражданите ни е логично да засилим проверките\", посочва Кикъл, който е от крайно дясната Партия на свободата - по-малкият партньор на консерваторите на канцлера Себастиан Курц. \"От 1 юли може да въведем (пътен) контрол в посока към Германия\", съобщи Кикъл. В писмо до Европейската комисия Австрия е уведомила Брюксел, че си запазва правото да контролира всяка граница, дори и тези, които преди това не са били контролирани, добави вътрешният министър.", "date": "2018.04.19", "title": "Австрия засилва контрола по границата с Германия"}
{"url": "https://www.24chasa.bg/novini/article/6824197", "text": "Руски власти изискват да им бъде предаден техен гражданин, издирван за неплатени данъци. Във връзка с това Варненската окръжна прокуратура внесе искане за временното задържане за срок до 40 дни на Юрий В. Той се издирва от съдебните власти на Руската федерация чрез Интерпол, за да бъде екстрадиран в родината си. В Районния съд в Томск срещу 53-годишния руски гражданин се води наказателно преследване за неплатени данъци и такси в размер на близо 24 млн. руски рубли. Престъплението, заради което спрямо Юрий е издадена заповед за задържане от руския съд, е извършено в периода от 18 април 2014 до 28 март 2015 г. като длъжностно лице - директор на фирма. Наказанието според руското законодателство е лишаване от свобода за срок до 6 години. В момента руският гражданин е задържан за с постановление на прокуратурата в морската столица за 72 часа.", "date": "2018.04.19", "title": "Русия иска от варненския съд свой гражданин за неплатени данъци за милиони"}
{"url": "https://www.24chasa.bg/novini/article/6824209", "text": "Евродепутатът от ГЕРБ/ЕНП Андрей Новаков бе избран за главен преговарящ по основния регламент за Европейските структурни и инвестиционни фондове след 2020 г. Това се случи на пленарна сесия на Европейския парламент в Страсбург. За първи път българин заема тази позиция. Очакваната стойност на регламента, обект на преговорите, ще надхвърли 300 милиарда евро, които ще бъдат инвестирани в периода 2021 - 2027 г. Новаков ще бъде отговорен за законодателното предложение на Европейската комисия, както и за промените в правилата, касаещи бюджетите на държавите членки, функционирането, допустимите бенефициенти и условията за финансиране на проекти в ЕС и в страната. Европейската комисия ще изпрати проекта за регламент в Европейския парламент до края на май, а преговорният процес ще трае поне 1 г. Новите изисквания влизат в сила на 1 януари 2021 г. и ще се прилагат за всички държави членки, региони и общини бенефициенти на евросредства.", "date": "2018.04.19", "title": "Избраха Андрей Новаков от ГЕРБ за главен преговарящ на ЕС за кохезионните фондове"}
{"url": "https://www.24chasa.bg/novini/article/6824591", "text": "Красимира, която разплака премиера Борисов, и дъщеря й напускат България с огорчение и в знак на протест срещу системата. Отлитат за Холандия в търсене на по-добър живот, предаде  . „Бих помолила премиера да ми се извини лично на мен и в мое лице и на всички родители на деца с увреждания за това, че си позволи такова снизходително отношение. Защото „тая майка” ходи 13 години по медиите заедно с детето си и не изпитва върховно удоволствие от това”, каза Красимира Обретенова по повод изказването на премиера Борисов, че репортажът за нея и детето й го разплакал. „Първият ни протест на майки на деца с увреждания в Добрич беше заради проблемите с ТЕЛК. Тогава се искаха едни безмислени изследвания, които са безумни. Трябваше да доказвам, че тя не вижда”, разказа Красимира Обретенова. По думите й системата я превръщала в паразит, защото нямало обективна оценка на потребностите на детето.", "date": "2018.04.19", "title": "Майката, разплакала Борисов, замина с детето си за Холандия"}
{"url": "https://www.24chasa.bg/novini/article/6824204", "text": "Учени от САЩ и Швейцария установиха с помощта на компютърен модел причината за появата и изригването на супервулкана под парка \"Йелоустоун\", съобщи Лента. Изводите им гласят, че под калдерата на относително малка дълбочина има мехур гореща магма, който е затиснат като в сандвич от по-студени магмени скали. Тази структура образува горещ мантиен поток, който прониква в земната кора. През 2014-2015 г. стана ясно, че под Йелоустоунската калдера са скрити два мехура магма на дълбочина 4-14 км и 20-45 км. Учените създали термомеханичен модел, за да определят възможния произход на тези структури. Били извършени десетки експерименти чрез използване на виртуална земна повърхност с размери 1000 км на 300 км. Моделът обхванал период от 7-8 милиона години, предаде БТА. Геолозите се поинтересували от поведението на магмата над относително стабилната \"опашка\" на горещия мантиен поток, който се издига от ядрото на Земята към повърхността й. В други проучвания, посветени на изригвания на Йелоустоунския супервулкан, вниманието бе фокусирано върху изменения над променливата \"шапка\" на потока. Експериментите се отличаваха един от друг по температурата на потока, плътността и състава на скалите в земната кора. Учени от Тексаския университет констатираха, че потокът действително захранва магмено огнище под Йелоустоунската калдера. В компютърния модел образуването на потока започнало от мехура горещ материал с диаметър 160 км в най-широката му част. Потокът се издигнал към земната кора със скорост 4,7 сантиметра годишно. Учените успели да проследят как се разпределя разтопеният материал в мантията и кората на Земята 210 000 години и два и повече милиона години след образуването на потока. Оказало се, че 250 000 години по-късно потокът започнал да прониква в земната кора, която впоследствие се разделила на две интрузивни зони. Едната била над границата на Мохоровичич, а другата - на дълбочина 7-15 км. Седем милиона години по-късно земната кора се отместила на 150 км на югозапад и това довело до охлаждане на интрузивни скали и образуване на мехури магма, разположени един над друг. Между тези огнища има преходна зона от по-студена магма. При това разтопени скали от горния мехур периодично излизат на повърхността. Изображението на сляганията съответствало на онова, при което температурата на мантийния поток превишава обкръжаващата го мантия със 175 градуса Целзий, а кората е с дебелина 80 км.", "date": "2018.04.19", "title": "Учени откриха главната причина за изригването на Йелоустоунския супервулкан"}
{"url": "https://www.24chasa.bg/novini/article/6824245", "text": "Специализираният наказателен съд ще решава утре да остави ли за постоянно в ареста кметицата на \"Младост\" Десислава Иванчева и заместничката й Биляна Петрова, предава  . Все още не ясно дали прокуратурата ще иска под стража да остане и посредникът в корупционната схема - бившият районен кмет Петко Дюлгеров.  Според информация на радиото, Дюлгеров, за когото още вчера от прокуратурата обявиха, че след задържането си с част от подкупа, е направил самопризнания, е разказал за схемата и вече в качеството му на обвинеяем. Обясненията му са част от доказателствата, но дори и в рамките на разследването и на евентуален процес, той да се откаже от тях, от прокуратурата уверяват, че имат достатъчно още. Освен белязаните пари, открити у Петко Дюлгеров, чантата на Биляна Петрова и кашонче в колата на Десислава Иванчева плюс специалните разузнавателни средства, документирали разговорите между тях и изнудвания бизнесмен, като доказателства ще се ползват и записите от заведенията, в които са се получавали и предавали белязаните пари.", "date": "2018.04.19", "title": "Утре решават дали да оставят за постоянно в ареста кметицата Иванчева"}
{"url": "https://www.24chasa.bg/novini/article/6824303", "text": "Европейската комисия осъди инцидента със , заяви в четвъртък говорителят на Европейската комисия Карлос Мартин, съобщиха ТАСС и Ройтерс. Това, което наблюдавахме вчера, не може да има място в съвременното демократично общество. Това е оскърбление за гражданите на съседната страна и всички, които работят за развитието на добросъседските отношения, каза говорителят, предава БТА. Инцидентът, за който става дума, се случи в сряда в сръбския парламент по време на визита на делегация на хърватски парламентаристи. Лидерът на Сръбската радикална партия Воислав Шешел видя на входа на парламента хърватското знаме, свали го, опита се да го скъса, а след това го хвърли на пода и започна да го тъпче с крака. След това Шешел влязъл в залата, където били членовете на хърватската делегация, и ги наругал, а те незабавно прекратили визитата си и се върнали в Хърватия. Този инцидент заплашва с ново изостряне на отношенията между Сърбия и Хърватия.", "date": "2018.04.19", "title": "ЕК осъди стъпканото в парламента на Сърбия хърватско знаме от Воислав Шешел"}
{"url": "https://www.24chasa.bg/novini/article/6824304", "text": "Бъдещето на Западните Балкани е в младите хора и тяхното развитие, заяви министър-председателят Бойко Борисов, който участва в закриването на Европейската младежка конференция в София. В изказването си премиерът подчерта взаимовръзката между два от основните приоритета на Българското председателство на Съвета на ЕС - Западните Балкани и бъдещето на Европа и младите. Борисов акцентира върху единодушното мнение на европейските лидери за необходимостта от европейска интеграция на страните от региона, съобщиха от пресцентъра на Министерски съвет. „Трябва да вървим в тази посока, защото младите, кадърните хора от Балканите отиват в развитите държави. Затова ние трябва във всяко отношение да помагаме и поощряваме тези страни, за да останат младите хора да се развиват на Балканите. Те не са бъдещето, те са настоящето“, каза министър-председателят. Българският премиер приветства решението на ЕК за стартиране на преговорите за присъединяване с Албания и Република Македония и акцентира, че не трябва да се допускат „черни дупки“ в карта на Европа и всички страни от региона трябва да имат ясна европейска перспектива. „Трябва политическите елити там, а и ние, с всичките си усилия да помогнем“, заяви той. Министър-председателят съобщи за проведените по-рано през деня форуми посветени на дигиталното обучение и нови технологии. Той заяви, че Европейската младежка конференция дава възможност младите хора не само да представят своите приоритети, но и да се включат активно в тези процеси. Борисов подчерта и значението на образованието за развитието на младите хора, като отбеляза, че за последната година с предприетите от правителството мерки в тази сфера над 20 хиляди деца, отпаднали от образователната система, са се върнали в класните стаи. Форумът се проведе в София от 17 до 19 април като част от календара на Българското председателство на Съвета на ЕС и засегна един от основните приоритети на страната ни - бъдещето на Европа и младите хора. Българското правителство е първото, което поставя сред хоризонталните приоритети в рамките на своето Председателство младите хора и бъдещето на Европа. Това е продиктувано от целенасочената му политика за качествено и устойчиво младежко развитие. В рамките на Конференцията участие взеха 250 млади хора и представители на институции, отговорни за младежта от държавите-членки на Европейския съюз, както и страните от Западните Балкани и Източното партньорство.", "date": "2018.04.19", "title": "Борисов: Бъдещето на Западните Балкани е в младите хора и тяхното развитие"}
{"url": "https://www.24chasa.bg/novini/article/6824327", "text": "В момента в Затвора в Пазарджик се извършва проверка по случая с  , заявиха от пресцентъра на Министерство на правосъдието. На 15 април т.г. лишеният от свобода Стайко Иванов е съобщил на постовия надзирател, че при прибиране от обяд са му били нанесени няколко удара с юмрук в областта на лицето и на гърдите от други лишени от свобода. Той веднага е отведен в стационара на затвора, където му е оказана лекарска помощ. Лишеният от свобода е пожелал и допълнително освидетелстване от външно болнично заведение. От страна на администрацията на Затвора в Пазарджик са предприети следните действия – назначена е вътрешна проверка за изясняване на инцидента, уведомена е Районната прокуратура за случая, а самият случай е отразен в регистъра за травматични увреждания. Лишеният от свобода е отделен от другите затворници, след което ще бъде преместен в друга група.", "date": "2018.04.19", "title": "Правното министерство: Местят в друга група бития затворник от Пазарджик"}
{"url": "https://www.24chasa.bg/novini/article/6824265", "text": "24-годишната Гергана Зашева е ранената от бомбичка на мача ЦСКА - \"Левски\" (2:2) жандармеристка, научи \"24 часа\". Тя и преди е охранявала футболни срещи, но за първи път й се случва да пострада. Зашева е женена за свой колега, който е охрана на дипломатически мисии. Името му е Юли и е малко по-възрастен от съпругата си. Той работи в жандармерията от 4 години. По данни на \"24 часа\" няма общо между нейния избор на кариера и този на съпруга й. Зашева е била част от сектора за патрулно-постова дейност и масови мероприятия. ", "date": "2018.04.19", "title": "Ранената с бомбичка жандармеристка женена за свой колега"}
{"url": "https://www.24chasa.bg/novini/article/6823836", "text": "Министърът на правосъдието Цецка Цачева и българският евродепутат Емил Радев ще са домакини на конференция за детско правораздаване, съобщиха от ресорното ведомство. Събитието е утре в София. Участниците във форума ще търсят възможни решения пред националния законодател във връзка с въвеждане на специализирано детско правораздаване. Ще бъдат дискутирани наказателноправни аспекти на правораздаването за деца в национален, европейски и международен план, както и очакваният ефект от реформата на регламента относно компетентността, признаването и изпълнението на решения по брачни въпроси и въпроси, свързани с родителската отговорност, и относно международното отвличане на деца.", "date": "2018.04.19", "title": "Цецка Цачева ще бъде домакин на конференция за детско правораздаване"}
{"url": "https://www.24chasa.bg/novini/article/6823841", "text": "Предлага се един контролен орган към НОИ да следи цялата система по ТЕЛК освидетелстването, съобщи заместник-социалният министър д-р Султанка Петрова след среща в Министерския съвет с националнопредставителните организации на хората с увреждания. На срещата са присъствали вецепремиерът Красимир Каракачанов и управителят на НОИ Ивайло Иванов, съобщи БТА. Този единен контролен орган ще упражнява контрол върху всички издадени ТЕЛК решения, върху детските ТЕЛК решения, тъй като до момента няма контрол върху тях, допълни Петрова. По думите й отделно, при сигнал, комисията ще има възможност съгласно българското законодателство да направи съответните проверки на място. В НОИ имат териториални дирекции и те могат по места да извършват чрез експерти контролни дейности, уточни заместник-министърът. Предложението за промяна ще бъде допълнително обсъдено с организациите на хора с увреждания и след това ще бъде внесено в НС. В момента има девет комисии, които трябва да извършват контрол върху цялата верига по ТЕЛК освидетелстването и това е заложено в Закона за здравето. Тук влизат Министерството на здравеопазването, социалното министерство, НОИ, НЗОК , регионалните здравни инспекции, регионалните картотеки, припомни заместник-министър Петрова. Идеята е да се направи един контролен орган, защото от съществуването на девет комисии досега няма ефективност и липсва контрол, отбеляза Петрова. Националнопредставителните организации на хората с увреждания отдавна предлагат да бъде създадена подобна единна комисия за контрол. Обсъдено е и лекарите, които злоупотребяват и допускат издаването на документи с невярно съдържание, да носят наказателна отговорност. Когато се установи, че лицето няма увреждане, а се възползва от системата години наред, то ще бъде принудено да възстанови сумата, която е получавала през годините.", "date": "2018.04.19", "title": "Предлагат един контролен орган да следи ТЕЛК освидетелстването"}
{"url": "https://www.24chasa.bg/novini/article/6823844", "text": "Лидерите на Германия и Франция Ангела Меркел и Еманюел Макрон се срещат в четвъртък в Берлин, за да се опитат да формират обща позиция за реформите в еврозоната, чувствителен въпрос, който подлага на изпитание новото правителство на Германия само един месец, след като дойде на власт, коментира американската агенция Reuters. Германският канцлер Меркел приема Макрон на работна среща под натиск от своята собствена партия – Християндемократическия съюз (ХДС) – в парламента да не се съгласява на реформи, които ще доведат до това, германските данъкоплатци да плащат за затъналите в дългове южноевропейски правителства. Визията на Макрон включва превръщането на съществуващия европейски механизъм за кредитиране на задлъжнели страни-членки в Европейски валутен фонд (ЕВФ), който да действа като буфер срещу бъдеща финансова криза в Съюза, пише Reuters. Той предлага също да се назначи финансов министър на еврозоната, който да разполага с единен бюджет на страните, използващи единната валута. „Имаме много институции, за какво ни е още една?“ – пита Ралф Бринкхаус, заместник-председател на парламентарната група на ХДС и бюджетен експерт, предаде \"Фокус\". „Що се касае до бюджета на еврозоната, защо еврозоната, в добавка към Съюза, трябва да има допълнителен бюджет?“ – задава си въпроса немски депутат. „Защо се стига до странични неща отново?“ Въпреки това, фактори и от Париж, и от Берлин изразиха увереност, че ще се стигне до обща позиция преди срещата на върха на Съюза на 28-29 юни. „Искам да ви уверя, че тихата, тайна и тежка работа, която се върши, ще ни позволи да постигнем истинска франко-германска „пътна карта“ навреме за следващата европейска среща на върха през юни“, заяви министърът на финансите на Франция Бруно льо Мейр пред депутатите в Париж в сряда. В Берлин, говорителят на правителството заяви, че Германия и Франция „имат категоричното намерение да намерят общ път напред“, преповтаряйки позициите на Меркел по време на пресконференция във вторник. Франция и Германия, които отговарят за около 50% от БВП на еврозоната, са ключови в реформените планове, констатира Reuters. Но докато те често демонстрират политическото си единство и общи намерения, дяволът често се крие в детайла.", "date": "2018.04.19", "title": "Меркел и Макрон се срещат, за да избистрят „пътната карта“ за реформи в ЕС"}
{"url": "https://www.24chasa.bg/novini/article/6823870", "text": "Деца от Пловдив намериха портфейл с близо 1500 лева. Двете момчета действали светкавично, издирили собственика и върнали документите и парите. Преди дни пенсионерът Владимир Попов се прибирал към дома си заедно със съпругата си, току-що били изтеглили 1000 лева, предаде  . „Тя просто е забравила да си затвори ципа на дамската чанта и съответно нито тя, нито аз да забележим, че нейното портмоне от дамската чанта пада долу на земята”, обясни мъжът. Парите са намерени от Алекс Божев и Владимир Кръстев, които живеят в същия блок. Топката им попаднала случайно под автомобил и тръгнали да я вадят. „Видях, че има портмоне, когато го отворих, видях, че в единия джоб има 500 лева. Отворихме страничния джоб и видяхме личната карта”, разказа шестокласникът Алекс. „Като го видяхме, веднага си казахме, че трябва задължително да го върнем на собственика му”, каза и седмокласникът Владимир Кръстев. В бързината да върнат портфейла децата не разбрали, че в него има много повече пари. Пенсионерите се готвели да купуват лаптоп. „По-голямата ми радост е, че две хубави деца са направили такава постъпка”, заяви Владимир Попов. „По-хубаво да ги върна и хората да си ги изхарчат, защото това си е техният труд”, каза Алекс Блажев. Децата отказали да бъдат възнаградени за постъпката си, защото не се смятат за герои.", "date": "2018.04.19", "title": "Деца от Пловдив намериха портфейл с 1500 лв. и го върнаха"}
{"url": "https://www.24chasa.bg/novini/article/6823888", "text": "Човекът, който вероятно ще стане следващият президент на Куба, е от по-младо поколение лидери и подкрепя модернизация на острова, но той е и дългогодишен \"апаратчик\" на Комунистическата партия и не се очаква настоява за голяма политическа промяна, пишат Сара Марш и Нелсън Акоста от Ройтерс. Мигел Диас-Канел, 57-годишният първи вицепрезидент, днес вероятно ще бъде посочен от Националното събрание за приемник на 86-годишния Раул Кастро и ще стане първият лидер след революцията в Куба от 1959 г., роден след нея, предава БТА. Инженер по електроника по образование, Диас-Канел често изглежда повече в крак с времето от по-възрастните си носещи униформи \"каки\" предшественици - Раул и брат му Фидел, които управляваха карибския остров през последните шест десетилетия. Като млад провинциален партиен ръководител, Диас-Канел отхвърлил партийната праволинейност, като подкрепил културен център, свързан с ЛГБТ-движението, слушал рок музика и носел дълга коса. На национално равнище Диас-Канел призовава за по-критично отразяване на събитията от държавните медии и по-широк достъп до интернет в едно от най-слабо свързаните с нета общества. Често той идва на събрания с таблет. Според анализатори обаче, в последна сметка изглежда, че Диас-Канел е консенсусен кандидат, избран от Кастро, и е спечелил доверие, проправяйки си път в йерархията в продължение на три десетилетия и придържайки се към партийната линия по ключови политически и икономически въпроси. Неотдавнашните му публични изказвания наблягат на необходимостта от приемственост и борба с империализма - предизвикателно и изтъркано послание, в момент на подновено напрежение между Куба и САЩ след встъпването в длъжност на президента Доналд Тръмп. \"Има причини да се очаква, че той ще бъде по-гъвкав, по-модерен\", казва Артуро Лопес-Леви, бивш кубински правителствен анализатор, израснал в родния град на Диас-Канел - Санта Клара и в момента преподавател в Тексаския университет. Той допълва:\"Но няма основания да се смята, че ще бъде реформатор, нито да се предполага, че ще загърби еднопартийната система или ще спре да дава предимство на държавния сектор пред частния\". До голяма степен политическите възгледи на Диас-Канел остават загадка. Политическата агитация е забранена в Куба и Диас-Канел избягва показността, провалила кариерите на други претенденти през годините. Мнозина кубинци, разочаровани от бавния темп на подобряването на икономиката при Кастро, се надяват, че Диас-Канел просто чака благоприятния момент, за да поеме \"командването на парада\". Въпреки това неговото поле за маневриране ще бъде ограничено, тъй като Комунистическата партия остава водеща политическа сила и ще бъде ръководена от Кастро до 2021 г. На страната на Кастро в партийната върхушка ще бъде неговият революционен съратник от старата гвардия, 87-годишният Хосе Рамон Мачадо Вентура. Някои членове на малката кубинската дисидентска общност, които според правителството работят за САЩ, за да го дестабилизират, осъдиха президентството на Диас-Канел, още преди да е започнало, с думите, че то е продължение на предишното. Един от противниците му, Илдебрандо Чавиано, го нарече \"господин Никой\" без политика, допълвайки, че дългогодишното управление на Фидел Кастро е създало поколение от последователи, а не от лидери. Фидел Кастро официално предаде управлението на брат си през 2008 г. и почина през 2016 г. Човекът на Раул Кастро Личността на Диас-Канел е държана в сянка, откакто влезе в националното управление преди девет години, но жители на родната му провинция Виля Клара го хвалят като симпатичен, дружелюбен \"човек от народа\", който умее да си върши работата. Той израства в скромна едноетажна къща с фасада с олющена мазилка. Местни хора казват, че това е бил един от най-проблемните квартали на провинциалната столица, Санта Клара. Блестящ ученик, според негов бивш учител, той преподава в университета преди началото на политическата си кариера и става партиен ръководител във Виля Клара през икономическата криза в Куба от 90-те години, последвала разпада на основния й съюзник, Съветския съюз. Поради недостига на горива той отива на работа с колело, облечен в шорти, вместо да се вози със съветска \"Лада\" като другите партийни лидери. \"Близостта му с гражданите бе негова запазена марка\", казва 69-годишният Рамон Силверио, собственик на културния център \"Ел Мехунхе\" (коктейл, смес), където има лесбийски, гей, бисексуални и трансджендър (ЛГБТ) прояви. Силверио хвали Диас-Канел за подкрепата на \"Ел Мехунхе\", във време, когато хомофобията бе нещо обичайно в партията. Почитател на културата, Диас-Канел водел двете си деца от първия брак на младежките прояви и вечер самият той танцувал там. Той работел извънредно, правел изненадващи проверки на държавни компании за да се бори с корупцията и си спечелил прозвището \"Диас и ноче\" - игра на думи с неговото име и телевизионния криминален сериал \"Ден и нощ\". През 2003 г. Диас-Канел е преместен на длъжност партиен ръководител на провинция Олгин, център на процъфтяващия кубински туристически сектор и на чуждестранните инвестиции. През 2009 г. той бе извикан в Хавана, за да стане министър на висшето образование. През 2013 г. Кастро го направи своя \"дясна ръка\" и похвали \"непоколебимата му идеологическа твърдост\". \"Той е човекът, на когото Раул има доверие, и това му печели уважението на военните и старата революционна гвардия\", казва Карлос Алсугарай, пенсиониран кубински дипломат. Диас-Канел е замествал Кастро при важни политически прояви, приемал е чужди държавници и е пътувал в чужбина от името на правителството. Твърдолинейни възгледи във видео Миналата година изтекло видео от закрито събрание показва Диас-Канел, който изразява твърдолинейни възгледи към независимите медии, дисидентите и западните посолства. Това разочарова мнозина кубинци, които се надяваха, че той ще бъде реформатор. Но някои анализатори казват, че това е по-скоро доказателство за политическата ловкост на Диас-Канел, отколкото за политическите му възгледи, тъй като се е налагало да успокои партийните хардлайнери, изплашени от смъртта на Фидел Кастро и избора на Тръмп. Тръмп хвърли сянка върху разведряването, договорено през 2014 г. между Раул Кастро и бившия американски президент Барак Обама. Тази ловкост ще бъде от ключово значение, ако Диас-Канел иска да направи промени в начертания от Кастро път, достатъчни да направят кубинския социализъм устойчив, но не толкова големи, че да разрушат системата. Тъй като Диас-Канел не притежава влиянието на Фидел и Раул Кастро като исторически лидери на революцията, способността му да упражнява властта ще зависи от успехите в икономиката, казват експерти. \"Новият президент ще трябва да създаде нов политически консенсус, какъвто няма да наследи\", казва Рафаел Ернандес, редактор на списание \"Темас\", което е свързано с министерството на културата, но заема реформаторски позиции. Той допълва: \"До два-три месеца хората ще се питат защо животът им не се е подобрил\".", "date": "2018.04.19", "title": "Не се очаква приемникът на Кастро да донесе голяма промяна в Куба"}
{"url": "https://www.24chasa.bg/novini/article/6823884", "text": "Президентът на Русия Владимир Путин е заработил 18.73 милиона рубли (около 245 712 евро) през 2017 г., което е значително повече, отколкото в предишните години, съобщи Ръстът на доходите на президента от близо 10 млн. рубли в сравнение с 2016 г. е заради продажбата на земеделски имот с площ 1500 кв. м, съобщи прессекретарят на Кремъл Дмитрий Песков. В останалата част имотните придобивки на Путин остават същите: апартамент от 77 кв. м, гараж с площ от 18 квадратни метра, две коли - GAZ M21 (ретроавтомобил \"Волга\"), високопроходима \"Нива\" и ремарке \"Скиф\" (което се трансформира в каравана - б.р.), както и друг апартамент с площ от 153.7 кв. м и гараж от 18 квадрата.", "date": "2018.04.19", "title": "Путин продал земеделски имот, станал по-богат с почти 10 млн. рубли"}
{"url": "https://www.24chasa.bg/novini/article/6823886", "text": "Първата група терористи от екстремистката групировка „Джайш ал Ислям“, заедно със своите семейства, напусна в четвъртък град Думейр, разположен на 50 км северно от Дамаск в района на Източен Калямун, предава ТАСС, като се позовава на информация от сирийската държавна агенция SANA. Съгласно постигнатото между „Джайш ал Ислям“ и сирийската армия споразумение, от това населено място и неговите околности ще бъдат изведени повече от 5 хиляди души, включително 1500 члена на бандформированието. Всички те ще се отправят на автобуси към пограничния с Турция район Джараблус в Северна Сирия, предаде \"Фокус\". Във вторник и сряда капитулиращите терористи са предали на сирийската армия тежкото и средното си въоръжение. Според информацията на SANA, около 60 джихадисти са обявили, че прекратяват въоръжената си дейност срещу правителството и са решили да се възползват от амнистията. ТАСС припомня, че на 13 април  . Според данни от МО на Русия, от това населено място, намиращо се на 12 км от Дамаск, са излезли повече от 41 хиляди души, а от целия регион Източна Гута – повече от 165 хиляди. А от плен при терористите са освободени 250 заложници.", "date": "2018.04.19", "title": "Евакуират още едно гнездо на бунтовниците от „Джайш ал Ислям“ в близост до Дамаск"}
{"url": "https://www.24chasa.bg/novini/article/6823876", "text": "Оперативни екипи на полицията в Пазарджик откриха незаконно придобита дървесина в нелегален цех за преработката й, прикрит в сградата на шивашка фирма във велинградското село Света Петка. Операцията е била проведена в сряда, а в нея са взели участие и инспектори от НАП-Пловдив и Дирекция \"Инспекция по труда\" в Пазарджик, съобщи говорителят на полицията Мирослав Стоянов. Съвместните екипи извършили проверка в шивашкия цех, стопанисван от частна фирма в селото. В едната част на цеха екипите открили отделно помещение обособено за преработка на дървесина. То било стопанисвано от 53-годишният М.М. от съседното село Долна Дъбева. Вътре имало машини за рязане и обработка на дървесина. В двора били открити общо около 110 кубически метра иглолистна дърва за огрев, 4 куб. метра иглолистни трупи и около кубик обработен материал. Цялото количество не било маркирано с контролна горска марка, а М.М. не успял да представи никакви документи за произхода му. Дървообработващият цех не разполагал с никакви документи необходими за неговото обособяване и дейност. В хода на операцията инспекторите от трудовата инспекция установили, че в шивашкия цех се трудят 30 жени. Предстои обстойна проверка дали шивачките имат трудови договори с фирмата, за която работят.", "date": "2018.04.19", "title": "Разкриха незаконна дървесина и нелегален цех за преработка в шивашка фирма във Велинградско"}
{"url": "https://www.24chasa.bg/novini/article/6823912", "text": "Правителството на Германия е съгласно да приеме още 10 000 бежанци от Северна Африка и Близкия изток като част от програма на Европейския съюз, заяви днес европейският комисар за миграцията, вътрешните работи и гражданството Димитрис Аврамопулос, цитиран от ДПА. Германия се е съгласила с плана по-рано тази седмица, каза Аврамопулос пред германската медийна група \"Функе\", предаде БТА. \"Германското правителство отново е на предна линия по въпросите на международната солидарност\", заяви той. След като други държави от ЕС се съгласиха да приемат 40 000 бежанци, целите на програмата бяха постигнати и вероятно ще бъдат надхвърлени, каза Аврамопулос преди среща с германския вътрешен министър Хорст Зеехофер в Берлин. Програмата, обявена миналото лято, има за цел да осигури пряк и сигурен маршрут до Европа за най-нуждаещите се от убежище. До есента на 2019 г. най-малко 50 000 човека, предимно от Северна Африка, би трябвало да намерят нов дом в ЕС. Аврамопулос призовава Германия да премахне граничния контрол, въведен по време на бежанската криза, при която 890 000 души потърсиха убежище в страната през 2015 г. Шенгенската зона позволява възобновяване на граничния контрол в периоди на криза, но Аврамопулос каза, че не може да допусне това да продължава неограничено. \"Трябва бързо да се върнем към нормалното функциониране на Шенгенската система\", заяви той. Германия планира да удължи контрола на границата с Австрия след изтичащия през май краен срок.", "date": "2018.04.19", "title": "Eврокомисарят за миграцията: Германия е съгласна да приеме 10 000 бежанци"}
{"url": "https://www.24chasa.bg/novini/article/6823919", "text": "Към 10 часа в полицията е получен сигнал за възникнало задимяване в двигателния отсек на автобус, пътувал по линията Бургас – Камено, съобщиха от МВР. Пътниците, около 15 души са напуснали превозното средство своевременно, няма пострадали. Предстои уточняване на причините, довели до техническата неизправност в автобуса и последвалото запалване. Превозното средство е изтеглено встрани от пътя и не пречи на движението.", "date": "2018.04.19", "title": "Запали се двигателят на автобус, пътуващ по линията Бургас-Камено"}
{"url": "https://www.24chasa.bg/novini/article/6823926", "text": "България ще играе ключова роля в младежкия сектор и в насърчаването на младежките политики. Това каза министърът на младежта и спорта Красен Кралев на пресконференция след Европейската младежка конференция, която се проведе в рамките на Българското председателството на Съвета на ЕС, предаде „Фокус“. „Българското председателство е първото, което поставя в центъра на своите хоризонтални приоритетите на младите хора и бъдещето на Европа, в резултат на което бяха създадени 11 европейски младежки цели, които председателството ни поема ангажимент да предостави на Европейската комисия, така че те да залегнат като фундамент при разработването на бъдещата Европейска младежка стратегия. Така за първи път реално даваме възможност на тези млади хора да участват в създаването и формулирането на младежките политики през следващите няколко години за Европа“, каза още министър Кралев и уточни, че част от целите са устойчива и зелена на Европа, равенство на половете, свързаността на Европа с младите, качествена заетост, качествено образование, психично здраве и благополучие, участие на младите в процесите на взимане на решенията. „Благодаря на представителите на ООН, които показаха съпричастност към българското правителство в политиките към младите. Смятам, че България ще играе ключова роля в младежкия сектор и в насърчаването на младежките политики“, каза министър Кралев.", "date": "2018.04.19", "title": "Кралев: България ще играе ключова роля в младежкия сектор"}
{"url": "https://www.24chasa.bg/novini/article/6823925", "text": "Турски съд осъди днес на доживотен затвор 18 души, признати за виновни за убийството на турски военнослужещ, разглеждан като национален герой заради това, че е убил един от извършителите на опита за преврат от юли 2016 г., предаде АФП. Осемнайсетте обвиняеми бяха признати за виновни за \"умишлено убийство\" на Йомер Халисдемир и за \"опит за промяна на конституционния ред\", съобщи Анадолската агенция. Сержант Халисдемир е разглеждан в Турция като едно от лицата, променили хода на събитията в нощта на 15 срещу 16 юли 2016 г., убивайки генерала пучист Семих Терзи, който участваше в щурма срещу щаба на специалните сили в Анкара. Халисдемир бе убит от пучисти, придружаващи генерала, предаде БТА. След смъртта си Халисдемир стана национален герой в Турция. Гробът му в окръг Нигде се превърна в място за поклонение, а училища, паркове и обществени места бяха прекръстени на негово име. В речите си президентът Реджеп Тайип Ердоган редовно споменава Халисдемир, когото определя като \"мъченик\". Турските власти обвиняват за организирането на опита за преврат от 15 юли 2016 г. живеещия в САЩ ислямски проповедник Фетхуллах Гюлен и неговото движение, определяно от Анкара като терористична организация. Над 55 хиляди души бяха изпратени в затвора в рамките на мащабните чистки, предприети след опита за преврат.", "date": "2018.04.19", "title": "Доживотен затвор за убийците на \"герой\"\nот осуетения опит за преврат в Турция"}
{"url": "https://www.24chasa.bg/novini/article/6823934", "text": "Парламентът прие промени в Закона за туризма на второ четене. Промените са във връзка с транспониране на европейска директива за пакетните туристически пътувания и свързаните пътнически услуги, и хармонизирането на българското законодателство с това на останалите държави от ЕС по отношение на дейността на туроператорите и туристическите агенти. Разписани са по-обстойно правата на пътуващия и на туроператора. Променят се и обезщетенията при неизпълнение на задълженията. Министерството на туризма ще е Централно звено за контакт с останалите държави от ЕС във връзка с предоставянето на туристически услуги. Увеличава се срокът за категоризиране от кметовете на общините - от два на три месеца. Предвижда се възможност за проверки от длъжностни лица от Министерството на туризма на лица, извършващи туристически услуги - както на обектите, така и на дейността. Увеличава се горната граница на имуществените санкции - от 1000 на 3000 лв. Въвежда се санкция в двоен размер при повторност на нарушението. Въведена е конкретизация на типовете и видовете хотели, както и за заведения за хранене и развлечение. Правоспособност за упражняване на професиите екскурзовод, планински водач и скиучител ще могат да придобиват не само български граждани, но и граждани на държава - членка на ЕС, и на държава - страна по Споразумението за Европейското икономическо пространство, или на Конфедерация Швейцария.", "date": "2018.04.19", "title": "Парламентът прие промени в Закона за туризма"}
{"url": "https://www.24chasa.bg/novini/article/6823937", "text": "Началникът на руския Генерален щаб армейски генерал Валерий Герасимов пристигна на работно посещение в Баку, за да обсъди ситуацията в Сирия с генерал Къртис Скапароти, командващ на американските въоръжени сили в Европа. Това съобщи днес министерството на отбраната в Москва, предаде ТАСС. \"Страните ще обсъдят въпроси, свързани с военната дейност на НАТО и на Русия в европейския регион, както и ситуацията в Сирия\", посочи ведомството. Герасимов бе приет от азербайджанския президент Илхам Алиев, съобщи сайтът на президентството, без да посочи подробности, предаде БТА. Преди седмица заместник-генералният секретар на НАТО Роуз Готемолър съобщи пред руския в. \"Комерсант\" за предстоящата среща между Герасимов и Скапароти. Според дипломатически източник на ТАСС в Брюксел основна тема на преговорите ще бъде \"избягването на военни инциденти, предизвикани от евентуално невярно тълкуване на действия, предприемани от Русия и НАТО във военната сфера\".", "date": "2018.04.19", "title": "Началници от Русия и САЩ обсъждат ситуацията в Сирия"}
{"url": "https://www.24chasa.bg/novini/article/6823945", "text": "Министърът на отбраната на Гърция Панос Каменос намекна в четвъртък, че има необявена война с Турция от 1974 година насам в коментар пред журналистите по време на конференция за авиацията в Северна Атина, предава електронното издание на гръцкия вестник Kathimerini, цитирано от \"Фокус\".  Каменос заяви, че турската авиация постоянно нарушава гръцкото въздушно пространство от 1974 година насам и Гърция отговоря като прихваща всички изтребители, за да защити националния си суверенитет и международното право. „Имаме загинали герои, които паднаха, изпълнявайки дълга си, а тези неща се случват единствено по време на война“, гласи цитата от неговото изказване. Попитан за коментарите, които привлича от турските политически фактори, той отговори така: „Турците полудяват покрай мен. Желая им най-доброто за изборите им“.", "date": "2018.04.19", "title": "Панос Каменос: Турция и Гърция са в необявена война от 1974 година"}
{"url": "https://www.24chasa.bg/novini/article/6823994", "text": "Нова наредба за откриване на платежни сметки, за изпълнение на платежни операции и за използване на платежни инструменти, която отменя действащата, прие управителният съвет на БНБ. Новите правила са в изпълнение на закона за платежните инструменти и платежните системи и евродирективи. Документът разписва откриването и воденето на платежни сметки, изискванията към изпълнението на платежни операции и коригиращи преводи, изискванията към изпълнението на платежни операции чрез платежни и предплатени карти, изчисляването и прилагането на приемливи такси за услугите по платежна сметка за основни операции. Тя въвежда и нови изисквания към доставчиците на платежни услуги за да управляват операционните рискове и рисковете, свързани със сигурността при предоставянето на платежни услуги, и ги задължава да докладват на централната банка, ако възникнат значими инциденти. С наредбата се определя и списък на най-представителните услуги, свързани с платежна сметка, функционирането на интернет страници за съпоставяне на таксите, формата и съдържанието на документа с информация за таксите и отчета за таксите, които събират банките за своите услуги.", "date": "2018.04.19", "title": "БНБ прие нови правила за откриване и разпореждане със сметки"}
{"url": "https://www.24chasa.bg/novini/article/6824027", "text": "27-годишен мъж е бил намерен мъртъв малко преди 7 часа сутринта в София днес. Той е скочил от комплекс \"Цариградски\" в кв. \"Дружба\". При огледа не са открити следи от насилие, а според първоначалната версия става дума за самоубийство, казаха от СДВР.                                                                                                                                                                                                                                                                                                                       ", "date": "2018.04.19", "title": "27-годишен скочи от комплекс \"Цариградски\" в София и загина"}
{"url": "https://www.24chasa.bg/novini/article/6824050", "text": "Нанесен е побой на затворника Стайко Иванов от други двама затворници от неговата килия в Пазарджишкия затвор. Това съобщи за Радио „Фокус“ – Пазарджик адвокат Пламен Димитров. Той обясни, че случаят е станал на 14 април. „Според Стайко Иванов той е тръгнал към тоалетната като другите двама, които са от Кърджали, са го пребили. В момента Иванов е настанен в лечебницата на Затвора с комоцио“, обясни адвокат Димитров. Той добави, че ще бъде поискано преместването на неговия подзащитен в друг затвор и уточни, че това е първи случай на побой спрямо неговия клиент. Юристът припомни, че Иванов, който е делтапланерист, излежава 8-годишна присъда за убийство на македонски гражданин. Според адвокат Пламен Димитров този случай трябва да се разгледа отново, тъй като делото е връщано няколко пъти от Върховния съд за допуснати процесуални нарушения. Освен това Иванов не е имал мотив за застреля шофьора на микробус, в който се е качил на автостоп, тъй като няма грабеж или друго посегателство. „Искаме възобновяване на делото от главния прокурор, защото по него има доста противоречиви заключения и процесуални нарушения. Делото един път е прекратявано, поради липса на доказателства срещу Иванов, след това е възобновено като се е водило 14 години“, коментира Димитров. Той припомни и случая, при който Стайко Иванов се качва в микробуса, управляван от македонския гражданин Тодоровски. След град Хасково, според Иванов в микробуса се е качил втори човек, който е седнал зад тях и той е произвел изстрел, в резултат, на който микробуса е катастрофирал в дърво, а македонският гражданин умира. „По делото има снимки, които показват наличието на тайници в този микробус, които дори не са изследвани“, допълни Димитров.", "date": "2018.04.19", "title": "Затворник е с комоцио след побой от двама съкилийници в Пазарджик"}
{"url": "https://www.24chasa.bg/novini/article/6824053", "text": "Отвратителни на външен вид вегански кроасани, приличащи на екскременти, скандализираха потребителите в мрежата, пише в. \"Метро\", цитиран от БТА.  Странните продукти с тъмно черен цвят бяха пуснати в северната част на Лондон. Производителите бяха добавили в тестото активен въглен, който ги кара да приличат на засъхнала животинска тор. В кафенето \"Коко ди Мама\", където бяха изложени за продажба веганските кроасани бяха сложили табелка \"На вкус са по-добри, отколкото на външен вид!\" В Туитър веднага се появиха съобщения, в които сравняваха кроасаните с фекалии, с мъртви тюлени, дори и с мумии. Някои от потребителите се оплакаха, че видът на новите продукти с активен въглен са \"активирали и тяхното отвращение\". Фотографиите на черните вегански рогчета бяха споделени от над 7 хиляди микроблогъри. От кафенето \"Коко ди Мама\", където се приготвят черните кроасани уточниха, че в тях се съдържат само натурални съставки при отсъствие на масло. В рецептата са включени маргарин, брашно, активен въглен, захар и лимон. Въгленът от своя страна помага за обезвреждането на всички токсини в организма.", "date": "2018.04.19", "title": "Кроасани за вегани с противен вид \nскандализираха потребителите в мрежата"}
{"url": "https://www.24chasa.bg/novini/article/6824028", "text": "Италианската полиция арестува двайсет и двама заподозрени членове на Коза ностра при операция срещу приближени на най-издирвания бос на сицилианската мафия Матео Месина Денаро, предаде ДПА. Заподозрените са обвинени в членство в мафията, изнудване, незаконно притежание на оръжие, измами и други престъпления, съобщиха в общо изявление карабинерите и полицията от Управлението за борба с мафията. Предполагаемите мафиоти са от мафиотски фамилии около Трапани - провинция в Западна Сицилия, която е историческо владение на Месина Денаро. Те са задържани в градовете Кастелветрано, Кампобело ди Мадзара и Партана, съобщи телевизия РАИ нюз 24, цитирана от БТА. 55-годишният Месина Денаро се укрива от 1993 г. и е смятан за най-могъщия член на сицилианската мафия, макар да не е ясно дали контролира цялата престъпна организация. Следователите не разполагат с достоверни сведения за външността на Денаро. Единствената му снимка е от началото на 90-те години на миналия век, посочва Франс прес. Денаро е получил задочно няколко доживотни присъди за убийство и властите го издирват от години. Арестували са много от роднините и помощниците му и са конфискували техните имоти, свързани с мафията. Полицията съобщи, че последната операция е разкрила комуникационната мрежа на беглеца, изградена от традиционните \"пицини\" - малки хартиени бележки, използвани за предаване на съобщения, за да се избегнат подслушването на телефонни разговори и други форми на наблюдение. Следствените органи предполагат, че Денаро е оглавил Коза ностра след ареста през 2007 г. на предишния бос Салваторе Ло Пиколо.", "date": "2018.04.19", "title": "Арестуваха мафиоти, близки до издирвания бос на Коза ностра Месина Денаро"}
{"url": "https://www.24chasa.bg/novini/article/6824065", "text": "Инвалид, осъден за наркотрафик, поиска да излезе предсрочно на свобода. 40-годишният Петър Кютукчиев от Петрич излежава 4-годишна присъда в затвора в Бобов дол. Той получи наказанието за опит да пренесе в Гърция 200 грама хероин. На 22 април 2015 г. на ГКПП Кулата полицаи спрели за проверка \"Деу есперо\", по предварителен сигнал, че в колата има наркотици. Оказало се, че автомобилът е шофиран от Кютукчиев, а в жабката имало пакет с дрога. При ареста петричанинът признал, че негов познат му дал наркотиците, за да ги прекара в южната ни съседка срещу заплащане от 200 евро. Приел ролята на муле, защото живеел бедно, със 150 лв. инвалидна пенсия. Съдът му даде 4 г. затвор. Оставали му да излежи 1 г. и 3 месеца. В началото имал добро поведение в затвора и дори бил назначен за отговорник в дърводелски цех. После обаче бил наказан и уволнен от работа. Има общо четири наказания зад решетките, както и толкова награди, което не означава, че се е поправил. Въпреки че има здравословен проблем, оказвана му е медицинска помощ и лечение в болнично заведение. Здравословното му състояние обаче не е несъвместимо с условията в затвора. По време на делото в съда в Кюстендил за предсрочното му пускане на свобода, лелята на Кютукчиев обяснила, че заради здравословни проблеми той е лесно избухлив, но преосмислил поведението си и съжалява, иска за започне живота си наново. Магистратите обаче бяха категорични и оставиха без уважение молбата му за излизане на свобода.", "date": "2018.04.19", "title": "Осъден за наркотрафик инвалид от Петрич иска предсрочно на свобода"}
{"url": "https://www.24chasa.bg/novini/article/6824060", "text": "Върховният касационен съд потвърди и осъди окончателно на 30г. затвор Иван Николов, който уби с нож възрастното ромско семейство Асен и Василка Илиеви по расистки подбуди. Жестокото двойно убийство беше извършено през ноември 2016г., в самото навечерие на президентските избори, на ул. Дунав в Пазарджик. Дрогиран Николов нахлува в дома на Илиеви, които гледат телевизия. Умъртвява 77-годишния Асен с 14 удара с нож, а на жена му Василка нанася 9 удара. След убийствата извлича на улицата трупа на възрастния мъж и го зарязва на тротоара с нож забит в корема. Иван Николов е задържан на следващия ден в близост до мястото на убийствата, след като стреля с въздушната си пушка и ранява в краката две жени. Окръжният съд в Пазарджик го осъди на 25г. затвор, след като убиецът изцяло призна вината си и това на практика го спаси от доживотна присъда. Адвоката му обжалва наказанието през апелативния съд в Пловдив и поиска наказание от 22г. затвор, с мотив че Иван е добро момче, изцяло осъзнава вината си и се разкайва. Пловдивските магистрати обаче увеличиха присъдата на убиеца- наркоман на 30г. затвор, която върховният съд изцяло потвърждава окончателно. Николов трябва да плати и 600 хиляди лв. кръвнина на трите деца на убитите.", "date": "2018.04.19", "title": "ВКС окончателно - 30г. затвор за Иван, който закла възрастно семейство в Пазарджик"}
{"url": "https://www.24chasa.bg/novini/article/6824062", "text": "Политиците се събраха на \"Дондуков\" 2 на Консултативния съвет за национална сигурност при президента. Румен Радев свика заседание днес от 14 часа на тема: \"Актуални рискове и заплахи за националната сигурност на Република България. Състояние на въоръжението сили. Необходими мерки.\" На него дойдоха премиерът Бойко Борисов, лидерът на БСП Корнелия Нинова, председателят на ДПС Мустафа Карадайъ, министърът на отбраната Красимир Каракачанов, външният министър Екатерина захариева, шефът на ДАНС, шефът на отбраната и други. Очаквайте подробности! ", "date": "2018.04.19", "title": "Политиците се събраха на КСНС при президента да обсъдят националната сигурност (Снимки)"}
{"url": "https://www.24chasa.bg/novini/article/6824091", "text": "ГДБОП задържа група, занимавала се с разпространение на наркотици и изнудване на територията на Врацаи на закопчаните вече са повдигнати обвинения. Шестима от участниците са задържани при операция на ГДБОП и спецпрокуратурата. Седмият се укрива и е обявен за издирване. Сред арестуваните са братята Анри и Манчо Ковачеви, Ники Георгиев-Циганчето, Първан Славчев-Бункера, Деян Иванов-Духаста и Неда Георгиева. Бандата е била поставена под наблюдение още през 2017 г. след постъпили жалби на пострадали граждани, съобщиха от МВР. Разследващите установили по един от случаите, че в началото на миналата година Манчо Ковачев дал на възрастна жена от Враца заем от 6000 лв. с условието да ги върне на вноски в рамките на 3 месеца в сметка на брат му. Освен това накарал Цветанка Евстатиева да подпише разписка, че е получила от него 10 000 лв. Завел я и при нотариус, където я накарал да подпише договор за покупко-продажба на жилището й във Враца. В акта било отразено, че тя е продала апартамента за 18 бона, въпреки че 2 години по-рано го е купила за 42 000 лв. Впоследствие двамата братя накарали жертвата си да изтегли парите, които й превели по банков път, и да им ги предаде. Обяснили, че след като изплати дълга си от 6000 лв., ще й върнат жилището. След като Евстатиева успяла да погаси заема, поискала от единия от братята да върне апартамента й, но той отказал категорично с обяснението, че тя изплащала дълга си на брат му, не на него. През лятото на 2017 г. тя била задържана на летището в Цюрих със 700 г кокаин и в момента е в швейцарски затвор. Евстатиева обяснила пред близки, че е била изпратена от братята в Бразилия, за да им пренесе наркотици и срещу \"услугата\" да получи обратно жилището си. Освен за участие в организирана престъпна група, на единия от участниците в престъпната схема са повдигнати и обвинения за закана за убийство и изнудване.", "date": "2018.04.19", "title": "ГДБОП разби във Враца престъпна група за наркотрафик и изнудване"}
{"url": "https://www.24chasa.bg/novini/article/6824106", "text": "България ще помага на Македония в подготовката за начало на преговорите за членството в Европейския съюз и по време на самите преговори. За това са се договорили днес комисиите по европейски въпроси в парламентите на двете държави на среща в София, предаде БТА.  След подписването на договора за добросъседство, приятелство и сътрудничество между България и Македония, виждаме един засилен обмен на всички равнища и парламентите на двете страни не остават по-назад, заяви председателят на комисията по европейски въпроси в Народното събрание Кристиан Вигенин в съвместно изявление за медиите с македонския си колега Артан Груби. В рамките на днешната среща ние се договорихме българската комисия по европейските въпроси да окаже политическа и особено експертна подкрепа на комисията по европейски въпроси на македонския парламент в подготовката за начало на преговорите и след това по време на самите преговори за членство в ЕС, добави Вигенин. Изразихме надежда, че препоръката на ЕК, отправена само преди два дни, за начало на преговорите за членство на Република Македония в ЕС, ще бъде потвърдена от Съвета през юни и много скоро Република Македония ще стъпи твърдо по пътя на европейската интеграция, каза още Вигенин. Той отбеляза, че самото посещение на македонските парламентаристи е символично - само два дни след положителния доклад на ЕК. Председателят на Комисията по европейските въпроси на Събранието на Република Македония Артан Груби отбеляза приятелската атмосфера в София към страната му. Той посочи, че вчера еврокомисар Йоханес Хан и върховният представител на ЕС по въпросите на външните работи и сигурността Федерика Могерини са били в Скопие, за да информират за напредъка на Република Македония и за препоръката на ЕК за започване на преговори за членство на страната в ЕС. Много сме благодарни за подкрепата на София за страните от Югоизточна Европа, каза Груби и изрази надежда тази препоръка да бъде потвърдена от Съвета през юни. Артан Груби посочи, че според проучване на общественото мнение над 75 процента от гражданите на Македония подкрепят договора за добросъседство с България. Нашата врата за влизане в ЕС е всъщност Република България, заяви той. В рамките на посещението в София на делегацията на Комисията по европейските въпроси на Събранието на Република Македония са предвидени разговори със заместник-председателя на Народно събрание Емил Христов и с председателя на парламентарната комисия по външна политика Джема Грозданова. Планирани са срещи с Групата за приятелство България - Македония, както и с вицепремиера и министър на външните работи Екатерина Захариева и с министъра за Българското председателство на Съвета на ЕС Лиляна Павлова.", "date": "2018.04.19", "title": "България ще помага на Македония за преговорите за членство в ЕС"}
{"url": "https://www.24chasa.bg/novini/article/6824113", "text": "Със средства от бюджета на Агенция „Пътна инфраструктура“ стартира основният ремонт на виадукт „Звездица“ при 2-ри километър на АМ „Черно море“, в района на град Варна. Инвестицията е за близо 3 млн. лв. Съоръжението, което е над река Звездишка, е с дължина 400 метра. В момента се ремонтира платното в посока Бургас, а движението се осъществява двупосочно в платното за Варна, съобщиха от пресцентъра на Агенция \"Пътна инфраструктура\". Предвидено е саниране на мостовата конструкция, полагане на ново асфалтобетоново покритие, нови дилатационни фуги, хидроизолация и отводнителна система. Виадуктът ще бъде с хоризонтална предпазна решетка в разделителната ивица, нови ограничителни системи и по-широки тротоари. През активния туристически сезон няма да се извършват строителни работи, за да не се затруднява трафикът. През есента т. г. ще продължи основният ремонт на мостовото съоръжение на АМ „Черно море“. По време на ремонтните дейности е необходимо шофьорите да се движат с повишено внимание и съобразена скорост, спазвайки пътната сигнализация.", "date": "2018.04.19", "title": "Стартира ремонтът на виадукт „Звездица“ на АМ „Черно море“"}
{"url": "https://www.24chasa.bg/novini/article/6824121", "text": "Предстоящата през май среща в София между държавните и правителствените ръководители на държавите от ЕС и от Западните Балкани е много важна за бъдещето на Балканите, заяви днес говорител на Европейската комисия. В отговор на въпроси той уточни, че поканите за участие вече са изпратени. ЕК засега не съобщава списъка с участниците в срещата, предаде БТА. Заедно със Съвета на ЕС и с българското председателство работим за успеха на тази среща, добави говорителят. Заседанието в София е насрочено за 16-17 май.", "date": "2018.04.19", "title": "ЕК: Срещата в София е много важна за бъдещето на Балканите"}
{"url": "https://www.24chasa.bg/novini/article/6824122", "text": "Във всички училища в София има интернет от години, а голяма част от него е със свободен достъп. 90 процента от училищата в столицата разполагат с интерактивни дъски, а смарт класни стаи има в 11 в училища в София. В 20 процента от столичните училища се използват електронни дневници, които позволяват по-добър контрол, но и осигуряват по-добра комуникация между родителите и училището, каза кметът на София Йорданка Фандъкова на конференцията в сектора \"Образование\" на Българското председателство на Съвета на Европейския съюз \"Educate to create: от дигитални ползватели към дигитални създатели\". В 36 училища в София се осъществяват обучения в различни профили, с насоченост към ИТ технологиите, компютърната техника, информатиката и компютърната анимация, съобщи Фандъкова. Тя добави, че в 73 училища в столицата още от първи клас се изучават информационни технологии, компютърно моделиране и дигитално изкуство. Столичната община, чрез Общинската агенция по инвестиции, разработи образователната платформа \"Работа и обучение\", в която са представени всички училища и университети в София - със специалности, профили и професионални направления. От тази информация работодателите много бързо могат да намерят кадрите, от които имат нужда, а училищата да се запознаят с възможностите на бизнеса в София, отбеляза столичният кмет. Фандъкова каза, че по данни на Института за пазарна икономика ИТ-секторът заема 5,7 процента от икономиката на София, а заетите в този сектор са над 40 000 и са с едни от най-високите заплати в страната. Една трета от тези специалисти са жени, уточни столичният кмет.", "date": "2018.04.19", "title": "Фандъкова: Във всички столични училища има интернет от години"}
{"url": "https://www.24chasa.bg/novini/article/6824362", "text": "Говорим за безсмислен пиар, което самото БСП не подкрепя - така председателят на \"Воля\" и заместник-председател на Народното събрание Веселин Марешки коментира предложението на левицата за намаляване на заплатите и почивките на депутатите, цитиран от БТА. Те знаят, че няма да стане и го правят само, за да се говори два дена за Корнелия Нинова, добави той. Опитът на Корнелия Нинова да влиза в нашата ниша удря на камък, каза лидерът на \"Воля\". По думите му това нейно действие не е популизъм, а чист цинизъм. Марешки коментира, че това даже не било действие на БСП, защото имал информация, че групата на левицата не била единна по тези въпроси. Да вдигаш привилегиите на управляващите през целите 30 години псевдодемокрация и накрая да ги намалиш с малко, е цинизъм, смята той. \"Нека да спрем и почивките в Евксиноград, аз не съм почивал никога там, ама тези със златните биберони се възползват цял живот от това и накрая за пред хората излизат и казват: \"Ще орежем нещо дребно\", коментира той. Марешки отбеляза, че обикновениje българи никога не могат да почиват там. \"Аз съм \"за\" намаляването, проблемът е, че не може да излиза това от Корнелия Нинова\", коментира той. Според него тя първо трябвало да каже, че БСП е част от статуквото и ограбването на държавата. Ние ще предложим много по-силни неща, предложили сме премахване на субсидията за партиите - говорим за сто и няколко милиона, а тук ефектът от нейните действия е за 200-300 хиляди лева, който българите няма да усетят, каза лидерът на \"Воля\".", "date": "2018.04.19", "title": "Марешки: Предложението на Нинова за намаляване на депутатските заплати е безсмислен пиар"}
{"url": "https://www.24chasa.bg/novini/article/6824363", "text": "МВР, БФС, депутати и спортното министерство ще се срещнат утре, за да обсъдят бъдещи мерки за сигурност при футболни срещи. Това каза пред медиите спортният министър Красен Кралев след среща с главния секретар на МВР Младен Маринов по повод инцидента със служителката на МВР при вчерашния мач между ЦСКА и Левски, предаде БТА. Министър Кралев обясни, че има предложение за стратегия и идеи как да се предотвратят подобни инциденти. Според него санкциите спрямо клубовете няма да доведе до резултат, така че ще се търси по-голяма сигурност и възможност за идентифициране на лицата, които предизвикват инциденти, за да им се търси по-голяма отговорност. На срещата утре, на която ще участват представители на двете парламентарни комисии с отношение по темата ще се обсъди и дали трябва да се направят законодателни промени и ще се обсъдят следващи стъпки, за предотвратяване на подобни инциденти. \"Срещата е за намиране на решение, което да удовлетворява всички\", каза още Кралев. Главният секретар на МВР каза, че утре на срещата иска да се вземат мерки за в бъдеще. Той допълни, че като има информация за виновника за вчерашния инцидент ще бъде обявена. Младен Маринов каза още, че трябва да се мисли как да се избягва използването на сила от полицията при подобни инциденти, а да се знае кои са хората, които влизат на стадионите, кое е името му, къде е седнал, за да му се търси отговорност. \"В цяла Европа политиката е полицията да не е на стадиона\", допълни той.", "date": "2018.04.19", "title": "Кралев: Утре обсъждаме мерките за сигурност при футболни срещи с МВР и БФС"}
{"url": "https://www.24chasa.bg/novini/article/6824372", "text": "Национална агенция за приходите търси 217 служители за звеното „Фискален контрол“. Агенцията е обявила конкурси за длъжността „инспектор по приходите”. Те ще работят в екипи и ще извършват фискален контрол на територията на цялата страна. Това съобщиха от пресцентъра на Агенцията. Конкурсите за свободните работни места ще се проведат на два етапа. На първия участниците ще решават тест, чиято цел е да се установят професионалните им знания. Допуснатите до втория етап ще преминат през интервю. Работата на инспекторите във фискалното звено е свързана с физически и документален контрол на стоки с висок фискален риск. Данъчните ще следят как се движат стоките, дали се реализират на територията на България, изнасят ли се за трети страни и дали всички транзакции се отразяват коректно в счетоводните и финансови документи на превозвача, получателя и доставчика. Служителите в звеното ще бъдат обезпечени с транспортни средства и техническо оборудване за изпълнение на функциите си. Кандидатите могат да подадат документи до 24 април, включително, лично или чрез пълномощник с нотариално заверено пълномощно-оригинал, на някой от посочените в обявите адреси. Описание на длъжността, изискванията за заемането й и образци на документи за участие, могат да бъдат намерени на интернет страницата на НАП – ", "date": "2018.04.19", "title": "НАП търси 217 фискални инспектори"}
{"url": "https://www.24chasa.bg/novini/article/6824373", "text": "Ако ви глобят в Гърция за транспортно нарушение, но ви напишат акт върху стара бланка, където е упоменато, че може да ползвате отстъпка от 50% върху сумата ако платите в рамките на 10 дни, вие сте в право да я ползвате, независимо от промените в закона, коментират юристи. Повод за тази дискусия стана настъпилия хаос предизвикан от Закона за движение по пътищата в Гърция, който бе публикуван в Държавен вестник в началото на м. април. Конкретно отмененото 50% намаление на нарушенията, което се изплащаше в рамките на 10 дни от деня на нарушението се оказа слабото място. Пример за това е оплакване, направено за инцидент в Иласис, Родос. Според него преди няколко дни полицията го е спряла за проверка и му е присъдила нарушение от € 205. Документът, който му е даден обаче е от старите бланки и на него пише, че ако глобата бъде платена в рамките на 10 дни, може да се намали на половината, т.е. 102,5 евро. Без да бъде информиран за промяната на закона, на 17 април шофьорът е отишъл да плати 102,5 евро. По-късно е уведомен по телефона, че в рамките на деня трябва да се върне и да плати останалото, тъй като законът се е променил. Самият той обаче твърди, че след като на полицейския документ е отбелязано, че може в рамките на 10 дни да плати 50% от нарушението, той е следвал указанията посочени в документа и отказал да плати.", "date": "2018.04.19", "title": "Внимавайте, когато ви глобяват за транспортно нарушение в Гърция"}
{"url": "https://www.24chasa.bg/novini/article/6824406", "text": "Производството на електроенергия от въглищните централи ще става все по-скъпо за сметка на енергията, произвеждана от възобновяемите източници. Това каза еврокомисарят по въпросите на климата и енергетиката Мигел Ариас Канете на пресконференцията след края на неформалното заседание на министрите на енергетиката от Европейския съюз, което се проведе днес в НДК. Канете изтъкна, че въглищните централи няма да получават държавна субсидия, ако въглеродните им емисии надвишават 250 грама на киловатчаса. Освен това новите въглищни централи изобщо няма да получават държавна помощ. По този начин след няколко години възобновяемите източници ще стават все по-конкурентоспособни и ще произвеждат по-евтина енергия, прогнозира еврокомисарят, предаде БТА. Сега тече преход към нисковъглеродна икономика и в бъдеще възобновяемите източни ще заемат все по-важна роля, категоричен бе Канете. През ноември ще бъде представена стратегия за декарбонизация до 2050 г., допълни той. Еврокомисарят по климат и енергетика посочи, че няма проблеми за използването на ядрена енергия, но трябва да се гарантира възможно най-високо ниво на сигурност и безопасност за гражданите. Другото условие е държавите-членки да отговарят на изискванията по съответната директива, свързани с ядрените отпадъци. Освен това, ако една държава-членка иска да използва ядрена енергия, трябва да намери различни доставчици на ядрено гориво.", "date": "2018.04.19", "title": "Еврокомисар: Производството на ток от въглищни централи ще става все по-скъпо"}
{"url": "https://www.24chasa.bg/novini/article/6824380", "text": "Гръцка парламентарна комисия изпрати за разглеждане от специален прокурор т. нар. дело Новартис. Това съобщи днес британският в. \"Файненшъл таймс\", цитиран от ТАСС. Става въпрос за разглеждане на твърденията, че двама бивши премиери и осем бивши министри са получили от швейцарската фармацевтична компания милиони евро като подкупи, предаде БТА. След остри дискусии депутатите стигнаха до извода, че в компетенциите им не влиза да се занимават с този случай. Те решиха да върнат делото на специален прокурор за по-нататъшното му разглеждане. Комисията изпраща случая на специалния прокурор, чийто офис вече е поискал достъп до сметките на политиците в рамките на разследването. Според съобщения на медиите Новартис е давала подкупи на политици в замяна на установяване на фиксирани цени на лекарствата. Става въпрос за изплатени почти 50 милиона евро от 2010 до 2015 г. Всички те отричат да са получавали подкупи и твърдят, че разследването е предприето от партия СИРИЗА с цел подкопаване на доверието към тях, пише \"Файненшъл таймс\". Документи с твърдения за получаването на подкупи от високопоставени политици бяха внесени в парламента по разпореждане на гръцкия премиер Алексис Ципрас, съобщи наскоро правосъдният министър Ставрос Кондонис.", "date": "2018.04.19", "title": "Гръцка парламентарна комисия изпрати случая Новартис на специален прокурор"}
{"url": "https://www.24chasa.bg/novini/article/6824286", "text": "\"Не ни е страх, това е нашето призвание\", казаха на брифинг в жандармерията две от колежките на ранената вчера по време на мача ЦСКА - \"Левски\" (2:2) полицайка. Двете момичета също са отскоро на работа в жандармерията, но имат по-голям стаж от пострадалата - работят от една година в МВР. Те не са съгласни с мненията, че на такива срещи не трябва да се изпращат жени, тъй като това било дискриминация. Вече са натрупали по няколко дербита зад гърба си и досега не е имало инциденти. Те не се страхуват и за в бъдеще ще ходят по мачове. Шефът на националното жандармерийско управление в София Борис Танев обясни, че на мача вчера е имало 1000 полицаи. Той обаче отказа да коментира инцидента с обяснението, че се води разследване.                                                                                                                                                                                                                                                                                                                        ", "date": "2018.04.19", "title": "Колежки на ранената жандармеристка: Не ни е страх след инцидента (Видео)"}
{"url": "https://www.24chasa.bg/novini/article/6824418", "text": "Румънският президент Клаус Йоханис смята, че \"сериозна заплаха за европейската сигурност представлява враждебното поведение, което идва от изток\", предаде агенция Медиафакс. Йоханис направи това изявление на откриването на семинар, посветен на положението със сигурността в Югоизточна Европа, предава БТА. \"Черноморският регион се намира на кръстопътя между източните и южните съседи на ЕС и НАТО, със специфични заплахи, рискове и предизвикателства: замразени или активни регионални конфликти, нови заплахи от кибер-естество, хибридни и терористични, нелегална миграция. (...) Към всички тях трябва да се подходи координирано и свързано, което вече представлява само по себе си предизвикателство. В момента сериозна заплаха по адрес на европейската сигурност представлява очевидно враждебното поведение, което идва от изток, за да не бъда твърде конкретен\", заяви Клаус Йоханис. Румънският президент посочи, че на фона на тези развития важна цел на Румъния е да укрепи сигурността си чрез усилия на национално равнище и да използва колкото може по-добре развитите във времето стратегически партньорства, по-специално това със САЩ, както и ролята на Румъния в НАТО и ЕС. \"Сегашното положение със сигурността представлява същевременно една възможност, която поставя тази част на Европа на преден план в трансатлантическите дискусии\", отбеляза Йоханис. Той призова също за солидарност в рамките на НАТО. Румънският президент посочи още, че Букурещ насърчава дейността на американските войници на румънска територия и увеличаването на американското военно присъствие в страната.", "date": "2018.04.19", "title": "Йоханис: Сериозна заплаха за европейската сигурност е враждебното източно поведение"}
{"url": "https://www.24chasa.bg/novini/article/6824416", "text": "Сигнал за пътен инцидент е постъпил днес, към 13.30 часа. По първоначални данни велосипедист, който се е движил по автомагистрала \"Тракия\" в посока София, се ударил в заграждения за ремонтни дейности. Закаран е в болница и оставен за лечение, съобщиха от МВР. По същото време в района е станала и верижна катастрофа между четири автомобила. Според данните шофьори са отвлекли вниманието си заради предходния инцидент. Те също са транспортирани в болнично заведение за преглед.", "date": "2018.04.19", "title": "Колоездач предизвика верижна катастрофа на \"Тракия\", разсеял шофьорите"}
{"url": "https://www.24chasa.bg/novini/article/6824429", "text": "Берлинското летище Тегел предупреди пътниците да очакват нарушения на полетите утре сутрин, когато е планирано обезвреждане на бомба от Втората световна война, предаде Ройтерс. Петстотинкилограмовата британска бомба беше открита при строителни работи близо до централната железопътна гара в Берлин и всички сгради в радиус от 800 метра ще бъдат евакуирани утре от 9 ч. местно време, предаде БТА. Поради това може да се наложи самолетите, пристигащи за кацане на летище Тегел, разположено на около седем километра от гарата, да бъдат пренасочени, за да не летят над мястото на обезвреждане на бомбата. \"Въздушното движение ще бъде значително ограничено утре сутрин преди и по време на обезвреждането\", заяви летищният оператор. Очакват се нарушения и на автобусния транспорт от и към летището.", "date": "2018.04.19", "title": "Може да има промени в полетите на летището в Берлин заради обезвреждането на бомба"}
{"url": "https://www.24chasa.bg/novini/article/6824444", "text": "До юни Германия и Франция искат да имат обща позиция за бъдещите реформи в ЕС, за да ги представят на провеждащата се тогава среща на върха. За първи разговор по тази тема в Берлин днес се срещнаха френският президент Емануел Макрон и германският канцлер Ангела Меркел. „Европа е на кръстопът.“ Това заяви френският президент Емаунел Макрон преди разговорите. Той чака повече от половин година да се сформира правителство в Германия, за да може да обсъди плановете за развитие на Европейската общност с новото правителство. Затова и очакванията от срещата в Берлин днес са големи. Меркел пък заяви, че реформирането на Европа не трябва да е краткосрочен проект, а проект, който да показва, че ЕС може да наложи своите ценности в света и да представи мнението си съвместно. „Имаме голям напредък в обсъждането на общата европейска система за прием на бежанци. Това е едно от най-големите предизвикателства пред нас, което трябва да решим, за да запазим свободата на придвижване в ЕС. Имаме нужда от обща външна политика и ще обсъдим и какво можем да направим в Сирия или в Украйна. И трябва да продължим с развитието на икономическия и валутен съюз. Темата банков съюз е важна, но и темата за бъдещата стабилност, за конкурентоспособнотта и други. По някои от тези теми има различия, затова са необходими открити дебати и готовност за компромиси.“ Очаква се Макрон да изложи идеите си за общ финансов министър в еврозоната, както и още повече интеграция в нея. Една от основните му цели е да довърши създаването на банковия съюз. Той пледира и за повече инвестиции в Европа.", "date": "2018.04.19", "title": "Макрон и Меркел: Европа е на кръстопът!"}
{"url": "https://www.24chasa.bg/novini/article/6824443", "text": "Евродепутатите днес призоваха Турция да освободи двама гръцки войници, задържани през март, се казва в приета днес резолюция, предаде ДПА. Задържането в Турция на двамата гръцки войници, които преминали на турска територия, се превърна в един от последните спорни въпроси във влошените отношения между Турция и ЕС, отбелязва агенцията. Европейският парламент призова турските власти бързо да приключат юридическата процедура, да освободят войниците и да ги върнат в Гърция, предаде БТА. Евродепутатите също така призоваха Турция съвестно да се придържа към съдебните процедури и да спазва човешките права, както е предвидено от международното право. Резолюцията бе приета с 607 гласа \"за\", седем евродепутати гласуваха \"против\" и 18 се въздържаха.", "date": "2018.04.19", "title": "Евродепутатите призоваха Турция да освободи задържаните гръцки войници"}
{"url": "https://www.24chasa.bg/novini/article/6824541", "text": "Европейският парламент прие днес с мнозинство от 573 гласа резолюция в защита на журналистите и изобличителите. В документа остро е осъдено убийството на словашкия разследващ журналист Ян Куциак през февруари тази година, а Братислава е призована да осигури международно и независимо разследване, предава БТА.  ЕП обмисля да именува програмата си за обучение на журналисти в памет на Куциак, който приживе разследваше връзки между италианската мафия и словашкото правителство. В ЕП двете зали за пресконференции - в Брюксел и в Страсбург - носят имената на други двама убити заради работата си журналисти - Ана Политковская (Русия) и Дафне Галиция (Малта). В Словакия вероятно организираната престъпност е проникнала на всички равнища в политиката и икономиката. Налице са политически подбор на прокурори и множество обвинения в корупция срещу най-висши служители, се посочва в документа. Допълва се, че тези случаи не са довели до необходимото безпристрастно разследване. ЕП порицава обидните коментари на някои европейски политици срещу журналистите (през 2016 г. тогавашният словашки премиер Роберт Фицо нарече журналистите \"мръсни курви\" - бел. кор.). ЕП призовава държавите от ЕС да осигурят личната защита и неприкосновеността на жилищата на разследващите журналисти и на изобличителите (подателите на сигнали за нередности). Евродепутатите призовават за защита на журналистите от натиск и обвинения в клевета. В резолюцията се настоява за защита на журналистите, които често стават жертва на съдебно преследване с цел саботиране на работата им, за фонд на ЕС в подкрепа на независимата разследваща журналистика, за изготвяне от Европейската комисия на законодателно предложение за медийната свобода и многообразие, за по-добро следене на медийната собственост и сливанията и придобиванията на медии. ", "date": "2018.04.19", "title": "Европарламентът прие резолюция в защита \nна журналистите и изобличителите"}
{"url": "https://www.24chasa.bg/novini/article/6824542", "text": "Сигналите от страна на инвеститори за неспазване на срокове от районната администрация на \"Младост\" са в три посоки - необявяване на разрешение за строеж, което е издадено от главния архитект, незаверяване на планове за безопасност и планове за управление на отпадъци, както и неспазване на процедурите по обявяване на градоустройствен план. Това каза пред медии главният архитект на София Здравко Здравков в коментар по случая със задържания кмет на \"Младост\" Десислава Иванчева обвинена за вземане на подкуп в особено големи размери от строителен инвеститор, за да му бъде обявено от администрацията разрешението за строеж, предаде БТА. Главният архитект обясни, че имало практика в районната администрация на \"Младост\" да не се обявяват разрешенията за строеж и да \"седят и отлежават с месеци в кабинета на г-жа Иванчева\". Той допълни, че след като издаде разрешение за строеж администрацията на районната община има 14-дневен срок да го обяви на заинтересованите лица. Здравков каза още, че има поредица от забавени градоустройствени преписки, отново изпратени за обявяване, но това не се случва и тези документи седят в администрацията. Главният архитект заяви, че има над 10 жалби от инвеститори за забавени документи. Като по тези случаи е сезирана Комисията по архитектура и е изпратена справка на председателя на СОС Елен Герджиков. Здравко Здравков допълни, че от страна на кмета на 'Младост\" е имало \"изключително нежелание\" да се занимава с проблемите на района и да се комуникира с администрацията на главния архитект. Като отчете, че комуникацията с Иванчева е била сложна за получаване на становища, които са облечени в определена законова форма. \"Когато поемаш заявки пред избирателите, трябва да знаеш и как да ги изпълниш\", каза главният архитект.", "date": "2018.04.19", "title": "Арх. Здравков: По три начина е оказван натиск върху инвеститори от \"Младост\""}
{"url": "https://www.24chasa.bg/novini/article/6824537", "text": "Кметицата на \"Младост\" Десислава Иванчева е обвинена за взимане на подкуп в особено големи размери, а заместничката й Биляна Петрова и посредникът Петко Дюлгеров като  помагачи.  Тримата бяха задържани във вторник.  Утре в спецсъда ще има дело за определяне на мярката за неотклонение , съобщи за \"24 часа\" Марин Марковски, който е един от адвокатите на Иванчева. Спецпрокуратурата ще поиска постоянен арест за Иванчева и Петрова. Посредникът Петко Дюлгеров  може да бъде пуснат срещу парична гаранция, защото направил самопризнание. ", "date": "2018.04.19", "title": "Десислава Иванчева обвинена за подкуп, заместничката й и посредникът - помагачи"}
{"url": "https://www.24chasa.bg/novini/article/6824572", "text": "Фокусирани сме върху това да убедим всички, включитело и съседна Гърция, че е добре Македония да стане съюзник в ЕС и НАТО. Това заяви днес македонският външен министър Никола Димиторв, отговаряйки на журналистически въпрос на заключителната пресконференция в рамките на дигиталната среща на високо равнище за Западните Балкани, предаде БТА.  Попитан дали има план Б, ако поради гръцките искания не бъде намерено решение, Димитров каза, че трябва да бъдем фокусирани върху план А. Мисля, че за да увеличим шансовете за успех, трябва да помислим и да бъдем фокусирани върху план А, каза Димитров.", "date": "2018.04.19", "title": "Никола Димитров: И за Гърция е добре Македония да стане част от ЕС и НАТО"}
{"url": "https://www.24chasa.bg/novini/article/6824573", "text": "Държавната агенция за закрила на детето /ДАЗД/ ще си сътрудничи с Дружеството на психолозите в България. Това стана ясно на срещата на председателя на ДАЗД д-р Елеонора Лилова с председателя на Дружеството на психолозите д-р Пламен Димитров. Това съобщиха от ДАЗД. Двамата възнамеряват да реализират съвместно национална изследователска програма за развитието и нуждите на децата от XXI век. Основните насоки в нея ще бъдат какво искат децата днес, какво е влиянието на негативните прояви върху тях и какво е възпитанието и личностното развитие. След това ще бъдат направени задълбочени анализи. Изследванията ще бъдат база за създаването на становища, които да послужат за подобряване на политиките за детето в България.", "date": "2018.04.19", "title": "Агенцията за закрила на детето с програма за развитието и нуждите на децата"}
{"url": "https://www.24chasa.bg/novini/article/6824578", "text": "Кубинският парламент избра днес Мигел Диас-Канел за нов президент на страната, което сложи край на близо 60-годишното управление на братята Кастро, предаде Франс прес. Вчера Диас-Канел бе посочен като единствен кандидат да замени Раул Кастро на поста председател на Държавния съвет. Резултатът от гласуването бе обявен днес, предава БТА.  За 57-годишния цивилен, който досега беше първи заместник-председател на Държавния съвет, са гласували 603 от 604 депутати, потвърди пред парламента председателката на Централната избирателна комисия Алина Балсейро. Информацията вече бе съобщена малко по-рано от държавните медии. Диас-Канел бе избран за заместник на Раул Кастро през 2013 година, припомня Франс прес. Издигнал се постепенно в системата, той обикновено запазваше дискретност и не привличаше голямо внимание в сравнение с 86-годишния президент. Новият кубински президент ще трябва да извърши исторически преход след близо 60-годишното управление на братята Раул и Фидел Кастро. По време на революцията от 1959 г. Диас-Канел още не е бил роден, отбелязва Франс прес. Постът първи заместник-председател на Държавния съвет, втори по значимост в страната, ще заеме Салвадор Валдес Меса, 72-годишен синдикален лидер и високопоставен кадър на управляващата Кубинска комунистическа партия. Общо в 31-членният Държавен съвет на Куба ще бъдат включени 13 нови лица, както се очакваше. След революцията от 1959 г. до 2006 г. Куба беше управлявана от Фидел Кастро, който успя да устои на враждебността на Съединените щати въпреки разпадането на Съветския съюз. След като пое властта от брат си, Раул Кастро започна поредица от някога немислими реформи, като отварянето на икономиката за частна инициатива и сближаването със САЩ. Досегашният кубински президент ще запази функциите си на генерален секретар на влиятелната комунистическа партия до 2021 г., когато трябва да бъде на 90 години. Очаква се през идните дни да бъдат назначени министрите в новото правителство.", "date": "2018.04.19", "title": "Епохата Кастро свърши! Мигел Диас-Канел е новият президент на Куба"}
{"url": "https://www.24chasa.bg/novini/article/6824586", "text": "Република Молдова има интерес да се поучи от опита на България в обучението на национални дипломатически кадри, включително и в Дипломатическия институт в София, който от основаването си е главна школа за подготвяне на кадри за Министерството на външните работи. Молдовският министър на външните работи и европейската интеграция Тудор Уляновски каза това на среща днес с директора на Дипломатическия институт на България Таня Михайлова, предаде агенция Молдпрес. По думите на Уляновски опитът на партньорите по развитието в областта на професионалната подготовка на дипломатически кадри е много важен за Република Молдова, особено сега, когато страната все по-активно участва в различни регионални и международни процеси в рамките на международните организации и платформи. \"Само с дипломати, които имат добра професионална подготовка, основана на най-съвременната международна практика, може успешно да се реализират и да работят за националните интереси както в двустранните отношения с партньорите, така и в рамките на различни международни организации и форуми. Изхождайки от тази цел, възнамеряваме, с подкрепата на колеги от други държави, които имат такъв опит, както и с различни образователни платформи с опит в тази област, да създадем такъв дипломатически потенциал и в Молдова\", подчерта молдовският външен министър, цитиран от пресслужбата на оглавяваното от него ведомство, предава БТА. Таня Михайлова приветства позицията на Уляновски, отбелязвайки, че подготовката на професионален дипломатически корпус, способен да работи за националните интереси на различни нива, е основа на успеха на външната политика на една страна. \"Всяка държава се нуждае от висококвалифициран персонал както за дипломатическата служба, така и за правителството като цяло, защото само в този случай можем да говорим за прилагането от страна на властите на различни нива на политики и стратегии за развитие\", заяви директорът на българския Дипломатически институт. В тази връзка Михайлова отбеляза, че институтът е отворен за сътрудничество с молдовското министерство на външните работи, и изрази своята готовност да предостави на молдовската страна целия опит и знания, натрупани в подготовката на дипломатическия корпус. Директорът на Дипломатическия институт на България изнесе лекция за млади дипломати от министерството на външните работи и европейската интеграция на Молдова, където говори за образователните програми и задачите на института, курсове за обучение и др.", "date": "2018.04.19", "title": "Молдова: Имаме интерес да се поучим от България в подготовката на дипломати"}
{"url": "https://www.24chasa.bg/novini/article/6824602", "text": "Върховният представител на ЕС по въпросите на външната политика и сигурността Федерика Могерини похвали ролята на Черна гора в нестабилния балкански регион, където Русия също се бори за влияние, предаде Асошиейтед прес. Федерика Могерини заяви в четвъртък, че Черна гора е изиграла изключителна роля в окуражаването на други балкански страни на пътя към ЕС. Тя заяви също, че външната политика на Подгорица е напълно в съответствие с ЕС, предаде БТА. Черна гора, заедно със съседна Сърбия, бе посочена като следващата на опашката за присъединяване към ЕС. Миналата година Черна гора стана членка на НАТО, въпреки силната съпротива на Москва, припомня АП. Могерини заяви, че Черна гора трябва да работи за подобряването на върховенството на закона и свободата на медиите. Могерини е първият чуждестранен официален представител, който разговаря с черногорския президент Мило Джуканович, след като той спечели президентските избори миналия уикенд. Преди това върховният представител на ЕС за външната политика и сигурността посети Албания и Македония. След Подгорица Могерини ще замине за Сърбия.", "date": "2018.04.19", "title": "Федерика Могерини похвали ролята на Черна гора на Балканите"}
