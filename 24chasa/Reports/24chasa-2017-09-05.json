{"url": "https://www.24chasa.bg/novini/article/6429350", "text": "Българската правителствена делегация, водена от министър-председателя Бойко Борисов, пристигна в гръцкия град Кавала, където утре ще бъде подписан Меморандум за разбирателство между България и Гърция за развитието на железопътната връзка \"Солун-Кавала-Александруполис-Бургас-Варна-Русе\", предава БТА. Меморандумът ще бъде подписан от министъра на транспорта, информационните технологии и съобщенията Ивайло Московски и от гръцкия министър на инфраструктурата, транспорта и мрежите Христос Спиртзис. В официалната делегация, придружаваща българския премиер, е включен и заместник министър-председателят Томислав Дончев. Документът регламентира подготвителните работи и съвместното управление на коридора от двете държави. Проектът предвижда свързването на река Дунав, Черно и Егейско море със скоростен железопътен коридор, както и развитие на пристанищата, които са част от основната ТЕН-Т мрежа. Включено е изграждането на двойна електрифицирана жп линия с внедрена ERTMS система за управление на железопътния трафик.", "date": "2017.09.05", "title": "Борисов пристигна в Гърция, ще подписва меморандум за жп връзка Солун-Русе"}
{"url": "https://www.24chasa.bg/novini/article/6429265", "text": "Три оферти са подадени за банка “Виктория”, съобщиха синдиците на КТБ, която е собственик на продаваната финансова инситтуция. Предложения за покупка има от Българо-американска кредитна банка (БАКБ), Инвестбанк и “Вабо интернал”. От сделката отпада групата австрийски инвеститори Kerbler Holding Imfarr Beteiligungs и Green Finance. Синдиците уточняват, че предстои анализ и оценка на индикативните оферти. На допуснатите в следващия етап на процедурата кандидати ще бъде предоставена възможност да извършат обстойно проучване на “Виктория” и да представят обвързващи оферти. Основен акционер в БАКБ е Цветелина Бориславова. Инвестбанк е на собственосат на Петя Славова, а “Вабо интернал” се държи от фирми на Васил Божков.", "date": "2017.09.05", "title": "Три оферти подадени за банка \"Виктория\""}
{"url": "https://www.24chasa.bg/novini/article/6429255", "text": "Четиригодишно момиченце в Италия почина от малария и това бе първият случай на заразяване с болестта на италианска територия от десетилетия, предаде ДПА. Днес италианското министерство на здравеопазването потвърди смъртния случай и заяви, че ще изпрати експертен екип, който да изясни обстоятелствата. Момиченцето, което било настанено за лечение в болница в град Тренто, не е ходило в страни, засегнати от малария. Източникът на заразяване остава неясен, заявиха здравните органи в града. Властите посочиха, че \"растящият брой хора, пътуващи в чужбина, и миграционните потоци от ендемични райони\" допринасят за разпространение на маларията.", "date": "2017.09.05", "title": "4-годишно дете почина от малария в Италия"}
{"url": "https://www.24chasa.bg/novini/article/6429267", "text": "Въвеждането на дистанционно електронно гласуване ще повиши възможностите на българските граждани за участие в изборния процес и ще създаде ясен регламент, по който сънародниците ни в чужбина да бъдат съпричастни към провеждащите се в България избори. Това беше общата позиция на държавния глава Румен Радев и председателя на Централната избирателна комисия /ЦИК/ Ивилина Алексиева, които разговаряха днес на „Дондуков“ 2. Президентът Радев изрази очакването си технологичният модел за дистанционно електронно гласуване да предостави гаранции, че изборите ще протичат честно, без фалшификации и основания за компрометиране на електронното гласуване. Това съобщиха от прессекретариата на президента на Република България. „Изключително важно е да се преустановят случаите на гласуване под натиск, купеният и контролиран вот независимо дали това става в България или в чужбина“, подчерта Румен Радев. Президентът поздрави Ивилина Алексиева за прозрачното и честно организиране от ЦИК на изборния процес през последните години, което се признава и от страна на международните наблюдатели. По време на срещата председателят на ЦИК запозна държавния глава с предприетите действия за въвеждане на дистанционно електронно гласуване в България. Тя подчерта, че се проучват добрите световни практики, както и рисковете в тази област, и до края на т.г. предстои да бъдат проведени три симулации на електронно гласуване в България. На основата на изготвения анализ ще бъде създадена българската система за дистанционно електронно гласуване, която ще бъде експериментално проверена на три последователни избори у нас през 2018 г. Очаква се системата да бъде напълно готова за провеждането на изборите за български представители в Европейския парламент през 2019 г. Румен Радев прие поканата на Ивилина Алексиева да открие конференцията на Асоциацията на избирателните комисии от Европа /АСЕЕЕО/ \"Съзнателните гласоподаватели в дигиталната епоха\", домакин на която е българската ЦИК на 9 и 10 ноември т.г.", "date": "2017.09.05", "title": "Президентът Радев : Електронното гласуване трябва да гарантира честността на изборите"}
{"url": "https://www.24chasa.bg/novini/article/6428960", "text": "Ученик от горните класове е нахлул в час по информатика в училище край Москва тази сутрин и нападнал учителката с кухненска брадвичка, като я ударил по главата. После 15-годишното момче започнало да взривява самоделни фишеци и открило стрелба с пневматична пушка, предадоха ТАСС и Асошиейтед прес, цитирайки съобщение на руския Следствен комитет. При инцидента в московското предградие Ивантеевка са пострадали четирима души - учителката и три деца, които в уплахата си скочили през прозореца. Животът на нито един от тях не е в опасност, а нападателят е задържан. Срещу него е заведено дело за хулиганство. Засега не е ясен мотивът за атаката, цитира БТА. Властите гледат на случая сериозно и се опитват да разберат как ученикът е успял да внесе оръжие в училището, което има охрана. В Русия действат много строги мерки за контрол върху оръжията. Председателят на местния парламент Игор Бринцалов коментира твърденията на съучениците на нападателя, че той неведнъж е внасял оръжие в училище и е заплашвал с нападение. \"Ако е така, въпросът е много сериозен и се отнася не само към охраната, но и към училищните възпитатели, които трябва своевременно да забелязват такива предпоставки за трагедии\", каза той.", "date": "2017.09.05", "title": "Стрелба в училище в Русия, четирима души са ранени (Обновена)"}
{"url": "https://www.24chasa.bg/novini/article/6429296", "text": "Румънският министър на отбраната Адриан Цуцуяну заяви, че е представил оставката си на премиера Михай Тудосе, предаде Аджерпрес. Според правителствени източници, цитирани от агенцията, премиерът Тудосе е приел оставката на Цуцуяну. Съобщението идва часове след като румънски медии публикуваха информации, че армията е останала без пари и заплатите през септември ще бъдат изплащани на части. Представители на министерството на отбраната съобщиха днес, че заплатите на служителите ще се плащат разсрочено този месец, тъй като не е извършена бюджетна корекция. Цуцуяну уточни, че днес е имал среща с премиера, който го е упрекнал за липсата на комуникация с него и с пресата във връзка с проблема със заплатите на персонала от системата на отбраната. \"Признах пред премиера, че съм сгрешил в комуникацията с него, тъй като не съм го информирал навреме за тази ситуация\", посочи министърът. Според Цуцуяну няма проблеми от финансов характер по отношение на плащането на заплатите, а \"чисто технически проблеми\". Той подчерта, че \"има пари\" и добави, че министърът на финансите ще разясни ситуацията.", "date": "2017.09.05", "title": "Румънският министър на отбраната подаде \nоставка"}
{"url": "https://www.24chasa.bg/novini/article/6429328", "text": "Сирийската армия разкъса днес обсадата на контролираната от правителството зона в град Дейр аз Зур, наложена преди повече от две години от джихадистката групировка \"Ислямска държава\", съобщи САНА, цитирана от Франс прес. Армията е достигнала обсадената база на 137-а бригада в югозападния край на града, съобщи ДПА, цитирана от БТА. \"След 32 месеца обсада армията успя да премахне мините и да отвори коридор, за да достигне обсадените си сили\", каза Рами Абдел Рахман, директор на базирания във Великобритания Сирийски център за наблюдение на правата на човека. Дейр аз Зур, главният административен център на едноименната сирийска провинция, е почти изцяло под контрола на \"Ислямска държава\" от 2014 година. Сирийската армия, подкрепена от съюзника си Русия, напредва към града от седмици по няколко фронта. Губернаторът на провинцията Ибрахим ас Самара каза за ДПА по телефона, че \"има 70 000 обсадени цивилни в Дейр аз Зур, както и 6800 правителствени военни\". Сирийският президент Башар Асад нарече операцията \"звучна победа\" срещу \"най-опасната терористична организация на Земята\", предаде думите му САНА.", "date": "2017.09.05", "title": "Сирийската армия разкъса обсадата на \"Ислямска държава\" в град Дейр аз Зур"}
{"url": "https://www.24chasa.bg/novini/article/6429119", "text": "Френската министърка на отбраната Флоранс Парли предупреди, че Северна Корея може да разработи балистични ракети, достигащи Европа, по-скоро от очакваното, предаде Ройтерс, цитирана от БТА. \"Сценарият за ескалация към широкомащабен конфликт не може да се изключва. Има опасност Европа да се озове в обсега на ракетите на (севернокорейския президент) Ким Чен-ун по-скоро от очакваното\", каза Парли в реч пред френски военни в Летния университет по отбрана в югоизточния град Тулон. В същата реч министърката на отбраната съобщи, че Франция ще се сдобие с въоръжени дронове, каквито вече имат САЩ, Израел, Великобритания и Италия, предаде Франс прес. \"Реших да задействам процеса по въоръжаване на нашите дронове за разузнаване и наблюдение. Това ще се отнася на първо време за дроновете \"Рийпър\", които купихме от САЩ\", заяви тя. В момента Франция притежава шест безпилотни самолета \"Рийпър\" - пет в Ниамей (Нигер) за следене на джихадистите в Сахел и един в Коняк, Югозападна Франция. \"В средносрочен план бъдещият европейски дрон, който разработваме с Германия, Италия и Испания, също ще бъде въоръжен\", добави френската министърка на отбраната. Според нея френските военни части по този начин ще станат по-ефикасни и ще ограничат риска от съпътстващи щети.", "date": "2017.09.05", "title": "Франция: Европа може скоро да попадне в обхвата на севернокорейските ракети"}
{"url": "https://www.24chasa.bg/novini/article/6429138", "text": "Тричленен състав на окръжния съд в Благоевград остави в ареста пастира Костадин Митев, обвинен в палеж по непредпазливост, в резултат на който тръгна големия пожар в района на Кресненското дефиле, потушаван 6 дни. Според прокуратурата Митев хвърлил неизгасена цигара докато пасял стадо от 70 говеда, собственост на Фонда за дивата флора и фауна,  и оттам пламнали сухите треви. Преди дни районният съд постанови \"задържане под стража\" на 30-годишния Митев, но той обжалва. Окръжните съдии са категорични, че обвинението е сериозно с големи щети от пожара и има вероятност Митев да се укрие. Решението е окончателно.", "date": "2017.09.05", "title": "Окончателно: \"Зеленият\" пастир остава в ареста"}
{"url": "https://www.24chasa.bg/novini/article/6429149", "text": "За шест месеца през платежните ни системи са минали 365 млрд. лв., разпоредени с 92 млн.броя платежни нареждания. Най-голям е оборотът на RINGS- 459,287 млн.броя нареждания за 303 млн.лв. През БИСЕРА са изпълнени 35 млн.броя преводи за 56 млрд.лв., а през БИСЕРА 7 - 51 млн.броя разпоредителни операции за 711 млн. лв. Оборотът на БОРИКА за полугодието е над 5,5 млрд. лева, направен с 56 млн. платежни нареждания. Направените преводи от банки към чужбина са 839 млн. броя за 197 млрд.лв. От чужбина в България е имало 2 пмлн. броя нареждания за 128 млрд. лв. Данните на БНБ показват, че общият брой сметки на клиенти в търговските банки е 15 милиона броя, а платежнети сметки н банки са 13 милиона броя. В края на юни в цялата страна има 5732 броя АТМ и ПОС терминали. В началото на януари издадените от банките карти са били 7,6 млн., а до края на юли са се увеличили до 7,7 млн.броя, показват данните. В чужбина са направени над 14,943 милиона операции с банкови карти, издадени в България за 1,9 млрд. лв. Броят на търговците, които работят с банкови карти е 66 957.", "date": "2017.09.05", "title": "БНБ: 365 млрд. лв. са минали през платежните системи за половин година"}
{"url": "https://www.24chasa.bg/novini/article/6429166", "text": "България може да остане без знаме тна границата с Турция при Резово точно за празника си днутре. До тази ситуация се стигна след като преди дни неизвестни вандали са се покатерили на пилона на метри от пограничната река и са счупили механизма, който вдига трибагреника. Знамето е паднало и е прибрано в местното кметство. За да се закачи отново обаче, община Царево е поръчала нов механизъм, тъй като пилонът е висок 25 метра и не може с друга техника да се вдигне. \"Спешно поръчахме нов механизъм. Срокът за доставка е до 10 дни, но от фирмата обещаха да избързат, за да го вдигнем за празника\", обясни кметът на Царево Георги Лапчев. Съоръжението бе вдигнато през 2016 г., за да отбележи с огромния трибагреник югоизточната граница на Европейския съюз. Знамето е дълго 12 метра, а на 70 метра срещу него от другата страна на реката се вее нависоко турския флаг.", "date": "2017.09.05", "title": "Вандали смъкнаха огромното българско знаме на границата с Турция при Резово"}
{"url": "https://www.24chasa.bg/novini/article/6429153", "text": "Медикоптер транспортира днес от Силистра за Букурещ, румънски гражданин пострадал в катастрофа с мотоциклет. Инцидентът е станал в неделя вечерта. Мъжът е пътувал с приятелката си, когато губи управление над мотора и пропуска завой. Младата жена е била изписана още снощи, след което е отпътувала за Румъния. От полицията съобщават, че произшествието е станало по пътя Силистра-Добрич и вероятната причина е била несъобразената скорост. Екип от лекар и парамедик се запознаха със състоянието на ранения 29-годишен румънец. Транспортирането му за Букурещ е по желание на семейството му. В Силистренската болница той е бил приет в тежко състояние – с мозъчна травма и травма на гръдни прешлени. Консултиран е с неврохирург. От болницата потвърдиха, че риск за живота му има, но състоянието му допуска да бъде преместен.", "date": "2017.09.05", "title": "Медикоптер транспортира румънски гражданин от Силистра за Букурещ"}
{"url": "https://www.24chasa.bg/novini/article/6429196", "text": "Генерал Пол Франк е назначен за нов командващ на операцията \"Непоколебима решимост\" срещу терористичната групировка \"Ислямска държава\" в Ирак и Сирия на мястото на генерал Стивън Таунсенд, предаде ТАСС, цитирайки съобщение от щаба на операцията. На тържествената церемония по предаването на пълномощията днес е присъствал и шефът на Централното командване на въоръжените сили на САЩ генерал Джоузеф Вотел, предаде БТА. \"Самото съществуване на ИД е заплаха за целия цивилизован свят и за нашия начин на живот. Ние трябва да ги разгромим, и с общи усилия ще направим това!\", заяви новият командващ по време на церемонията. Таунсенд ръководеше операцията от 21 август 2016 г. Преди това на този пост бе генерал Шон Макфарлънд, припомня ТАСС.", "date": "2017.09.05", "title": "САЩ смени командващия на операцията срещу \"Ислямска държава\""}
{"url": "https://www.24chasa.bg/novini/article/6429203", "text": "Задържаният за убийството на жена си на кръстовище в Пещера Георги Генов е направил пълни самопризнания по време на разпита в пазарджишката областна полицейска дирекция, съобщиха пред \"24часа\" запознати с разследването. Генов бе арестуван във вилата на родителите си край яз. Тополница от военни и полицаи след като беше издирван в продължение на три дни. Разказаното от него за убийството на съпругата му Катя напълно съвпада със събраните до момента доказателства по случая и разказа на свидетели, станали очевидци как Георги удря няколко пъти жена си в лицето и след това я промушва многократно с нож на фаталното кръстовище. Най-вероятно в четвъртък прокуратурата ще внесе искане до съда за определяне на мярка за неотклонение на убиеца \" задържане под стража\", съобщи за \"24часа\" окръжният прокурор на Пазардик. Според НПК съдът трябва да се произнесе по молбата в деня на внасянето й. В момента Георги Генов е задържан за 72ч. с разпореждане на окръжната прокуратура в Пазарджик.", "date": "2017.09.05", "title": "Задържаният за убийството на жена си в Пещера\n е направил пълни самопризнания"}
{"url": "https://www.24chasa.bg/novini/article/6429233", "text": "Трупът на 21-годишен младеж е открит в градската градина на Пазарджик, съобщи говорителят на полицията Мирослав Стоянов. Тялото е намерено на пейка в неделя сутринта от служител на полицията, който отивал на работа. При направеният оглед не са били открити следи от насилие. При проведеното по случая разследване е установено, че починалия младеж е употребявал наркотици, научи \"24часа\". Дали свръхдоза е станала причина за смъртта му, или е имало друг здравословен проблем ще стане ясно от химическия анализ на взетите проби от органите на починалия при аутопсията.", "date": "2017.09.05", "title": "Отриха трупа на 21-годишен в градската градина на Пазарджик"}
{"url": "https://www.24chasa.bg/novini/article/6429243", "text": "Европейският съюз страда от криза на доверието и затова трябва да създадем механизъм, с който гражданите да участват в процеса на взимане на решения, заяви българският заместник министър-председател по правосъдната реформа и министър на външните работи Екатерина Захариева на Стратегическия форум в словенския град Блед, съобщи за БТА пресцентърът на МВнР. \"Европейският съюз страда от криза на доверието - гражданите не вярват на институциите. Затова трябва да създадем механизъм, с който гражданите да участват в процеса на взимане на решения в Европейския съюз. Трябва да привлечем най-вече младите хора, дори от страните-кандидатки.\" С тези думи Захариева се обърна към участниците в Бледския стратегически форум в Словения. Тя участва като говорител в панела \"Европейският съюз в променен свят\". Захариева добави, че след всяка криза ЕС е излизал по-силен и даде пример с това, че еврозоната е възникнала в резултат на финансова криза, енергийният съюз - след енергийна криза, а новата политика за сигурност и отбрана - след новите предизвикателства: мигрантската криза, терористичните заплахи и кибератаките. \"Единственият шанс на Европейския съюз е да останем единни. Затова и мотото на нашето председателство е \"Съединението прави силата\", допълни българският първи дипломат. Захариева заяви, че се надява страните от Западните Балкани и от Източното партньорство да станат членове на ЕС, но още преди присъединяването си да бъдат приемани за равноправни партньори в европейското семейство. \"Мисля, че всяка страна-кандидатка трябва да е част от дебата за бъдещето на Съюза\", добави тя. \"Голямата грешка на много политици е, че в нашите столици за неуспехите обвиняваме Брюксел, а славата за успехите запазваме за себе си\", заяви още Захариева. По отношение на Брекзит българският първи дипломат каза, че всички страни-членки съжаляват за решението на Лондон, но това е демокрацията. \"Те напускат Европейския съюз, но остават в Европа\", каза Захариева. Европа не е проблемът, а решението, констатираха участниците в Бледския стратегически форум. По-рано днес министър Захариева участва в Блед в работна закуска с министрите на външните работи от Процеса за сътрудничество в Югоизточна Европа (ПСЮИЕ) и с ръководителя на Европейската служба за външно действие Федерика Могерини. България бе посочена от първите дипломати на региона като вдъхновяващ пример за всички по повод подписването на Договора за приятелство, добросъседство и сътрудничество с Република Македония. \"София и Скопие показаха, че могат да решават въпросите си без посредници\", изтъкна министър Захариева.", "date": "2017.09.05", "title": "Вицепремиерът Екатерина Захариева: Европейският съюз страда от криза на доверието"}
{"url": "https://www.24chasa.bg/novini/article/6428950", "text": "Продължава погасяването на по-дълбоките огнища на пожара в област Ямбол. Това каза комисар Тошко Бързилов, началник на Националния оперативен център на ГД „Пожарна безопасност и защита на населението“ (ПБЗН), предаде \"Фокус\". \"По периметъра още вчера е направена просека с булдозер, всичко е обхванато и в момента огънят се гаси в дълбочина.  Агенция „Фокус“ припомня: В неделя се разгоря пожар в община Тунджа, като огънят обхвана няколко фронта край селата Савино и Златаре. Вчера той се разгърна и в посока към село Меден кладенец. 30 военнослужещи от 42-ри механизиран батальон – Ямбол с 3 единици техника се включиха в овладяването на последствията и ликвидирането на тлеещи огнища.", "date": "2017.09.05", "title": "Продължава потушаването на огнища на пожара край Ямбол"}
{"url": "https://www.24chasa.bg/novini/article/6428725", "text": "Зъбът на предчовека грекопитек, чрез който учените доказват, че преди 7,2 милиона години на Балканите, а не в Африка, са живели първите предчовеци,   Той бе подреден от 76-годишния днес бивш кмет на града и любител-археолог Петър Попдимитров и дъщеря му Анна. \"Не мога да кажа точно колко са експонатите тук, но в музея са събрани най-интересните находки от моите вече 66-годишни проучвания в Чирпанския край. Те датират от времето преди 360 милиона години до 14-ия век след Христа\", сподели Петър Попдимитров пред \"24 часа\". На централно място във витрина на втория етаж, пазена строго със СОТ, е показан зъбът, който се превърна в началото на лятото в световна сензация. Той бе открит през 2002 г. от 10-годишния тогава внук на Попдимитров Таньо в местността \"Азмака\", недалеч от чирпанското село Рупките. В началото прибрали находката в кутия като безинтересна, но след като тя заинтересувала директорът на Националния природонаучен музей при БАН проф. Николай Спасов, който я предоставил за международно изследване, станало ясно, че този горен ляв четвърти зъб на хоминид и находката на немския офицер Фон Фрайберг от 1944 г. в Пиргос край Атина в Гърция - челюст, са принадлежали на едно и също същество, предчовек. Него учените нарекли грекопитек, а зевзеците се майтапят, че ако откритията бяха в обратен ред, съществото щеше да получи името чирпанопитек. Днес Таньо завършва магистратура по археология в Софийския университет и е единственият археолог във фамилията. Дядо му Петър по образование е агроном, а майка му Анна - икономист. Което не им пречи да правят своите открития и да предизвикват учените с хипотезите си. Например още от 2001 г. двамата твърдят, че са открили върху кремък най-стария портрет на човек, който те датират отпреди 7 хиляди години. В музея са показани множество кремъчни люспи, върху чийто шлифовани повърхности при подходящо осветление бащата и дъщерята виждат различни изображения, включително и образи на мъже и жени. За тях Попдимитрови казват, че показват непознатото досега изкуство на човека отпреди 70 века. Според двамата, тези произведения са изработвани с изненадващо добри дори за съвременните представи технологии, близки до гравьорството и светлописа. \"Обикновено интересът на учените е към местността \"Карасура\" в Чирпанско, място на някогашна римска пътна станция. Но ние насочихме нашите проучвания към местността \"Азмака\" край село Рупките, където имаше кариера за инертни материали. Тав намерихме много интересни камъни и фосили - вкаменености на древни животни и растения. По онова време оттук е протичала огромна река и мястото им е предлагало добри условия за живот. Не е случайно, че и досега край Чирпан се откриват останки от африкански животни или техни предшественици - носорози, антилопи, жирафи, мамут\", разказва Петър Попдимитров. Анна пък имала късмета първа да открие мястото на това палеонтологично гробище, първата й находка от него е зъб на мамут, също показан в музея. Голяма част от екпонатите са спасени от любителите-археолози в последния момент, преди да бъдат натрошени и превърнати в строителни материали. Частният музей, който носи името на богинята на камъка \"Гема свят\", е създаден по всички правила за частните музей, което коствало на ентусиастите от Чирпан много години \"ходене по мъките\". Той е разположен в къща, строена през 1892 г., която Попдимитрови купили от ДСК и преустроили. Те не крият, че били изкушени да подредят експонатите си в София, Стара Загора или на друго място, но останали категорични, че мястото им е единствено в Чирпан. Макар местния музей да отказал на първото предложение на Попдимитров да ги приема под предлог, че не разполагал с достатъчно място за тях. Находките в частния музей ще се допълват, тъй като проучванията в района на Чирпан ще продължат. Още повече, че учените не са загубили надежда да открият тук и други части от чирпанопитека.", "date": "2017.09.05", "title": "Зъбът на чирпанопитека и вестник \"24 часа\" изложени в нов музей в Чирпан"}
{"url": "https://www.24chasa.bg/novini/article/6428965", "text": "Министърът на регионалното развитие и благоустройството Николай Нанков бе сред официалните гости за откриването на пристанище „Хамад“ в Катар. Церемонията бе под патронажа на емира на Катар, шейх Тамим бин Хамад Ал-Тани, който лично присъства на събитието, съобщиха от министерството на регионалното развитие и благоустройство. Пристанището е един от най-значимите инфраструктурни проекти в Катар и се предвижда да бъде сред най-големите в района на Близкия изток. То е разположено на площ от 28,5 кв.км. Планираният му годишен капацитет е да достигне 7,5 млн. контейнера, 1,7 млн. тона товари и 1 млн.т. силозен капацитет. Разполага със складови пространства за 500 хил. автомобила, база за прием на живи животни и съпътстваща инфраструктура, отговаряща на най-високите световни стандарти, между които контролна кула с височина 110 м, най-съвременна товароподемна и транспортна техника, митническа зона с възможности за обработка на 5600 контейнера дневно и др. Изградена е и икономическа зона, която ще стимулира ръст на износа от Катар на стоки, различни от нефт и природен газ, за да се насърчи развитието на преработвателните индустрии. В кулоарите, след откриването на пристанището, министърът на регионалното развитие и благоустройството разговаря с Акбар Ал Бакер, главен изпълнителен директор на „Катар еъруейз“. Двамата изразиха задоволството си от функционирането на директната самолетна линия София-Доха. При визитата си министър Николай Нанков проведе среща с министъра на общините и околната среда на Катар, Мохамед Ал-Румейхи. Министър Нанков изтъкна голямото значение, което България придава на сътрудничеството си с Държавата Катар и поддържаните отлични приятелски отношения. Министър Ал-Румейхи се поинтересува от възможността Катар да наеме висококвалифицирани специалисти в областта на строителството за реализацията на инфраструктурни проекти в страната. Подчертан бе и интересът на Катар за внос на българска земеделска продукция. Министерството на регионалното развитие и благоустройството ще организира посещение на български кметове в Катар за обмяна на опит и създаване на контакти за реализация на съвместни проекти, стана ясно още по време на срещата.", "date": "2017.09.05", "title": "Нанков беше официален гост на откриването на най-голямото пристанище в Катар"}
{"url": "https://www.24chasa.bg/novini/article/6429000", "text": "\"Коце нямаше в себе си цигари и запалка, как така ще подпали гората? Около 13-14 ч аз трябваше да отида при него и да му занеса ядене, цигари и запалка. Признал си е в полицията, защото нещо са го сплашили.\" Това каза Стефка Георгиева, приятелка на обвинения в запалването на големия пожар край Кресненското дефиле Костадин Митев. Днес окръжният съд в Благоевград разглежда обжалването на мярката му за неотклонение \"задържане под стража\", която районният му наложи преди дни. Митев вече има редовен адвокат, а не служебен. Според приятелката адвокатката била осигурена от Фонд за дивата флора и фауна, чиито 70 говеда той пасял от 2 март т.г. на трудов договор. Шефът на Фонда Емилиян Стойнов се яви като свидетел и обясни, че, ако Митев остане в ареста, трябва да търсят друг пастир. Сега, временно Стефка се грижила за животните. Митев поиска да бъде пуснат на свобода, защото твърди, че не е запалил той пожара. Очаква се съдът да се произнесе след 16 ч.", "date": "2017.09.05", "title": "Приятелката на \"зеления\" пастир: Коце нямаше цигари и запалка, как ще подпали гората?"}
{"url": "https://www.24chasa.bg/novini/article/6429009", "text": "1. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2017 Г. ЗА ФИНАНСОВО ПОДПОМАГАНЕ НА ОБЩИНИТЕ ЗА РЕМОНТ, ВЪЗСТАНОВЯВАНЕ, ИЗГРАЖДАНЕ И ДОВЪРШВАНЕ НА ВОЕННИ ПАМЕТНИЦИ Внася: заместник министър-председателят по обществения ред и сигурността и министър на отбраната 2. ПРОЕКТ НА РЕШЕНИЕ ЗА ОБЯВЯВАНЕ НА ЧАСТ ОТ ИМОТ – ЧАСТНА ДЪРЖАВНА СОБСТВЕНОСТ, ЗА ИМОТ – ПУБЛИЧНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕДОСТАВЯНЕ ЗА УПРАВЛЕНИЕ НА МИНИСТЕРСТВОТО НА ВЪТРЕШНИТЕ РАБОТИ ЗА НУЖДИТЕ НА ГЛАВНА ДИРЕКЦИЯ «ГРАНИЧНА ПОЛИЦИЯ» Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 3. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА ДЪРЖАВЕН ФОНД «ЗЕМЕДЕЛИЕ» Внася: министърът на регионалното развитие и благоустройството 4. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ЛОМ, ОБЛАСТ МОНТАНА Внася: министърът на регионалното развитие и благоустройството 5. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА АСЕНОВГРАД, ОБЛАСТ ПЛОВДИВ Внася: министърът на регионалното развитие и благоустройството 6. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ШУМЕН, ОБЛАСТ ШУМЕН Внася: министърът на регионалното развитие и благоустройството 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ГОРНА ОРЯХОВИЦА, ОБЛАСТ ВЕЛИКО ТЪРНОВО Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА ОТНЕМАНЕ ПОРАДИ ОТПАДНАЛА НУЖДА ОТ МИНИСТЕРСТВОТО НА ВЪТРЕШНИТЕ РАБОТИ ПРАВОТО НА УПРАВЛЕНИЕ ВЪРХУ ИМОТ – ПУБЛИЧНА ДЪРЖАВНА СОБСТВЕНОСТ Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ВНАСЯНЕ В НАРОДНОТО СЪБРАНИЕ НА ОБОБЩЕН ГОДИШЕН ДОКЛАД ПО ИЗПЪЛНЕНИЕТО НА РЕШЕНИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛА СРЕЩУ РЕПУБЛИКА БЪЛГАРИЯ Внася: министърът на правосъдието 10. ПРОЕКТ НА РЕШЕНИЕ ЗА ИЗПЪЛНЕНИЕ ПЛАЩАНИЯТА ПО РЕШЕНИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛАТА „ГЕНОВ СРЕЩУ БЪЛГАРИЯ“ (ЖАЛБА №40524/08) И „КИРИЛОВ И ДРУГИ СРЕЩУ БЪЛГАРИЯ“ (ЖАЛБА №12487/09) Внася: министърът на правосъдието 11. ПРОЕКТ НА ПОСТАНОВЛЕНИЕ ЗА ПРИЕМАНЕ НА ТАРИФА ЗА ТАКСИТЕ, КОИТО СЕ СЪБИРАТ В СИСТЕМАТА НА ПРЕДУЧИЛИЩНОТО И УЧИЛИЩНОТО ОБРАЗОВАНИЕ Внася: министърът на образованието и науката 12. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 13. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 14. ПРОЕКТ НА РЕШЕНИЕ ЗА ОДОБРЯВАНЕ НАРЪЧНИК ЗА ЧЛЕНОВЕТЕ НА МИНИСТЕРСКИЯ СЪВЕТ ОТНОСНО ОТНОШЕНИЯТА МЕЖДУ РОТАЦИОННОТО ПРЕДСЕДАТЕЛСТВО НА СЪВЕТА НА ЕВРОПЕЙСКИЯ СЪЮЗ И ЕВРОПЕЙСКИЯ ПАРЛАМЕНТ ПО ВРЕМЕ НА ПОДГОТОВКАТА И ПРОВЕЖДАНЕТО НА БЪЛГАРСКОТО ПРЕДСЕДАТЕЛСТВО НА СЪВЕТА НА ЕВРОПЕЙСКИЯ СЪЮЗ ПРЕЗ 2018 Г. Внася: министърът за Българското председателство на Съвета на Европейския съюз 2018 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА АДМИНИСТРАТИВНО СЪТРУДНИЧЕСТВО МЕЖДУ МИНИСТЕРСТВОТО ЗА БЪЛГАРСКОТО ПРЕДСЕДАТЕЛСТВО НА СЪВЕТА НА ЕВРОПЕЙСКИЯ СЪЮЗ 2018 И ГЕНЕРАЛНА ДИРЕКЦИЯ „УСТНИ ПРЕВОДИ“ НА ЕВРОПЕЙСКАТА КОМИСИЯ В ОБЛАСТТА НА КОНФЕРЕНТНИЯ ПРЕВОД Внася: министърът за Българското председателство на Съвета на Европейския съюз 2018 16. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №814 НА МИНИСТЕРСКИЯ СЪВЕТ ОТ 2016 Г. Внася: министърът на земеделието, храните и горите 17. ДОКЛАД ОТНОСНО УТВЪРЖДАВАНЕ РАЗХОДИТЕ ЗА КОМАНДИРОВКИ В СТРАНАТА ЗА ВТОРОТО ТРИМЕСЕЧИЕ НА 2017 Г. НА ЗАМЕСТНИК МИНИСТЪР-ПРЕДСЕДАТЕЛИТЕ, МИНИСТРИТЕ, ОРГАНИТЕ КЪМ МИНИСТЕРСКИЯ СЪВЕТ ПО ЧЛ. 19, АЛ. 4 ОТ ЗАКОНА ЗА АДМИНИСТРАЦИЯТА, ЗАМЕСТНИК-МИНИСТРИТЕ И ОБЛАСТНИТЕ УПРАВИТЕЛИ Внася: министър-председателят 18. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСКИЯ СЪВЕТ ЗА 2017 Г. Внася: министърът на финансите 19. ПРОЕКТ НА РЕШЕНИЕ ЗА ИЗГОТВЯНЕ НА МЕТОДИЧЕСКИ УКАЗАНИЯ ЗА ФОРМИРАНЕ НАИМЕНОВАНИЯТА НА ДОМЕЙНИТЕ И ПОДДОМЕЙНИТЕ, КАКТО И НА АДРЕСИТЕ НА ЕЛЕКТРОННАТА ПОЩА НА АДМИНИСТРАТИВНИТЕ ОРГАНИ В РЕПУБЛИКА БЪЛГАРИЯ Внася: заместник министър-председателят 20. ДОКЛАД ОТНОСНО ОДОБРЯВАНЕ СЪСТАВА НА ДЕЛЕГАЦИЯТА НА РЕПУБЛИКА БЪЛГАРИЯ ЗА УЧАСТИЕ В РЕДОВНИТЕ ГОДИШНИ СРЕЩИ НА СЪВЕТИТЕ НА УПРАВИТЕЛИТЕ НА ГРУПАТА НА СВЕТОВНАТА БАНКА И НА МЕЖДУНАРОДНИЯ ВАЛУТЕН ФОНД, КОИТО ЩЕ СЕ ПРОВЕДАТ ОТ 13 ДО 15 ОКТОМВРИ 2017 Г. ВЪВ ВАШИНГТОН, И ЗА ОПРЕДЕЛЯНЕ НА ВРЕМЕНЕН УПРАВИТЕЛ ЗА РЕПУБЛИКА БЪЛГАРИЯ В МЕЖДУНАРОДНАТА БАНКА ЗА ВЪЗСТАНОВЯВАНЕ И РАЗВИТИЕ, В МЕЖДУНАРОДНАТА ФИНАНСОВА КОРПОРАЦИЯ, В АГЕНЦИЯТА ЗА МНОГОСТРАННО ГАРАНТИРАНЕ НА ИНВЕСТИЦИИТЕ И В МЕЖДУНАРОДНИЯ ЦЕНТЪР ЗА УРЕЖДАНЕ НА ИНВЕСТИЦИОННИ СПОРОВЕ ЗА ПЕРИОДА НА ГОДИШНИТЕ СРЕЩИ. Внася: министърът на финансите", "date": "2017.09.05", "title": "Вижте какво решава правителството утре"}
{"url": "https://www.24chasa.bg/novini/article/6428999", "text": "Препис на \"История Славянобългарска\" ще започне в Дупница от утре, когато се чества 132 години от Съединението на България, съобщиха от общинския пресцентър. Преписът ще започне точно в 10,14 часа в кабинета на кмета Методи Чимев, който ще препише първото изречение. Изработена е и специална книга, в която до празника на Дупница - 19 октомври, преписът трябва да бъде направен. Изготвен е и график с участието на всички читалища и училища в общината, които ще получат в плик своята част от текста, който трябва да бъде преписан. Задължително ще бъде използван химикал с черен цвят, а накрая ще бъдат изписани имената на всички участвали в преписа.", "date": "2017.09.05", "title": "Препис на \"История славянобългарска\" започва утре в Дупница"}
{"url": "https://www.24chasa.bg/novini/article/6429036", "text": "Броени дни след най-мощния си досега ядрен опит, един от топ дипломатите на Северна Корея каза днес, че страната му е готова да изпрати \"още подаръчни пакети\" на САЩ, предаде Ройтерс. \"Горд съм да кажа, че само преди два дни КНДР успешно извърши опит с водородна бомба, предназначена за междуконтинентална балистична ракета, съгласно плана си за създаване на стратегически ядрени сили\", каза посланикът на Пхенян към мисията на ООН в Женева Хан Те-сон пред Конференцията на ООН по разоръжаването, предаде БТА. \"Неотдавнашните самозащитни мерки на моята страна са \"подаръчен пакет\", предназначен не за друг, а за САЩ\", каза той. \"САЩ ще продължат да получават още такива подаръци, докато не престанат с безразсъдните си провокации и с безплодните си опити да оказват натиск върху КНДР\", посочи Хан без повече пояснения. Военните мерки, предприети от Северна Корея, са \"израз на политиката й на сдържане и на правото й на самозащита\" с цел да се даде отпор на \"постоянното нарастваща от десетилетие ядрена заплаха от страна на САЩ и на враждебната политика, насочена към изолиране на моята страна\", подчерта севернокорейският дипломат. \"Натискът и санкциите никога няма да имат ефект върху моята страна. КНДР никога и при никакви обстоятелства няма да заложи своя сдържащ ядрен потенциал на масата за преговори\", заключи той. На свой ред американският представител на конференцията Робърт Уд предупреди, че ракетно-ядрената програма на севернокорейския режим е заплаха за всички нас\". \"Време е да заявим, че опитите, заплахите и дестабилизиращите действия (на Пхенян) няма повече да бъдат толерирани\", подчерта той.", "date": "2017.09.05", "title": "Пхенян: Готвим още \"подаръци\" за САЩ"}
{"url": "https://www.24chasa.bg/novini/article/6429056", "text": "На фона на нарастващото напрежение със Северна Корея президентът Доналд Тръмп заяви във вторник, че ще позволи на Япония и Южна Корея да купят от САЩ високотехнологично военно оборудване, предава AFP, цитиран от БТА. „Давам възможност на Япония и Южна Корея да купят значително количество високотехнологично военно оборудване от САЩ\", обяви Тръмп в съобщение, публикувано в социалната мрежа „Туитър“. Решението на Тръмп е на фона на последния ядрен тест на Северна Корея.", "date": "2017.09.05", "title": "Тръмп: Япония и Южна Корея може да закупят военно оборудване от САЩ"}
{"url": "https://www.24chasa.bg/novini/article/6429058", "text": "Тържествена церемония по предаване на отговорностите по изпълнение на задачите от 33-ти на 34-ти български военен контингент, участващ в мисията на НАТО „Решителна подкрепа“ в Афганистан, се състоя в базата на българския контингент в Кандахар, съобщиха от пресцентъра на Министерство на отбраната. В присъствието на председателя на комисията по ротацията на контнгентите полковник Никола Митев – началник на отдел „Операции“ в Съвместното командване на силите, бе извършено предаване на бойното знаме от командира на 33-ти контингент полковник Христо Атанасов на командира на 34-ти контингент полковник Светослав Халваджиев. Официални гости на мероприятието бяха командирът на Командване Юг бригаден генерал Чарлз Арис, заместник-командирът на командване Юг полковник Тоби Магзиг и началникът на щаба на Командване Юг полковник Даниел Куик, както и представители на коалиционните партньори, с които си сътрудничи и взаимодейства командният състав на българския контингент. Тридесет и четвъртият български контингент е в състав от над 100 военнослужещи. В неговата структура са включени национален елемент, група за охрана, екип от съветници и щабни офицери в щаба на мисията на НАТО. В отговорностите на националния елемент е непосредственото командване и контрола на целия български контингент. Групата за охрана изпълнява задачи по организиране на контролно-пропускателния режим на автомобилния и пешеходния трафик на летище Кандахар. Екипът от съветници изпълнява задачи по съветване и подпомагане на щаб на армейски корпус от Афганистанската национална армия при изпълнение на задачи, свързани с ежедневната дейност. Щабните офицери изпълняват задачи в щаба на мисията на НАТО в съответствие с длъжностите, на които са назначени.", "date": "2017.09.05", "title": "Ротация на българските контингенти в Афганистан"}
{"url": "https://www.24chasa.bg/novini/article/6429075", "text": "Проф. Николай Лазаров е новият председател на Управителния съвет на Фонда \"Научни изследвания\" /ФНИ/. Негов заместник става досегашният председател на Изпълнителния съвет на ФНИ проф. Георги Вайсилов. И двамата бяха избрани при тайно гласуване с пълно мнозинство от десет гласа на първото заседание на новия Изпълнителен съвет на ФНИ, съобщи пресцентърът на Министерството на образованието и науката. Николай Лазаров e професор по анатомия, хистология и цитология с изследователски интереси в областта на клетъчната биология, невробиологията, с индекс на Хирш 18. През последните пет години е публикувал над 50 научни труда, цитирани над 500 пъти. Ръководил е и е участвал в 11 научно-изследователски проекта. Георги Вайсилов е професор в Химическия факултет на Софийския университет \"Св. Климент Охридски\". Автор е на 96 научни статии в списания с импакт фактор, на над 80 доклада на международни и национални научни конференции, участвал е и в над 30 семинара във водещи световни научни центрове. Притежава индекс на Хирш 26. През 2013 г. е носител на наградата \"Питагор\" за утвърден учен в областта на природните науки и математиката. От 2015 г. е председател на Изпълнителния съвет на ФНИ. Останалите нови членове на Изпълнителния съвет на ФНИ - са проф. Виржиния Кирякова - математически науки и информатика, номинирана от БАН, проф. д-р Явор Енчев, номиниран от Медицинския университет във Варна, проф. Екатерина Ангелова Бъчварова, номинирана от БАН, проф. д-р Диана Копева, номинирана от УНСС - обществени науки, проф. Стефан Денев, номиниран от Тракийския университет - селскостопански науки, проф. Светослав Николов, номиниран от Висшето транспортно училище - технически науки, проф. Иван Узунов, номиниран от Техническия университет в София - физически науки, проф. Диана Иванова, номинирана от Пловдивския университет \"Паисий Хилендарски\" - хуманитарни науки, Димитър Андреев - старши експерт в дирекцията \"Наука\" на МОН, който е представител на министерството във ФНИ. В МОН в периода юли - август са постъпили общо 46 предложения за номиниране на членове на Изпълнителния съвет на Фонда \"Научни изследвания\" - от ръководствата на висшите училища, БАН, Селскостопанската академия, от Националния център по проблеми на общественото здраве и една номинация от пет хабилитирани учени. След проверка на наукометричните показатели на кандидатите е било установено, че 17 учени покриват изискванията на Правилника на Фонда \"Научни изследвания\". Всички номинирани са проверени служебно в базите данни Scopus, Web of Science, Google Scholar, Inspire. За областите, в които е имало повече от един учен, отговарящ на изискванията на Правилника на ФНИ, е бил предложен кандидатът с по-добри наукометрични показатели. В окончателния състав на Изпълнителния съвет влизат представители на седем висши училища, двама на БАН и един, предложен от петима хабилитирани учени.", "date": "2017.09.05", "title": "Проф. Николай Лазаров е новият председател на Управителния съвет на Фонда \"Научни изследвания\""}
{"url": "https://www.24chasa.bg/novini/article/6429069", "text": "11-годишно момче от Стрелча почина на място след като се простреля в главата с ловната пушка на баща си, съобщи за \"24 часа\" окръжният прокурор на Пазарджик Васил Малинов. Тежкият инцидент е станал малко след 17ч. в понеделник в дома на родителите на детето. Момченцето е открито от майка си, която се прибрала от работа и открила сина си в спалнята на втория етаж на къщата. Работи се по две версии за трагичния инцидент - нещастен случай и склоняване към самоубийство. Венислав се е прострелял със законно притежаваната пушка \"Иж\"- 12 калибър, на баща си Сава Байков. Оръжието е било прибрано в каса, която е била заключена. Момчето е успяло да я отвори и да вземе оръжието. То само е заредило пушката с патрони за глигани - 13 нули. Големите сачми са отнесли половината от главата му, гледката е била потресаваща, обясниха разследващи. В момента на прострелването детето е било само в жилището. Звукът от изстрела е бил чут от чичото на момченцето. В Стрелча бащата, чичото и дядото на детето са пословични ловци. И тримата имат пушки, които се съхранявали в каси. В рамките на разследването ще бъдат проследени контактите на детето в деня на трагедията, с кой, кога и за какво е разговаряло. От полицията не скриха, че проверяват и виртуалните контакти на Венислав в Интернет. Съществуват съмнения, че момчето е играло на виртуална игра, която приканва към самонараняване и самоубийство. Дали това е така обаче тепърва ще се установява. Експертизи трябва да изяснят как детето се е простреляло с дългата ловна пушка и как е успяло да натисне спусъка при положение, че цевта е била насочена към главата му. Според експерти това е трудно и на практика невъзможно при случаен, умишлено непредизвикан изстрел. Жителите на Стрелча са шокирани от трагичния инцидент. Те споделят, че семейството на починалото момче е изключително скромно, сплотено и уважавано. Бащата Сава работи във фирма за безалкохолни напитки в Съединение, а майката в общинското БКС на Стрелча. Освен Винислав почерненото семейство има и дъщеря.", "date": "2017.09.05", "title": "Прострелялото се в Стрелча момче само заредило пушката с патрони за глигани (Обзор)"}
{"url": "https://www.24chasa.bg/novini/article/6429247", "text": "Държавният глава Румен Радев разговаря днес на „Дондуков“ 2 с най-добрия български тенисист Григор Димитров. Президентът поздрави Григор Димитров за спечелената наскоро титла в турнира от сериите \"Мастърс 1000\" в Синсинати. Това съобщиха от президентския пресцентър. a по-рано днес той бе в Хасково където  . По време на срещата Григор Димитров запозна държавния глава с идеята си за създаването на Академия за тенис в България, която да се превърне в център за обучение и да приобщи повече деца към спорта.  Вдъхновението на младите хора да се занимават със спорт, да се усъвършенстват и да си поставят високи цели е обща задача на спортните дейци и на институциите, беше общата позиция на президента Радев и на Григор Димитров. “С неуморния си труд, желание за победа и отдаденост към спорта вдъхновявате стотици деца, които вземат ракетата и усърдно тренират на корта. Вие изведохте българския мъжки тенис до недостигнато до този момент ниво“, допълни президентът и пожела на първата ни ракета да покорява още много нови спортни върхове.", "date": "2017.09.05", "title": "Григор си говорил с президента за национална академия за тенис (Снимки)"}
{"url": "https://www.24chasa.bg/novini/article/6428842", "text": "Окръжният съд в Русе наложи постоянна мярка \"задържане под стража\" на 46-годишния рецидивист Радослав Р. за извършен грабеж на възрастно семейство в русенското село Червена вода. Това съобщиха от прокуратурата. Радослав Р. е обвинен за това, че в началото на април тази година, в съучастие с неустановен човек, отнел 3915 лева и 60 евро, поставка за буркани и шест буркана с мед от възрастното семейство - М. К. и Т. К.. При грабежа, извършен през нощта, той употребил сила. Съпругата била вързана за стол, бита и заплашвана, като й е нанесена средна телесна повреда. Съдът е приел за основателни мотивите на прокуратурата, че от събраните доказателства може да се направи обосновано предположение, че обвиняемият е извършил престъпленията, за които е предвидено наказание от пет до 15 години затвор и конфискация на имущество. Има и реална опасност мъжът да се укрие или да извърши друго престъпление. Определението подлежи на обжалване пред Великотърновския апелативен съд.", "date": "2017.09.05", "title": "Задържаха рецидивист за постоянно в ареста за грабеж на съпрузи в русенско селo"}
{"url": "https://www.24chasa.bg/novini/article/6428885", "text": "В прокуратурата няма подадени сигнали по случая с \"Азербайджанската перачница\", съобщи говорителят на главния прокурор Румяна Арнаудова. Тя коментира изнесената от медии в няколко европейски държави информация, според която от Азербайджан са преведени 2,5 млрд. евро към европейски политици,  В списъка с хората, получавали средства, е и българският представител в Европейската банка за възстановяване и развитие Калин Митрев. \"От медиите аз лично тази сутрин узнах за този случай. Не ми е известно в Прокуратурата в България да са постъпили каквито и да е сигнали по този случай\", каза Арнаудова.", "date": "2017.09.05", "title": "Арнаудова: Няма подаден сигнал по случая с \"Азербайджанската перачница\""}
{"url": "https://www.24chasa.bg/novini/article/6428928", "text": "Британската полиция арестува четирима мъже по подозрение, че са участвали в заговор за извършване терористични атентати като членове на \"Национално действие\" - групировка с неонацистки възгледи, предаде ДПА. Четиримата са на възраст между 22 и 32 години и са от различни райони на Великобритания. Заподозрени са в участие в \"иницииране, подготвяне и подстрекателство към извършване на терористични актове\" и членство в забранена организация, заяви полицията в графство Уест Мидландс, цитирана от БТА. \"Арестите са планирани и извършени под ръководството на разузнавателните служби. Не е имало заплаха за обществената сигурност\", посочи още тя и добави, че полицаи претърсват няколко адреса, свързани с арестите. Сред задържаните неонацисти има и военнослужещи, се казва в съобщението на полицията, без да се уточнява колко, съобщи Франс прес.", "date": "2017.09.05", "title": "Арестуваха неонацисти за подготовка на атентати във Великобритания"}
{"url": "https://www.24chasa.bg/novini/article/6428938", "text": "Българският и румънският електроенергиен оператор обсъждат възможността за подписване на споразумение за предоставяне на взаимна аварийна помощ за обезпечаване на енергийните им системи. За това се договориха министърът на енергетиката Теменужка Петкова и румънският й колега Тома-Флорин Петку, съобщиха от Министерството на енергетиката, предаде БТА. Предстоящото председателство на България и Румъния на Съвета на Европейския съюз, съвместното сътрудничество в областта на електроенергийния и газовия сектор са били сред темите, обсъдени днес по време на провелото се шесто заседание на съвместната работна група в сферата на енергетиката между България и Румъния. \"Енергийното сътрудничество между страните ни е на много добро равнище, както в сферата на природния газ, така и в електроенергетиката. Сигурността на енергийните доставки е сред основните приоритети на Европейския съюз, заложена е като приоритет и в управленската програма на настоящето българско правителство\", е казала министър Петкова по време на срещата. Българският и румънският енергиен министър са били категорични, че с въвеждането в експлоатация на интерконектора България-Румъния страните са дали отличен пример за изпълнение целите на Европейския енергиен съюз. Междусистемната газова връзка е важна както за диверсификацията на източниците и маршрутите за доставка на природен газ, така и за развитието на пазара на природен газ в региона, са допълнили още те. Румънският министър Петку е информирал, че в края на годината ще бъде завършена компресорна станция \"Подишор\", което ще позволи функциониране на проекта в неговата цялост. В рамките на българо-румънската работна сесия е била обменена информация и по отношение напредъка в офшорното проучване на нефт и природен газ в Черно море. От румънска страна е бил проявен интерес за доставка на количества природен газ от местен добив в румънските блокове на Черно море към българската газопреносна система. Двете страни са приветствали възможността за обединение на пазарите за електроенергия. Във връзка с завишените изисквания на Европейския съюз по отношение на големите горивни инсталации, министър Петкова е запознала румънския си колега с процеса по искане на дерогация. България и Румъния ще заемат обща позиция пред Европейската комисия, така че да се даде възможност за продължаване работата на въглищните централи.", "date": "2017.09.05", "title": "България и Румъния обсъждат споразумение между електроенергийните оператори за взаимна аварийна помощ"}
{"url": "https://www.24chasa.bg/novini/article/6428325", "text": "Колко дни след като ЕК обяви, че вредните емисии от автомобилите ще се отчитат в реални условия, по покана на Столична община (“Зелена София”) и съвместно с отдел „Пътна полиция“ на СДВР в столицата идва екип на испанската RSLab, който ще извърши дистанционно измерване на емисиите от автомобилите в реално време и без необходимост от тяхното спиране. Това съобщиха от пресцентъра на Столична община. В периода от 4-15 септември 2017 г. на четири различни локации в града, мобилната лаборатория на RSLab ще следи количествата финни прахови частици (ФПЧ), въглеводороди (HC), въглероден окис (CO) и азотен оксид (NOx). Това са основните замърсяващи елементи на въздуха. Процесът на измерване на емисиите от разстояние не включва никаква намеса в трафика по пътните артерии. Той отнема секунди и започва в момента, когато превозното средство пресече инфрачервените (ИЧ) и ултравиолетовите (UV) лъчи, излъчвани от системата. Устройството може също така отчита скоростта на движение и да заснема регистрационните номера с цел идентификация на емисиите с конкретния вид автомобил, марка, двигател, година на производство. Всички данни от имерванията се изпращат директно на наблюдаван от оператор компютър, разположен в мобилната станция, паркирана по протежение на пътя. RSLabs имат дългогодишен опит в работата с администрациите в ЕС, както и с частни компании. В момента те работят съвместно с испанското правителство и с Европейската комисия по проект за промяна на законодателството. Системата е сертифицирана по стандарт ISO 17025, което удостоверява надежността й. След приключване на изследването, собствтвениците на превозни средства с отчетени наднормени стойности на замърсяване, ще бъдат известени с писма. Резултатите от пилотното проучване ще бъдат обявени по време на конференцията SOFAIR през октомври, когато по покана на кмета в София ще дойдат кметове и представители на общинската администрация на Париж, Лондон, Талин, Виена и Букурещ, както и експерти, за обсъждане на мерки за справяне със замърсяването на въздуха Инициативата за дистанционното измерване е на екипа на „Зелена София“ към Столична община, който подготвя кандидатурата на града в конкура „Зелена столица на Европа“, организиран от Европейската комисия. Проектът се осъществява с подкрепата на Kapsch България,", "date": "2017.09.05", "title": "Започва измерване на емисиите на превозните средства в София"}
{"url": "https://www.24chasa.bg/novini/article/6428385", "text": "Неизвестен драснал клечката на джипа на престъпен бос в курорта Вършец. Сигналът за огненото отмъщение е подаден към 01.35 часа на 5 септември от 55- годишен жител. Живеещи в района хора били разбудени от шума и незабавно извикали екип на пожарната. Огнеборците се отзовали веднага и загасили лумналите пламъци. При извършения оглед е установено, че е възникнал пожар в двигателния отсек на лек автомобил „Ленд Ровър Дискавъри” с английски регистрационни табели, собственост на ДЖ.П.. Колата се ползвала от криминално проявения Ивайло И. на 54 години от гр. Вършец. В последно време по- често я карал брата на собственика. Мъжът е стар познайник на полицията с дебело криминално досие. При оглед на унищожената кола станало ясно, че палежът е бил умишлен. Огънят е тръгнал от двигателния отсек, като най-вероятно е използвана запалителна течност. Щетите се изчисляват. Колата е без застраховки. По случая е образувано досъдебно производство. Една от версиите, по които се работи е разчистване на сметки.", "date": "2017.09.05", "title": "Подпалиха джипа на рецидивист във Вършец"}
{"url": "https://www.24chasa.bg/novini/article/6428378", "text": "От 01 септември 2017 г. на територията на Република Сърбия започна прилагането на електронен контрол на средната скорост на МПС, движещи се по автомагистралите в страната. Това съобщават от Министерството на външните работи. За целта, устройствата, отбелязващи часа на преминаване през пунктовете за заплащане на магистралните такси, са синхронизирани. Ако при преминаването между два пункта средната скорост на МПС е надвишила максимално допустимите 120 км/ч, служители на пътна полиция налагат глоби на място. Глобите имат следните парични измерения: – 121 – 140 км/ч – 3000 динара; – 141 – 160 км/ч – 5000 динара; – 161 – 181 км/ч – 6000 – 20 000 динара; – 181 – 200 км/ч – 15 000 – 30 000 динара; – 201+ – 100 000 – 120 000 динара, включително и лишаване от свобода за срок от 15 дни. Освен парични глоби се налагат и наказания лишаване от право на управление на МПС за различен период от време. При превишаване на средната скорост, същата ще се изписва на касовата бележка, която се получава при заплащане на магистралните такси.", "date": "2017.09.05", "title": "Сърбия въвежда средна скорост. Има яки глоби, прибират и книжки"}
{"url": "https://www.24chasa.bg/novini/article/6428431", "text": "Golden Spirit Asset Management извървя три успешни години на пазара с най-големи капиталовложения. Компанията е първият български хедж фонд в САЩ със стартов капитал от 62 млн. щатски долара, като стартира дейността си през 2014 година. Зад успехите на финансовия брокер стоят двамата най-добри финансови експерти и анализатори Йордан Моллов, и Кирил Джабаров. Оншорната част на хедж фонда е в щата Далауер, а офшорната – на Кайманите, като целите са клиенти от Централна и Източна Европа, както и от обширния американски пазар. Цялата администрация на фонда е позиционирана в Манхатън, а отговорността за управлението там е делегирана на един от най-добрите експерти от Уолстрийт в търговията с акции, облигации и ценни книжа. Главният брокер на компанията е известен в цял свят авторитет, който инвестира акции главно на американския пазар. Компанията се специализира върху инвестиции в акции, облигации, суровини, и други финансови инструменти на всички клиенти, които по американските закони са състоятелни. Golden Spirit Asset Management се концентрира върху най-добрите си идеи и използват цялата капиталова структура, за да създаде благоприятна коминация между риск и печалба. Устойчивостта на Golden Spirit се дължи на добрите анализаторски умения, които притежават тримата собственици, както и опитът, който придобиват в началото на кариерите си в меката на финансовите пазари. „Да се задържиш и да бъдеш сред едни от най-добрите на Уолстрийт изисква, не само много упоритост, а и непрестанно следене и анализи на ежесекундно променящата се среда на фондовата борса“ – сподели Йордан Моллов.", "date": "2017.09.05", "title": "Първият български хедж фонд в Америка стана на три години"}
{"url": "https://www.24chasa.bg/novini/article/6428410", "text": "Сръбският президент Александър Вучич заяви, че \"Сърбия не иска да членува в нито един военен съюз и желае сама да взема своите решение и да развива собствена армия\", предава електронното издание на белградския Vecernje novosti, цитира \"Фокус\". Според сръбския президент в централата на НАТО посрещат с разбиране решението на Сърбия и \"никой не тласка страната към членство в Алианса\". \"За нас е важно не само да повишим заплатите на армията и полицията, но и да реализираме цялостна програма за жилищно настаняване на нашите военнослужещи и полицаи\", смята Вучич. По повод изявлението на американския сенатор Рон Джонсън за бъдещето на Руския хуманитарен център в Ниш, сръбският президент уточнява, че \"сенаторът е заявил това, което може да се чуе от всеки американец, а именно, че не иска Руския център в Ниш да получи дипломатически статут и не желае присъствието на руснаците, така както всеки руснак не иска да види Сърбия в НАТО, но те трябва да знаят, че Сърбия е страна която сама взема своите решения\".", "date": "2017.09.05", "title": "Вучич: Не искаме в НАТО, ще градим своя армия"}
{"url": "https://www.24chasa.bg/novini/article/6428457", "text": "30 военнослужещи от 42-ри механизиран батальон – Ямбол с 3 единици техника се включиха в , област Ямбол. Това съобщиха от пресцентъра на Министерството на отбраната. Формированието за овладяване и/или преодоляване на последствията от бедствия при пожар е приведено в действие в 11.00 ч. днес, 5 септември, след отправено искане от областния управител на област Ямбол. Военнослужещите се включиха в ограничаване възможността за възобновяване на пожар, както и ликвидиране на тлеещи огнища във вътрешността на горския масив. Действията на формированието се ръководят от капитан Захарий Димитров.", "date": "2017.09.05", "title": "Военни помагат за овладяването на пожара край Ямбол"}
{"url": "https://www.24chasa.bg/novini/article/6428507", "text": "Руският президент Владимир Путин отхвърли твърденията, че руските власти цензурират или по друг начин оказват натиск на режисьора Кирил Серебренников, обвинен в присвояване на средства, предаде Франс прес, цитиран от БТА. \"Няма цензура, няма натиск\" над кинодееца, който е обвинен в присвояване на 68 милиона рубли (около 1 милион евро по днешния курс) от държавни субсидии между 2011 и 2014 г., заяви Путин в края на визитата си в Китай, където участва в срещата на върха на БРИКС. \"За разследващите единственият въпрос е законно ли са били използвани държавните средства\", добави той.  Известният в Европа режисьор Кирил Серебренников, чиито филми са участвали във фестивалите в Кан и Венеция, бе задържан в нощта на 21 срещу 22 август и поставен под домашен арест. Мярката му за неотклонение бе потвърдена вчера от апелативен съд. Арестът на Серебренников предизвика вълна от възмущение сред руската опозиция и творчески среди, и в чужбина. Серебренников заяви, че отправените му обвинения са невероятни и абсурдни. Режисьорът не се е противопоставял открито на президента Владимир Путин, но многократно е критикувал растящия натиск над руските творци под предлог за насърчаването на консервативни ценности. В неговите творби се обсъждат теми като политиката, религията и сексуалността и те са редовно критикувани от православните активисти или от властите, отбелязва АФП.", "date": "2017.09.05", "title": "Путин: Москва не иска да цензурира \nрежисьора Серебренников"}
{"url": "https://www.24chasa.bg/novini/article/6428526", "text": "Националната агенция по приходите продава близо 40 тона банани с произход Колумбия в две партиди от по 1080 кашона. Всеки, който желае да се включи в наддаването, може да огледа стоката днес (5 септември) и на 7 септември в Стопанския двор на село Подгумер. Началната цена за едната партида банани е 36 828,78 лв. и 36 047,44 лв. за другата, което означава по 1,84 лв. за килограм. Валидни обаче ще са и всички предложения за цена, не по-ниска от 50% от тази стойност, т. е. 92 стотинки за килограм, уточняват от Агенцията. За продажбата на бананите има протокол за извършена проверка от Българската агенция за безопасност на храните. Предложенията ще се разгледат на 8 септември. Обявата за търга, както и всички условия и реда за включване в наддаването, може да се видят на интернет страницата на НАП в раздел „Продажби“. Бананите са конфискувани от звеното „Фискален контрол“ на НАП.", "date": "2017.09.05", "title": "НАП продава близо 40 тона конфискувани банани"}
{"url": "https://www.24chasa.bg/novini/article/6428521", "text": "Възможните версии са смъртта на 11-годишното дете в Стрелча са нещастен случай и склоняване към самоубийство. Това каза на брифинг говорителят на главния прокурор Румяна Арнаудова във връзка с разследването на случая с простреляното 11-годишно дете в Стрелча, предаде Агенция „Фокус“.  „Най-искрени съболезнования за смъртта на това 11-годишно дете към родителите и близките. Инцидентът е станал вчера около 17.10-17.20 часа в дома на родителите му, в спалнята им. Към този момент няма данни за убийство. Възможни са версии са нещастен случай, както и склоняване към самоубийство. Инцидентът за който Районна прокуратура-Панагюрище незабавно е бил посетен дома на родителите. Извършен е оглед, назначени са множество експертизи. Иззети са натривки от ръцете на детето“, коментира Арнаудова. По думите й първоначалната версия е, че е налице самопрострелване на детето, в резултат на което е починало. „Ще бъде извършен и следствен експеримент. Със сигурност можем да кажем, че прострелването е с ловна пушка, която е законно притежавана от бащата на детето. При извършения огледа са открити 3 каси за съхранение на огнестрелно оръжие. Установено е, че в касата на бащата на детето са открити 19 боеприпаса. Започнало е разследване и за това, че бащата държи незаконни боеприпаси“, каза още тя. На 04 септември 2017 г. около 18.00 часа в къща в гр. Стрелча е открито 11-годишно момче, починало от прострелване в главата с ловна пушка. Под ръководството на Районна прокуратура - Панагюрище се извършват процесуално-следствени действия – извършен е оглед на местопроизшествието, разпитват се свидетели. Установяват се контактите на детето в деня на инцидента. Назначена е съдебно-медицинска експертиза. До момента е установено, че огнестрелната рана в главата на детето е от ловна пушка марка ИЖ, 12-ти калибър, собственост на бащата на детето. От ОДМВР-Пазарджик уточниха, че в стаята, където е открито детето, не е имало други хора. От там обясниха, че става дума за трагичен инцидент, при който детето се е простреляло в главата с ловната пушка, собственост на бащата. В резултат на изстрела то е починало. Според полицията ловното оръжие е било прибрано и скрито, но детето го е открило и най-вероятно при игра с него е станал инцидентът. 11-годишното момче било открито в спалната на жилището от майка си между 17:10 и 17:20ч. Минути преди това пръв изстрелът чул чичото на детето в жилището имало 3 каси за съхранение на оръжие. Едната била на бащата на момчето, който бил ловец. Другата на чичото, а третата на дядото. В касата на бащата били намерени 19 патрона от 16-ти калибър, за които той нямал разрешение. Срещу бащата е образувано дело за незаконно държане на боеприпаси. Разследването е установило, че момчето се е простреляло с ловна пушка ИЖ 12-ти калибър. Текат разпити на родителите, които са в шок, допълни Арнаудова. Няма данни за убийство.", "date": "2017.09.05", "title": "Нещастен случай и самоубийство са версиите за смъртта на детето в Стрелча"}
{"url": "https://www.24chasa.bg/novini/article/6428544", "text": "Състав на Варненския апелативен съд измени определение на Окръжния съд в града от миналата седмица и  , предназначен за разпространение, съобщиха от пресслужбата на съда, предаде БТА. От съда припомнят, че Маринов е бил привлечен като обвиняем по досъдебно производство, след като на 20 май тази година във Варна органите на КАТ открили автомобил, в чийто багажник бил установен 46.305 килограма хероин, разпределен в 46 пакета. Според Варненския апелативен съд, събраните в хода на разследването доказателства и материали водят до обосновано предположение, че Радко Маринов е съпричастен към закупуването и ползването на автомобила, както и към голямото количество хероин, открит в багажника му. Определението на съда, с което се увеличава размера на гаранцията на Радко Маринов, не подлежи на обжалване.", "date": "2017.09.05", "title": "Варненският съд увеличи гаранцията на обвиняемия за притежание на 46 кг хероин"}
{"url": "https://www.24chasa.bg/novini/article/6428561", "text": "Първият сняг за сезона заваля на връх Мусала. Снежинки се виждат на видео, разпространено от фейсбук профила Mount Musala.                                                                                                                                                                                                                                                                                                                       ", "date": "2017.09.05", "title": "Първият сняг заваля на Мусала (Видео)"}
{"url": "https://www.24chasa.bg/novini/article/6428563", "text": "Главният прокурор Сотир Цацаров съобщи, че в момента се разпитва 6-годишното дете от Виноградец, за което се твърди, че е простреляло Наско Тонкев - собственикът на заведение във Виноградец. Но семейството на убития не вярва, че 6-годишното момче Юри е произвело фаталния изстрел,  Трагедията се разигра в четвъртък около полунощ в ресторанта на убития. Компания от 20-ина човека празнувала рождения ден на 6-годишния Юри, на когото Лазар Влайков е чичо - с бащата на момчето - Кирил, са първи братовчеди. След употреба на алкохол в един момент общинският председател извадил личното си, законно притежавано оръжие и се включил в еуфорията от стрелящи с газови пистолети гости на купона на фона на пуснатите фойерверки. След това пистолетът минава от ръка на ръка сред празнуващите, които го разглеждат. Според версията на полицията и на Лазар Влайков последно пистолетът е бил в ръцете на убития Наско Тонкев. Той го подал на Лазар, но в този момент малкият рожденик Юри се присегнал и взел оръжието. Миг по-късно детето произвело неволен изстрел и куршумът пронизал седящия на съседния стол собственик на ресторанта. “Баща ми почина в ръцете ми. Видях как Лазар Влайков го застреля. Последно пистолетът беше у него. Преди това той стреляше с пистолета, както си седеше на масата\", сподели дъщерята на убития. Ден след инцидента Изпълнителната комисия на ГЕРБ прекрати членството в партията на председателя на общинския съвет в Септември, съобщиха от пресцентъра на партията.", "date": "2017.09.05", "title": "Разпитват 6-годишното момче, за което се твърди, че е убило Наско Тонкев"}
{"url": "https://www.24chasa.bg/novini/article/6428581", "text": "Учените в Израел вече използват активни съставки на канабиса, засега експериментално, за лечение на аутизъм и пристъпи на епилепсия, съобщава  . Роденият в България израелски професор Рафаел Мешулам, най-големият капацитет в света в тази област, е извлякъл от дивия коноп вещество, което много прилича на друго, отделяно от човешкия организъм в стресови ситуации. Министерството на здравеопазването на Израел трудно е дало разрешение за експеримент за използване на малки дози от извлеченото вещество при лечението на три групи болни деца. Първата група били деца с остра форма на аутизъм – агресивни към околните и към себе си. Досега те са били затваряни в психиатриите, докато премине острия им период, а някои и за доста дълго време. Втората група била от деца с чести пристъпи на епилепсия, а третата – с проблеми при дишането, астма и спастичен бронхит. Според екипа, провел лечението, то е показало \"добри резултати\", а лечебните свойства на канабиса са били познати още в Египет се прилага. Открили, че едно и също количество от канабидиола, добито от растения, расли при различни условия, дава различни резултати. Друг проблем бил в начина, по който канабидиолът трябва да се дава на болните. В началото това е ставало чрез хапчета, съдържащи масло от растението, но те действали бавно и давали странични ефекти. Обикновено пушачите постигат по-бърз ефект, но за деца между 4 и 17 години не е подходящо да пушат. Така се е стигало до изобретяване на специален инхалатор.", "date": "2017.09.05", "title": "Израелски учени използват съставки на канабиса за лечение на аутизъм и пристъпи на епилепсия"}
{"url": "https://www.24chasa.bg/novini/article/6428628", "text": "Земетресение от 3,9 по Рихтер разтърси региона на Абруцо, Централна Италия, тази сутрин. Епицентърът е между градовете Акуила и Аматриче. Дълбочината на труса е 13 километра. Последвал е втори по-слаб трус, почувстван в целия регион, предаде  .  Няма данни за разрушения и пострадали. Двата града все още възстановяващи се от смъртоносни трусове. Само преди година в Аматриче 299 души загубиха живота си след серия разрушителни земетресения, достигнали до 6,1 по Рихтер, а през 2009 г. жертвите на труса в Акуила бяха 309, а ранените 1600.", "date": "2017.09.05", "title": "3,9 по Рихтер разлюля Италия"}
{"url": "https://www.24chasa.bg/novini/article/6428624", "text": "Европейският съюз трябва да обсъди през октомври бъдещите си отношения с Турция, включително дали да прекъсне или прекрати преговорите за присъединяване, заяви днес германският канцлер Ангела Меркел, цитирана от Ройтерс и ТАСС. Ще предложа на следващата среща на върха на ЕС да бъдат обсъдени бъдещите отношения с Турция, включително дали да бъдат отложени или прекратени преговорите за присъединяване към блока, каза Меркел, предава БТА. Тя отправи предупреждение, че Турция се отдалечава бързо от върховенството на закона, като добави, че правителството й ще направи всичко по силите си за освобождаването на германците, задържани в Турция, които според Берлин са невинни, посочва Ройтерс. Меркел каза още, че последните развития налагат преразглеждане на отношенията на Германия и ЕС с Турция. На срещата на върха през октомври ще настоявам за решителна позиция. Ние обаче трябва да координираме действията си и да работим с партньорите ни, каза канцлерът, като добави, че имиджът на ЕС ще бъде накърнен, ако президентът на Турция Реджеп Тайип Ердоган разбере, че страните членки не са на едно мнение. Това силно ще отслаби позицията на ЕС, посочи Меркел.", "date": "2017.09.05", "title": "Меркел предложи прекъсване на преговорите с Турция за членство в ЕС"}
{"url": "https://www.24chasa.bg/novini/article/6428645", "text": "Задържан е 30-годишен жител на Варна, стрелял с газов пистолет и причинил лека телесна повреда на 34-годишен мъж. Това съобщиха от пресцентъра на ОДМВР – Варна. На 3 септември е получен сигнал за това, че пред магазин за хранителни стоки, намиращ се в ж. к. „Вл. Варненчик“, неизвестно лице е стреляло с газов пистолет, като така е причинило лека телесна повреда на 34-годишен мъж.  След проведени незабавни оперативно – издирвателни дейности и процесуално – следствени действия е установено, че извършител на деянието е И.Л. (30 г.) от Варна, известен на МВР. Мъжът е бил задържан за срок до 24 часа. По случая е образувано досъдебно производство, материалите са докладвани на прокурор от Районна прокуратура – Варна.", "date": "2017.09.05", "title": "Мъж стрелял с газов пистолет във Варна, ранил 34-годишен, задържаха го"}
{"url": "https://www.24chasa.bg/novini/article/6427965", "text": "Ураганът Ирма набира сила и наближава Карибско море. Ирма вече е от четвърта категория и се очаква да удари Флорида. По последни данни ураганът се намира на 790 километра източно от островите Лийуърд и се движи на запад с 20 километра в час. Скоростта на съпътстващите ветрове достига 215 км/ч. Властите на редица острови предупредиха за предстоящи проливни дъждове, наводнения и кални свлачища, както и за вълни, които може да достигнат 7 метра. В Пуерто Рико и във Флорида е обявено извънредно положение.Ирма ще е вторият мощен ураган, който ще удари Съединените щати . На 25 август Харви връхлетя Тексас като ураган от четвърта категория. Жертвите на стихията вече са повече от 60 .", "date": "2017.09.05", "title": "Ураганът Ирма приближава Карибите"}
{"url": "https://www.24chasa.bg/novini/article/6427143", "text": "                Култовият първи български телевизор “Опера 3” проработи и хвана сигнал. Ламповият черно-бял приемник, модел 1966 г., е произведен малко преди световното първенство по футбол в Англия, където участва и националният отбор на Народна република България. С настройките по хващането на програмата се зае кметът на Димитровград Иво Димов. Телевизорът е част от обзавеждането на атрактивен ретроапартамент от времето на социализма. Експозицията е за 70-годишнината от създаването на Димитровград. Жилището пресъздава времето след 1951 г., когато вече са построени първите блокове в новия град и хората се нанасят да живеят в тях по начин, който е по-различен от познатия им живот на село. Правят се първите опити за създаване на удобство и уют. Дотогава пристигналите от всички краища на България бригадири били настанявани във временни дървени постройки и палатки. Преди преобразяването на жилището в различни години в него се помещаваха администрацията на ФК “Димитровград” и закритият вече Радиовъзел. 4-стайният апартамент се намира в кооперация тип сталински барок, а в съседния вход се намира Дом музей “Пеньо Пенев”. Там е било жилището на поета с ватенката. Новооткритият соцапартамент е обзаведен с автентични предмети, събрани от дарения. Сред тях са например старите черни телефони ТА. Поради недостига на жилища в началото в новопостроените комуналки се настанявали по две семейства. Тези, които имали деца, се разполагали в спалнята и още едно помещение, а семейството без деца - в отделна стая. Кухнята, банята и тоалетната били общи за всички обитатели на жилището. Имало е и перални машини. “Атрактивна е кухнята, където бе изградена и мивка от тухли, типична за времето си. Тогава във всяка кухня е имало легло с пружина, дървена маса, на която са се хранели хората. Там е и традиционният бял бюфет и посуда - чинии, чаши, чайници и други”, разказа шефката на историческия музей в града Елена Георгиева. Останалите стаи са спалня с гардероб от онова време, детско легло и кът за ръкоделие, съществувал във всички жилища, където жената шиела и бродирала. Моделите жените копирали от популярните за времето си списания - “Жената днес”, а по късно и “Бурда”. В този кът на една маса са наредени шевна машина, списания, различни ръкоделия и модели. Гостната или всекидневната е стаята, в която се намира голяма масивна полирана маса с тежка плюшена покривка и т.нар. полирован бюфет, където са се нареждали по-скъпите сервизи. Интериорът се допълвал от радио, грамофон и телевизор “Опера”. “Когато се загубеше звукът, тате биеше един шамар на “Опера”-та и звукът тръгваше. При липсата на картина тя се появяваше с юмрук по горната част”, разказа преживяванията си от детството 52-годишният Никола Николов. Във всички стаи има характерните за онова време жакардови килими и ковьорчета по стените. Четвъртата стая е обзаведена като кабинет, предвидено да функционира в бъдеще като информационен център, където туристите ще могат да получават информация за забележителностите в общината. Кметът на Димитровград Иво Димов уточнява, че идеята е апартаментът да се дава под наем на туристи и желаещи да се потопят в онова време. Тарифите още не са определени, защото предстои общинският съвет да гласува регламента за наемането на този апартамент. “Годините, през които е изграждан градът ни, ще стават все по-атрактивни за по-голяма част от хората. Трудно е сега да се обясни на младото поколение как Димитровград е строен с ентусиазъм и доброволно, с идея и мечта да се направи нещо различно”, сподели Димов. От другата страна на булеварда срещу ретро апартамента са паметниците на Димитър Благоев и на легендарния български борец Еньо Вълчев, завоювал много медали за школата на Димитровград.", "date": "2017.09.05", "title": "53-годишен телевизор  “Опера” работи  в апартамент от времето на соца"}
{"url": "https://www.24chasa.bg/novini/article/6427971", "text": "Най-големият пожар в историята на Лос Анджелис вече е загасен, предаде .  Над хиляда пожарникари се бориха с пламъците 5 дни. Според кмета на града, никога не е имало пожар с толкова голяма площ. Той разруши четири къщи и доведе до евакуацията на 1400 души.                                                                                                                                                                                                                                                                                                                       ", "date": "2017.09.05", "title": "Загасиха най-големия пожар в историята на Лос Анджелис"}
{"url": "https://www.24chasa.bg/novini/article/6427975", "text": "Едва ли има нормална страна в света, която би подкрепила отварянето на ядрена карта. Действително е проблем, когато държава като северна корея вади ядрената си мощ. Както знаете северна корея съществува, благодарение на икономическата подкрепа на Китай. Това каза министърът на отбранта Красимир Каракачанов пред  Аз съм привърженик на това между армията и полицията да има тясно сътрудничество при разрешаване на проблеми като издирването на криминално проявени, заяви Каракачанов.  Когато колегите от полицията имат нужда от съдействие, аз ведната разпоредих да им се окаже такова съдействие, каза той. Изключително благодарен съм за добрата работа по случая, каза министърът.  Според Каракачанов убийството не е от ревност и не е случайно. Мъжът е избягал, укрил се е и е паркирал колата си на брега на язовира, за да имитира самоубийство. ", "date": "2017.09.05", "title": "Каракачанов: Убийството в Пещера не е от ревност и не е случайно"}
{"url": "https://www.24chasa.bg/novini/article/6427981", "text": "Ако съдът бе по-съпричастен, групата на \"Наглите\" щеше да е по-голяма. Но се прецени, че няма достатъчно доказателства, така прецениха, заяви по  шефът на парламентарната група на ГЕРБ Цветан Цветанов. \"След това се разби системата за сигурност. Когато аз бях вътрешен министър не давахме на такива групи да вилнеят. Но след това бе взето решение да се разбие ГДБОП\", допълни той. \"Надежда има. Последният отвлечен от \"Наглите\" е първият по наше време бе Гунински. Също млад човек. Държахме групата под контрол, пазехме живота му. Тогава успяхме да разбием групата\", допълни той по повод на отвличането в София преди 6 дни. Концесията на мината за волфрам във Велинград е подписана 9 дни преди края на кабинета Сергей Станишев, заяви лидерът на парламентарната група на ГЕРБ Цветан Цветанов по повод на броженията в града. Министър Теменужка Петкова каза обаче през 2015 г., че концесията трябва да се реализира. Сегашният Нено Димов е обявил на среща с обществеността, че се прави нова оценка за въздействие на околната среда. Процедурата за избор на общински съветници си е отговорност на местната структура, заяви Цветан Цветанов за убийството във Виноградец, където е замесен шефът на общинския съвет в Стамболийски от ГЕРБ. \"Сега ще си понесе цялата отговорност. Политическото решение, което взехме е да изключим г-н Влайков и да поискаме той да напусне общинския съвет. Вече има дата за заседание, на което той да бъде сменен. Но не трябва да се лепи етикет на цяла политическа сила. Ако някой от вашата телевизия направи нещо подобно, генералният директор ли ще понесе вината? Не както вие правите новините сега. Нито аз, нито г-н Борисов сме толерирали подобно поведение\", допълни Цветанов по Нова тв. БСП коментира първоначалният вариант на законопроекта, където бе записано, че премиерът назначава шефа на звеното за антикорупция. Сега това е българският парламент, където има 240 депутати. След това неговите заместници и членове ще бъдат избрани от председателя и ще бъдат гласувани. По вашата и на БСП логика всички институции като БНБ, КФН не могат да се избират от парламента, коментира Цветанов.  БСП си прави политически пиар с искането президентът да назначи председателя на звено \"Антикорупция\", защото той няма конституционна компетентност. И да не забравяме, че те си гласуваха да има амнистия за нещата, които са направили, когато са управлявали, допълни още Цветанов.  Няма предпоставка за вот за недоверие. Това е част от фалшивите новини преди председателството да се показва, че страната е нестабилна. Не фалшивите новини издигат имиджа на една партия. А трябва да има конкуренция в парламента. За първите 6 месеца имаме растеж от 3,6. Догодина ще бъде още повече, обеща Цветанов.  Според него имат напрежение в БСП и заради това изнасят конфликта навън. Техни хора твърдят, че са аут и не се алтернатива - заради това се търси челен сблъсък с най-силната партия и най-силния лидер в момента. ", "date": "2017.09.05", "title": "Цветанов: Когато бях вътрешен министър, не давахме на групи като \"Наглите\" да вилнеят (Видео)"}
{"url": "https://www.24chasa.bg/novini/article/6427990", "text": "Днес ще бъде временно изпълняващ длъжността директор на Софийската математическа гимназия, след като вчера беше уволнен досегашният Антони Стоянов, предаде  .  Сагата СМГ започна преди около два месеца с уволнението на учителката по математика Петя Тодорова. Родители и ученици се вдигнаха в нейна подкрепа, а проверки на просветното министерство и Регионалното управление откриха нередности при управлението на гимназията от страна на директора ѝ. Антони Стоянов отказа да подпише заповедта за уволнение и може да обжалва решението в съда. Едва след като тази процедура приключи, ще бъде обявен и конкурс за титуляр.", "date": "2017.09.05", "title": "Назначават временен директор на Софийската математическа гимназия"}
{"url": "https://www.24chasa.bg/novini/article/6427996", "text": "Ще бъде поискана най-тежката мярка за подпалвача в Кресна, въпреки неговото съдействие към този момент, предаде  По думите на Костадин Митев, който признава вината си, се касае за деяние, което е извършено по непредпазливост. Той е говедар в района на пожара. На 24 август е изкарал животните на паша, откарал ги е в единственият голям водоем наблизо и там е запалил цигара. Престъплението, за което ще бъде повдигнато обвинение се предвижда наказание за лишаване от свобода до 5 години.", "date": "2017.09.05", "title": "Искат най-тежката мярка за подпалвача в Кресна"}
{"url": "https://www.24chasa.bg/novini/article/6428006", "text": "Калин Митрев, българският представител в Европейската банка за възстановяване и развитие в Лондон и съпруг на Ирина Бокова, е замесен в мащабна схема за пране на пари свързана с Азербайджан, сочи разследване на в. „Гардиън” съвместно с още 20 световни медии, цитира  Разследването на т.нар. „Азербайджанска пералня” разкрива, че между 2012 и 2014 г. са направени повече от 16 хил. плащания по различни канали на стойност близо 2,9 млрд. долара от Азербайджан към известни европейци, купувани са луксозни стоки и са прани пари през мрежа от почти непрозрачни британски компании. Част от парите са отишли за политици и журналисти за международна лобистка кампания, която да рекламира страната. От „Гардиън” посочват, че не всички получатели са знаели откъде идват средствата. „Според данните ни пари са се изпращали през британски компании на Калин Митрев, българин, който беше назначен миналата година в Европейската банка за възстановяване и развитие”, посочват от изданието. Митрев е получил най-малко 425 хил. евро за частни консултации, които извършвал за азербайджанската компания „Авуар Ко”. Азербайджанското правителство е обвинявано за систематично нарушаване на човешките права, корупция и подправяне на избори. Материалът се базира на поверителни банкови данни, предоставени на датския вестник „Берлингске” и споделени с Проекта за разследване на корупция и организирана престъпност, „Гардиън” и други медии. Съпругът на Бокова е признал за наличието на парите, но е категоричен, че те са добити по легален начин чрез неговите консултантски услуги. „За всички приходи, натрупани при работа в различни държави, са платени данъци в България”, твърди Митрев. „Разкритието, че съпругът й е работил като консултант за Азербайджанска компания може да се окаже неприятно за Ирина Бокова, която е генерален директор на ЮНЕСКО. Тя връчи едно от най-високите отличия на организацията, медалът на Моцарт, на азербайджанската първа дама и вицепрезидент Мехрибан Алиева. Също така Бокова организира изложба в централата на ЮНЕСКО в Париж, озаглавена „Азербайджан – Страна на толерантността”, пишe „Гардиън”. Пред изданието Бокова е отрекла да има конфликт между нейната работа като генерален директор на ЮНЕСКО и тази на съпруга й, като е категорична, че не е знаела за неговия бизнес.", "date": "2017.09.05", "title": "„Гардиън”: Съпругът на Ирина Бокова е замесен в мащабна схема за пране на пари"}
{"url": "https://www.24chasa.bg/novini/article/6427999", "text": "Случаят с Адриан е класическо отвличане и това го доближава до случая с \"Наглите\". Може би има отмъщение и изобщо да не е свързано с фирмата на баща му. Тук големият проблем за мен е, че отново се случват отвличания. Това се случва, защото едно време държавата не си свърши работата. Истината е че има стари групи, които не са задържани, а дори и да са били - не са получили справедливи присъди. Това коментира главният редактор на \"168 часа\" Слави Ангелов пред Има поредица от безхаберие от страна на полицията, прокуратурата и съда, заяви той Групата, която отвлече сега Адриан е същата, която е отвлякла дъщерята на Брендо, заяви още разследващият журналист. ", "date": "2017.09.05", "title": "Слави Ангелов: Групата, отвлякла Адриан, е същата, която отвлече дъщерята на Брендо"}
{"url": "https://www.24chasa.bg/novini/article/6428011", "text": "Министърът на труда и социалната политика Бисер Петков изрази оптимизъм, че промените в законодателството ще станат факт през септември. Една от промените предвижда да се увеличи срокът, в който напусналите работници могат да кандидатстват за обезщетение. Предложението в законопроекта е този срок да се увеличи от 3 на 6 месеца, което ще разшири кръга на правоимащите лица. Най-многобройни са случаите, някъде 30% от отказите за получаване на обезщетение от този фонд е точно заради това, че правоотношението е прекратено преди този тримесечен срок. Необходимо е да се премахнат ограниченията, които понякога съзнателно, използвайки вратички в закона, се създават за достъп до тази защитна мрежа. Това каза пред  Бисер Петков, министър на труда и социалната политика. Когато има сигнали, че работодателят бави възнагражденията, служителите трябва незабавно да подадат сигнал към Главна инспекция по труда, съветва социалният министър. В много от случаите, когато става въпрос за временни затруднения още в рамките на проверката, работодателят изплаща заплатите. За първите 8 месеца тази година Главната инспекция по труда е констатирала забавени плащания на трудови възнаграждения в размер на около 23 млн. лева. 13 млн. лева са изплатени след намеса на контролните органи, каза министърът.  Ако бъде приет законопроектът в този вид, той ще даде допълнителни правомощия на инспекцията по труда, убеден е Петков. Нулевата толерантност към тези явления, които не са несъвместими със света на труда в 21 век, е другото нещо, което ще доведе до изкореняването им, допълни още социалният министър.", "date": "2017.09.05", "title": "13 млн. лева забавени плащания са изплатени след намеса на Инспекцията по труда"}
{"url": "https://www.24chasa.bg/novini/article/6428043", "text": "435 жалби има за неполучени заплати от началото на годината, заяви омбудсманът Мая Манолова по  . От тях 30 са колективни. \"Генерално, за да решат тези проблеми, съм внесла промени в законодателството. Парламентът обаче загуби една сесия и накрая внесе само част от тях\", допълни тя. Социално слаба жена от Монтана има 22 фирми, а нейните близки имат над 200. Това било станало професия - клошар-бизнесмен. Едно от исканията е да не се продава фирма, без да са изплатени заплатите, както е случаят с \"Пикадили\". Всичко е продадено на \"Селект трейд\", обясни Манолова. Според нея има начин и от резервния фонд, който е 250 милиона лева, хората да си получат парите. А функцията му е да плати 6 заплати на хората, които са пред парламента. Вече има подкрепа от БСП и Обединени патриоти, но от ГЕРБ се дърпали, обясни Манолова.", "date": "2017.09.05", "title": "Омбудсманът: 435 жалби има за неполучени заплати от началото на годината"}
{"url": "https://www.24chasa.bg/novini/article/6428065", "text": "Японски астрономи откриха доказателства за огромна черна дупка, която е сто хиляди пъти по-масивна от Слънцето, в облак от газ близо до центъра на Млечния път, съобщи в. \"Гардиън\", цитиран от БТА.  Ако откритието бъде потвърдено, тази черна дупка ще е втората по големина в галактиката ни, след Стрелец А, която е в самия й център. Астрономите от университета Кейо са открили доказателства за новия космически обект, когато са насочили мощния телескоп \"Алма\" в пустинята Атакама в Чили към газовия облак с надежда да изучат странното движение на газовете. Те се движели със съвсем различни скорости, за разлика от газовете в други междузвездни облаци. Наблюденията на астрономите показали, че молекулите в елиптичния облак, който е на 200 светлинни години от центъра на Млечния път и е широк 150 трилиона километра, се задвижват от огромни гравитационни сили. Най-вероятната причина, според компютърните модели, е да има черна дупка с диаметър 1,4 трилиона километра. Хипотезата, че това е черна дупка, беше потвърдена от характерни радиосигнали, излизащи от центъра й. \"Това е първото регистриране на кандидат за черна дупка от среден клас в галактиката Млечния път\" - каза Томохару Ока от екипа.", "date": "2017.09.05", "title": "Астрономи откриха свръхмасивна черна дупка, близо до центъра на Млечния път"}
{"url": "https://www.24chasa.bg/novini/article/6428079", "text": "Между 2:00 и 4:00 часа сутринта работник оставя куфар на служебния паркинг на NOVA. Районът е отцепен от полицията. На мястото има пожарна и линейка. В момента към мястото пътуват сапьори. Очаквайте подробности.                                                                                                                                                                                                                                                                                                                        ", "date": "2017.09.05", "title": "Отцепиха паркинга на Нова телевизия  заради съмнителен куфар (Видео)"}
{"url": "https://www.24chasa.bg/novini/article/6428111", "text": "Самолет на авиокомпания \"Джапан еърлайнс\", пътуващ за Ню Йорк, се върна днес благополучно в Токио, след като пилотът съобщил, че птица се е блъснала в един от двигателите по време на излитане, предаде Асошиейтед прес, цитиран от БТА.  По телевизията бяха излъчени кадри, показващи червени пламъци, излизащи от левия двигател при излитането на самолета. \"Джапан еърлайнс\" заяви, че самолетът \"Боинг 777\" с 233 пътници и 15 души екипаж е поискал аварийно кацане минути след излитането си от международното летище \"Ханеда\". Самолетът се е върнал на летището около час след излитането. Няма информация за пострадали хора. Авиокомпанията каза, че ще провери двигателя. По данни на министерството на земята, инфраструктурата, транспорта и туризма летище \"Ханеда\" е било най-силно засегнато от сблъсъци с птици миналата година - 182 случая, следвано от \"Осака\" със 73 случая и \"Нарита\" с 57 случая. Не всички сблъсъци с птици обаче са оказали влияния върху полетите.", "date": "2017.09.05", "title": "Пътнически самолет кацна аварийно в Япония след сблъсък с птица"}
{"url": "https://www.24chasa.bg/novini/article/6428130", "text": "Собственикът на „Дунарит” е ясен и няма никакви колебания за това, категоричен беше оръжейният търговец Емилиян Гебрев. Така той опроверга думите на икономическия министър Емил Караниколов, че един от проблемите в дружеството е „липсата на собственик”. „Притежател на 99,52% от „Дунарит” е ЕМКО (която е отново на Гебрев – б.ред.), а 0,48 се притежават от Емилиан Гербрев”, заяви самият той пред  . Не мога да си обясня защо се налага „Дунарит” да бъде спасяван, защото няма от какво да бъде спасяван – „Дунарит” е изключително стабилна финансова единица и със своите резултати е доказал успеха си. За 2016 календарна финансова година има печалба от 28 млн. лв.”, посочи той. Когато на някого нещо му се иска, това е друг разговор, коментира Гебрев твърденията на икономическия министър относно три основни проблема в „Дунарит”: липса на собственик, евентуално отнемане на лиценза и изискуеми 67 млн. лв. кредити. „Не само управители на „Дунарит” разследват, но и на мен ми е повдигнато на обвинение – тъй като съм съставил престъпна група с управителя и бившия собственик на „Дунарит”. Организирали сме група, с която по неправомерен начин да придобием дружеството. За мен прокуратурата е подведена и използвана като лост за влияние” – от Комисията за отнемане на противозаконно придобито имущество, посочи той. „Абсолютно несериозно е да се твърди, че дружеството се източва към Цветан Василев, защото е проверявано n пъти от всички контролни органи и всичко е ясно. Дружеството има задължения: те са били първоначално към КТБ, а малко преди банката да бъде затворена, те се цедират, така че благодарение на умелото ръководство, то е спасено. Има съдебен спор по цесиите със синдиците на банката – дали са законни или не”, каза още Гебрев. По думите му и в момента има опити за овладяване на „Дунарит” от офшорната фирма „Виафот”, но кой стои зад нея, той не се нае да посочи. „Не знам кой стои зад нея, не съм финансово разузнаване. До ден днешен никой не е казал какво дружество е „Виафот”, министърът на икономиката трябва да даде отговор на въпроса кой стои зад него”, посочи Гебрев. „Цветан Василев го познавам от 25 години, ние с него имаме вечни спорове –последният беше при придобиването на ВМЗ – Сопот. Виждали сме се 4 – 5 пъти. Той беше другият потенциален задкулисен купувач на ВМЗ”, каза още оръжейният търговец. На въпроса защо КТБ е използвана за кредитор, той посочи, че не са много българските банки, които могат да правят това (за чуждите има рестрикции – б.ред) – и са най-вече КТБ и ПИБ. Според Гебрев атаките към него са започнали, след като е станало ясно, че има интерес към „Дунарит”, независимо че бил поканен да вдигне капитала и да стабилизира предприятието. „От кого ли не, цялата медийна машина, държавната ни администрация, която е подведена (…) Действащото лице е един министър на икономиката, разпоредителите сигурно са други. Но той компрометира партията, която стои зад него, и задкулисния човек, който е един добър бизнесмен и депутат. И всички са злепоставени, цялата ни страна”, посочи Гебрев. На въпроса има ли Делян Пеевски интереси към оръжейния бизнес, нещо което той самият отрече, Гебрев отговори: „След като тази фирма, която казват че е негова, толкова много се бори да придобие контрола, да – но ако се докаже, че тази фирма е негова, тогава – има интерес. Но няма как да се докаже това пожизнено.” „От това, което се разпространява медийното пространство, получават се такива нотки, но не мога да го кажа”, отговори пък на въпроса вклинява ли се държавата между Делян Пеевски и Цветан Василев. „Никога не съм виждал този човек и никога не сме дискутира, и сигурно няма да ме познае на улицата, ако ме види”, каза той по адрес на Пеевски. Гебрев разказа, че през 2015 г. е бил направен опит да бъде отровен – той , сина му, както и двама директори от „Дунарит”. Това станало през април преди две години, когато станал известен и интересът му към „Дунарит”.", "date": "2017.09.05", "title": "Емилиян Гебрев: Аз съм собственикът на „Дунарит”, как да няма собственик"}
{"url": "https://www.24chasa.bg/novini/article/6428141", "text": "Държавният глава на Руската федерация Владимир Путин предупреди във вторник за опасността от „глобална катастрофа\", ако не бъде постигнато дипломатическо решение на ядрената безизходица в Северна Корея, като подчерта, че налагането на допълнителни санкции на Пхенян ще бъде безполезно, предава AFP. „Налагането на всякакви санкции в тази ситуация е безполезно и неефективно\", заяви Путин в рамките на пресконференция, последвала срещата на върха на БРИКС в Китай, предаде БТА. „Всичко това може да доведе до глобална катастрофа и голям брой жертви\", изрази опасенията си руският президент.", "date": "2017.09.05", "title": "Путин: Ситуацията със Северна Корея може да доведе до „глобална катастрофа\""}
{"url": "https://www.24chasa.bg/novini/article/6427190", "text": "Спор кой може да произвежда чаени бисквити завършва без победител и те може да се правят от повече от една фабрика за сладкарски изделия в България. Това е изводът от решение на Комисията за защита на конкуренцията по спор между “Захарен комбинат - Пловдив” и “Победа” Бургас. Антимонополният орган е разрешил и на двете фирми да използват в продуктите си наименованието “чаени бисквити”. Регулаторът е сезиран от “Захарен комбинат - Пловдив”, откъдето твърдят, че “Победа”, Бургас, имитира продуктите им. Пловдивският завод произвеждал продукт с марка “Чаени”, а този в Бургас - с бранда “Чаени бисквити”. От “Захарен комбинат - Пловдив” твърдят, че опаковката, маркировката и името на продуктите на конкурента им са почти идентични, което можело да заблуди потребителите. В становището си обаче Комисията за защита на конкуренцията посочва, че са открити само няколко прилики: употребата на думите “чаени” и “бисквити”, продукт, в чието име има думата “сметана”, и изображението на бисквитите в кръгла форма, която е и обичайната за този десерт и е в светло бежов цвят. Цветовете на опаковките, разположението на елементите по тях и марките обаче са различни. “От направения анализ е видно, че предлагането на чаени бисквити от “Победа” не противоречи на специалната норма и не представлява недобросъвестна търговска практика”, посочват от КЗК.", "date": "2017.09.05", "title": "Спорят кой да произвежда чаени бисквити, КЗК разреши на всички"}
{"url": "https://www.24chasa.bg/novini/article/6424899", "text": "Ниско- и средно радиоактивен отпадък на държавата ще се погребва в следващите 60 години в хранилище, чийто строеж започна във вторник в близост до оградата на АЕЦ “Козлодуй”. След запълването на националното хранилище с ядрения отпадък, което ще продължи 60 години, в продържение на 300 години той ще пребивава под контрол. Първата копка, 12 г. след решението на правителството за построяването, направиха министърът на енергетиката Теменужка Петкова и директорът на държавното предприятие “Радиоактивни отпадъци” Диян Петров. 12 г. от решението до началото, тъй като това сложно и плашещо хората съоръжение е минало през търсене на площадка на цялата територия на страната, анализирани са 12 места. Това означава геоложки, хидрогеоложки, геолого-физични, геохимични, инженерно-геоложки и прочее изследвания. Докладът по ОВОС е оспорван от еколози и след решение на ВАС е преработван. Обсъждан е в 11 населени места у нас, както и в Крайова, Румъния, консултиран е с 90 заинтересувани страни. Сега вече няма възражения. Най-подходящата площадка се оказала “Радиана”, която е в двукилометровата охраняема зона на атомната централа. Хранилището ще бъде върху 440 декара площ. Мястото, на което ще се съхраняват контейнерите с отпадъци, ще е едва 5% от територията, или около 20 декара. Националното хранилище ще бъде от приповърхностен траншеен тип с капацитет от 138 200 куб. м. Траншеите са на дълбочина 12 м, то ляга върху 5 м льособетонна възглавница. Състои се от няколко стоманобетонни вкопани конструкции (модули), разделени от вътрешни преградни стени на отделни камери. В тези камери ще се складира радиоактивният отпадък, който ще се погребва за 300 години. Ядреният боклук е предварително опакован в стоманобетонни кубове 2 х 2 х 2 метра. Такива контейнери има вече 1500, пазят се на площадката на “Козлодуй” , 1000 от тях ще бъдат спуснати в хранилището, чиито първи 22 камери трябва да са готови след 5 години. Другите 500 контейнера с отпадък от атомната централа няма да се съхраняват в хранилището, защото периодът на полуразпад на радиоактивния материал е кратък и ще бъдат безопасни. След строителството на първия етап на хранилището, което трябва да приключи през 2021 г. в 22-те камери ще имат капацитет за 6336 куба с радиоактивни отпадъци. След като се запълнят, което може да стане за срок от между 10 и 20 години, ще се строи втори етап, пак с 22 камери. Когато и те “прелеят”, ще се започне третият етап на изграждането. Общият капацитет на хранилището е 19 000 железобетонни куба. Първият етап от изграждането му ще струва 72 млн. лв. Експертите на ДП РАО смятат, че строителството на втората и третата част на хранилището общо ще е с цена по-ниска от тази на първия, към 65 млн. лв. Предполага се, че финансирането им ще бъде от фонд “Извеждане от експлоатация на ядрени съоръжение”. Прогнозата е, че цялото хранилище ще бъде запълнено за 60 години. След това то се затрупва с 5 метра слой от пясък, уплътнена глина, трошен камък, пясък, почва и растителност. Хранилище от този тип във Франция е в сърцето на винарски район, а в Испания - в национален парк. Този слой, който се насипва върху хранилището, е вид многостепенна защита, за да не може да попадне и капка вода в него. Освен това него ще има система от тръбопроводи, чиято задача е да “хванат” и капка вода, ако все пак се е промъкнала при погребаните отпадъци. Какви са още бариерите - освен петметровата льособетонна основа и петметровата покривка върху покрива? Първата инженерна защита е поставянето на ядрения отпадък в матрица, тя пък - в железобетонния куб. Следващата е самото хранилище - 60 см дънна плоча от железобетон, 50 см дебели вътрешни и външни стени, 60 см покривна плоча, върху която е 5-метровата изолация. Последната бариера е самата площадка, защото тя е избрана след сериозни проучвания. Общо 5 инженерни и 7 природни защити са предвидени в хранилището. В хранилището няма да се погребват високорадиоактивни отпадъци, нито пък отработено ядрено гориво. Освен това то ще приема само тези, които сме “произвели” в България. То е предвидено да приема и отпадъци от нова ядрена мощност. Проектът за него е на консорциум с водеща фирма испанският клон на “Уестингхаус”. Кой ще строи? NUKEM Technologies е водещият изпълнител в консорциум, в който влизат още 4 български фирми.Те са “Евробилд”, “Корект”, “Булинвест” и “Янг-проект”. Германо-българският консорциум е класиран след конкурс по критериите на Европейската банка за възстановяване и развитие, която чрез Международен фонд “Козлодуй” финансира изграждането на националното хранилище. NUKEM Technologies има огромен опит с изграждането на подобни съоръжения, казват от ДП РАО. Има проекти в много държави по целия свят, сред които Армения, Белгия, Китай, Австрия, Чехия, Франция, Индонезия, Ирак, Япония, Литва, Румъния, Русия, Словакия, ЮАР, Швейцария, Украйна, ОАЕ, Великобритания. Компанията е добре позната и у нас, защото вече е реализирала различни проекти в АЕЦ “Козлодуй”. От 2009 г. NUKEM Technologies е част от руската корпорация “Росатом”. При старта на строителството зам.-министърът на регионалното развитие Валентин Йовев обеща сериозен контрол от страна на ДНСК.", "date": "2017.09.05", "title": "60 г. погребват ядрен отпадък, 300 г. го пазят в хранилище"}
{"url": "https://www.24chasa.bg/novini/article/6424885", "text": "Небанковите финансови институции вече са реална конкуренция на банките. Отпуснатите от тях заеми прескочиха 2,7 млрд. лв. към юни т.г., показват последните данни на БНБ. Бързите кредити, чийто падеж е под 1 година, пък вече гонят половин милиард- 513 млн. лв. По данни на централната банка броят на регистрираните дружества, които отпускат заеми, е 154. Небанкови финансови институции са компании за платежни услуги, финансов лизинг, брокерски къщи, дружества за гаранционни сделки, за факторинг, както и такива, издаващи електронни пари. За втора поредна година ръстът при този тип кредитиране е двуцифрен - 11-15%, което означава, че отпуснатите от тях пари се увеличават с около 270 млн. лв. годишно. За сравнение темпът, с който растат банковите кредити, е 4 пъти по-малък - средно 3,3%. Основната причина за това хората да се насочат към други източници на кредитиране, извън трезорите, е краткият срок за одобрение- около седмица, както и по-леките условия за получаване на заемите. Освен това банките са фокусирани преди всичко върху ипотечни и потребителски заеми, но за по-големи суми. При по-малки предлагат по-пестеливо атрактивни условия. Малко над 80% от портфейла на кредитите от извънбанкови институции са изтеглени от физически лица - според данните общо 2,1 млрд. лв. Техният дял расте най-бързо за сметка на свиване на извънбанковото финансиране за фирми, чийто дял пада до 17,4%. Структурата на извънбанковите заеми почти копира тази на банковите, сочат проучванията. Най-търсени са потребителски кредити. Към юни тази година сумата им е 1,925 млрд. лв. Бумът в търсенето на пари за съфинансиране на покупка на имот обаче е отминал. Като спадът е чувствителен - с 35,8% за година след скока около затварянето на КТБ през лятото на 2014 г. Така заемите с това предназначение са само 85 млн. лв. от общия портфейл. Намалението им е разбираемо с оглед на рекордно ниските лихви които предлагат банките при ипотечното кредитиране. Последните данни на БНБ показват, че през юли средният лихвен процент по заемите на банките в левове за жилища е паднал до 3,86% годишно. А оскъпяването на извънбанковите кредити е в пъти по-голямо. 25% от т.нар. бързи кредити са за ремонт на жилища или за довършване на нови, купени на зелено, показват статистиките на компаниите. 15% е делът на изтеглените кредити за обединяване на дългове, включително и към банки. Нов феномен е все по-засиленото търсене на финансиране в евро или друга валута.  Причината е, че левовите кредити поскъпват с по-високи темпове. Така през май лихвата им е била 9,42%, а месец по-късно се вдига до 9,66%. При заемите за потребление в евро има , макар и малко, понижение на месечна база - 0,21%. И при небанковите кредити преобладават тези със срок над пет години, които също отчитат двуцифрен ръст- 26% на годишна база до близо 1 милиард лв. Типичните бързи кредити - от заплата до заплата, които банковата статистика отразява като такива със срокове до една година, нарастват за година с 6,6% до 513 млн. лв. Експерти сочат като основни причини за ръста на банковото и на небанковото кредитиране стабилизирането на бизнеса, ниска безработица и повишаването на доходите на хората. Фирмите за бързи заеми посочват неочакван проблем, който се появявал все по-често напоследък- между 2000 и 5000 лв. теглят българи, живеещи и работещи в чужбина. Когато си заминавали, често се случвало да не погасят задължението. Тогава възниквал проблем със събирането на дължимите суми, тъй като те са изтеглени с български лични карти и с посочен адрес в България, а получателят от години не живее там и трудно може да бъде открит в чужбина. Въпреки това и при банковите и небанковите кредити има намаление на тези, които не се обслужват редовно. При първите делът им пада до 8,8%. В портфейлите на небанковите дружества необслужваните кредити се свиват от над 30% преди три години до 14,9% в момента. Експерти предупреждават, че все още на пазара има дружества, които си служат с нелоялни практики при отпускането на бързи кредити. Най-често се случвало да се предлагат договори с редица клаузи, според които заемът става предсрочно изискуем. Оплаквания от клиенти показват още, че се случва компанията да обяви заема за предсрочно изискуем и да изиска лихвите за целия период на заема, а не само за времето, за което той е ползван. Скорошна проверка на Комисията за защита на потребителите установи също, че някои фирми изискват вместо поръчител гарант по заема. Ако кредитоискателят няма такъв, фирмата предлага подходящ човек. В такъв случай обаче се начислява допълнителна такса, която не е ниска. Финансови експерти препоръчват всеки, който ще тегли бърз заем, да спазва няколко основни правила: Сумата, която трябва да се върне, да не бъде над 30% от очаквания доход за този период. При затруднение, което може да забави вноската или погасяването, да се предоговори заемът възможно най-бързо. Когато се прави план за погасяване на заема, внимателно да се преценят и наказателните лихви. Таванът е равен на основния лихвен процент +10%. Всеки договор предвижда период след определена дата, от който започват да текат наказателни лихви. Той може да бъде от деня след датата на плащане до 7 дни без лихва след тази дата.  Санкциите се начисляват върху просрочената сума. Добре е да изясните какво означава тя, защото при едни институции включва както главница, така и лихва. При други - и лихва върху забавената главница за времето до окончателното изплащане. Всички компании, отпуснали кредити, изпращат писма и SMS-и за напомняне. Добре е да знаете, че цената им се калкулира в сумата на задължението. Кредитиращите институции обявяват за предсрочна изискуемост на заема в различни случаи. При някои това става при пропускането на една, две или три вноски. При други - още при първата вноска. Поради това внимателно трябва да се проучи договорът и условията по него, а ако няма такава клауза, да се попитат служителите на фирмата. 8. Ако дългът бъде продаден на колекторска фирма, тя може да обяви предсрочна изискуемост само ако се откаже доброволно плащане. Ако се стигне до такъв случай, вариантите за събиране остават принудително чрез образуване на изпълнително дело при съдебен изпълнител. От този момент разходите, които се правят за принудителното изпълнение, вече са за сметка на клиента. Българи вече са мажоритарните собственици на една от сравнително големите компании за извънбанково финансиране “Кредихелп”. Фирмата бе учредена през 2010 г., като оттогава основните акционери бяха трима литовски граждани. От документи в Търговския регистър, внесени през миналия месец, става ясно, че над 50% от “Кредихелп” вече се притежават от “Кредисто проект”. Другите дялове са разпределени между Владимир Владимиров и литовеца Лауринас Розгис. Според индиректни връзки в Търговския регистър става ясно, че зад новия собственик стои компанията за събиране на вземания “С. Г. Груп”. Тя е един от най-активните участници в този бизнес, където предимно са чужди компании като “ЕОС Матрикс”, “Фронтекс интернешънъл”, “Агенция за събиране на вземанията”, “AПС България”, “Кредит инкасо”. За миналата година “С. Г. Груп” има печалба от над 2,8 млн. лв., приходи от 6,67 млн. лв. и собствен капитал от 8,7 млн. Печалбата на “Кредихелп” за миналата година е над 2 млн. лева, като нараства с впечатляващите 1037% в сравнение с 2015 г., когато е била 180 000 лева. Приходите през 2016 г. са 11,229 млн. лева и почти се удвояват в сравнение с 2015 г., когато са били малко над 6,5 млн. лева. В бизнес плана на дружеството е посочено, че през тази година то ще пусне онлайн платформа за кредитиране, както и ще започне с предлагането на ипотечни заеми. Това е втората по-голяма сделка в бизнеса с извънбанкови кредити през тази година. Преди няколко месеца “Изи асет мениджмънт”, която е по-позната под името “Изи кредит”, купи бизнеса в България на най-голямата британска група за небанково потребителско кредитиране “Провидент файненшъл България”. ", "date": "2017.09.05", "title": "2,5 млрд. лв. конкурират банковото кредитиране"}
{"url": "https://www.24chasa.bg/novini/article/6424896", "text": "0коло 500 000 българи пътуват всеки ден средно по 40 км, за да стигнат до работата си. Това сочат данни на КНСБ. Най-много мобилни работници има във Варна, Стара Загора, Пловдив, Бургас и Ловеч. Препитание в друг град или село търсят предимно мъже между 30 и 55 г. Според статистиката всяка година се увеличава и броят на жените, които работят в друго населено място. Две трети от пътуващите служители са със средно образование и богат трудов опит. Всеки пети мобилен работник е висшист, като повечето от тази категория са жени. Вътрешните мигранти се трудят предимно в сферата на преработващата промишленост, производството, търговията, строителството и транспорта. За да се стимулира наемането на безработни от други градове държавата дава по 200 лв. на всеки, който намери препитание на разстояние до 50 км от дома си. Тези пари може да се използват за наем, сметки за ток, вода или интернет, както и за покриване на и такса за детска градина или ясли. Средствата по мярката може да се отпускат за не повече от 12 месеца. За да се облекчи процедурата, от социалното министерство предлагат промени в правилника за прилагане на Закона за насърчаване на заетостта. Според тях областният управител по предложение на местната комисия по заетостта ще сформира работна група, която да организира, координира и провежда набирането на информация от работодатели от областта. Целта е да има актуална информация за търсенето на пазара на труда по области и по-прецизно отчитане на потребностите на местните работодатели от работна сила с определена квалификация, обясняват от социалното министерство. Регламентират се и условията за прилагане на мярката, насърчаваща териториалната мобилност на безработните. Средства за такси за детски ясли, детска градина, наем на жилище и интернет ще ползват хора, регистрирани като безработни в поделенията на Агенцията по заетостта. Право на помощта от 200 лв. на месец имат и младежи, които напускат социалните жилища и домове при намиране на работа. Безработните ще подават заявления за помощ в териториалното бюро, в града, в който ще работят. Всеки ще трябва писмено да декларира, че отговаря на условията, а ако излъже, ще носи наказателна отговорност. Парите за наем ще се дават при сключен договор за работа, но ще трябва да се предоставят документи за направени финансови разходи - фактури за платен наем, комунални сметки, транспортни разходи и пр. Ако наетите напуснат по свое желание работата си преди определения срок, те ще трябва да върнат парите на държавата. Средства за териториална мобилност, които покриват транспортните разходи, вече ще се изплащат и при сключен трудов договор за срок, по-малък от 6 месеца. “С промяната се насърчава териториалната мобилност чрез разширяване на броя на лицата, на които може да се изплащат месечно суми за транспортни разходи”, пише в мотивите си социалното министерство. Търсещите работа ще могат да ползват посредници за консултиране независимо от адреса на регистрация. Отпада задължението при регистрация безработните да представят документ за адресна регистрация. Така вече няма да се налага и санкция, ако сменят местожителството, без да съобщят в бюрото по труда. След изтичане на първите три месеца от финансовата година изпълнителният директор на Агенцията по заетостта може да преразпределя средствата от едни региони към други. Работодателите, кандидатстващи за получаване на средства по програми и насърчителни мерки за заетост и обучение, трябва да плащат над минималния осигурителен доход за съответната длъжност. Фирмите, които отговарят на условията, се одобряват по реда на постъпването им и до изчерпване на свободните пари. Дирекция “Бюро по труда” обявява на информационното си табло одобрените работодатели и в срок до 30 дни от подаване на заявката сключва договори с тях. Промените засягат 323 743 работодатели и 263 590 безработни, пише още в документа. Идеята на промените е да се подобри процеса на планиране в областта на образованието и обучението на регионално ниво чрез осигуряване на актуална информация за потребностите на работодателите от работници. С промените Агенцията по заетостта ще разполага с информация за потребностите на работодателите от работна сила на областно ниво, която ще се използва за развитие на политиката по обучение на възрастни, предоставяне на посреднически услуги за намиране на работа и реализиране на мерки за заетост. Заинтересованите страни - работодатели, обучаващи институции и търсещи работа лица, ще имат достъп до актуална информация относно потребностите от работна сила на областно ниво. Ще се създадат предпоставки за работодателите да наемат подходящи лица, отговарящи на спецификите на съответното работно място, като по този начин ще се подобри качеството на предлаганите посреднически услуги за работодателите. От началото на месеца Агенцията по заетостта вече има мобилни екипи във всички регионални служби по заетостта. Те ще посредничат на ключови и структуроопределящи работодатели в регионите на Бургас, Варна, Ловеч, Монтана, Русе, Благоевград и Хасково за набиране на кадри. Идеята на Агенцията по заетостта за създаване на подобни мобилни групи в цялата страна е следствие на успешните резултати, реализирани от пилотните проекти в София и Пловдив. За една година там, са проведени над 1400 срещи с работодатели, в резултат на което са заявени над 14 122 свободни работни места. Това е помогнало на 10 330 души да започнат работа Във всеки мобилен екип ще има експерти от различни сфери, в него ще участва и по един представител от всяко бюро по труда в региона. Основната задача на трудовите посредници е да посетят на място работодателите и да осъществяват връзката между тях и безработните. Със създаването на екипи на територията на всички регионални служби по заетостта Агенцията по заетостта се стреми да повиши доверието към услугите, които предлага, да улесни трудовото посредничество на регионален принцип и да създаде междурегионален обмен на информация. Освен това чрез дейността на мобилните екипи ще се проучват и бъдещите потребности на работодателите от работна сила и обучение на работниците и служителите им.", "date": "2017.09.05", "title": "500 000  пътуват по  40 километра всеки ден, за да работят в друг град"}
{"url": "https://www.24chasa.bg/novini/article/6427937", "text": "Северна Корея транспортира междуконтинентална балистична ракета към западното си крайбрежие, съобщи от южнокорейския в. „Ейжа бизнес дейли”, като цитира неназован източник от разузнаването, предаде Би Ти Ви. Ракетата е забелязана вчера – ден след като Пхенян заяви, че е извършил успешен опит с водородна бомба. Северна Корея има по западното си крайбрежие площадки за изстрелване на ракети, отбелязва Ройтерс. Южнокорейското военно министерство засега не може да потвърди тази информация. Междувременно американският постоянен представител в ООН Ники Хейли съобщи, че новият осми пореден пакет със санкции срещу Северна Корея ще бъде гласуван на 11 септември.", "date": "2017.09.05", "title": "КНДР транспортира балистична ракета към западното си крайбрежие"}
{"url": "https://www.24chasa.bg/novini/article/6427950", "text": "Водещият преговорите за Брекзит от страна на Великобритания Дейвид Дейвис, ще прочете доклад във вторник, относно постигнатото по време на третия цикъл разговори, които се проведоха в Брюксел миналата седмица, съобщава BBC. Парламентът ще чуе и плановете на правителството относно развитието на науката и иновациите, както и проекта за „сметката на Брекзит“.", "date": "2017.09.05", "title": "Дейвид Дейвис ще прочете доклад относно хода на преговорите за Брекзит"}
{"url": "https://www.24chasa.bg/novini/article/6427955", "text": "Председателят на Народното събрание Димитър Главчев ще присъства в 20.30 часа на тържествената заря-проверка в град Съединение по случай 132-рата годишнина от Съединението на Княжество България и Източна Румелия. Това съобщиха от пресцентъра на Народното събрание. На площад “Съединение” Димитър Главчев ще приеме строя и ще поздрави почетните роти на Българската армия. Председателят на парламента ще приветства жителите и гостите на града по повод годишнината. В 19.30 часа той ще присъства на панихида в памет на голямоконарците – участници в Съединението в църквата „Св. Атанасий“. За отбелязването на годишнината ще бъде изнесено знамето на голямоконарската чета и с литийно шествие ще бъде пренесено до площад “Съединение”.", "date": "2017.09.05", "title": "Главчев ще присъства на тържествената заря-проверка в град Съединение на 6-ти"}
{"url": "https://www.24chasa.bg/novini/article/6427957", "text": "През август в Турция 48 души са арестувани за връзки с Ислямска държава, пише Hurriyet, като се позовава на данни от Anadolu Agency. Предотвратени са няколко терористични атаки, планирани от ислямистите. От вестника напомнят, че от Ислямска държава са организирали няколко атентата, най-големият от които бе двойната атака на самоубийци от октомври 2015 г., в която загинаха над 100 души, предаде \"Фокус\". ", "date": "2017.09.05", "title": "48 души са арестувани през август в Турция за връзки с Ислямска държава"}
{"url": "https://www.24chasa.bg/novini/article/6427964", "text": "„Не вярвам че ще се стигне до война между Северна Корея и САЩ. Смятам, че здравият разум ще надделее. Всяко напрежение обаче влияе върху дестабилизирането на геополитическото равновесие”, коментира в предаването „Тази сутрин” по Би Ти Ви бившият социален и външен министър Ивайло Калфин. Според него наистина е факт, че половинчатите мерки на ООН вече не действат и се очаква засилване на санкциите. Това каза Калфин по повод на изказването на постоянния представител на САЩ в световната организация Ники Хейли. „Китай е основният фактор, който може да повлияе на Северна Корея. Ако Пекин реши сам да наложи едностранни санкции, това определено ще донесе главоболия на Пхенян. Но в региона действат много интереси и най-вероятно Китай ще продължи да е буфер”, каза Ивайло Калфин. Бившият външен министър посочи, че решението за започване на война не е лесно и най-вероятно няма да се стигне до него. „Ким Чен Ун е стъпил върху червения бутон, но не му стига тежестта да го натисне. Това държание е типично за една страна, което е в лошо икономическо положение. \"Колкото повече дрънкаш оръжие, консолидираш властта си и не изникват въпроси за социалното положение и стандарта на живот на хората”, коментира Калфин. Опасното, според него, е възможността за надпреварване по оръжия. Когато една държава разработва и трупа ядрени оръжия, то съседите за своя защита почват да правят същото. Така се засилва напрежението и се създава опасен прецедент.", "date": "2017.09.05", "title": "Ивайло Калфин за КНДР: Няма да има война, здравият разум ще надделее"}
{"url": "https://www.24chasa.bg/novini/article/6427959", "text": "Министърът на регионалното развитие и благоустройството Николай Нанков ще е гост на официалната церемония по откриването на пристанище „Хамад“ – един от най-значимите инфраструктурни проекти в Катар. Това съобщиха от пресцентъра на Министерство на регионалното развитие и благоустройството. В рамките на посещението си в Катар министър Нанков ще проведе срещи с министъра на транспорта и комуникациите Джасим Сейф Ахмед Ал-Сулаити и с министъра на общините и околната среда Мохамед Ал-Румейхи.", "date": "2017.09.05", "title": "Нанков ще посети Катар за церемонията по откриването на пристанище „Хамад“"}
{"url": "https://www.24chasa.bg/novini/article/6428148", "text": "Митнически и гранични служители на ГКПП \"Капитан Андреево\" задържаха при съвместна проверка 19 200 къса /890 кутии/ контрабандни цигари, съобщиха от Агенция \"Митници\", предаде БТА. Тютюневите изделия без бандерол са били открити в микробус с шведска регистрация, който е влизал в страна ни от Турция. Той е бил управляван от шведски гражданин с турски произход. С него е пътувала жена му и седемте им деца. Съпрузите са заявили, че не пренасят стоки или ценности за деклариране. Превозното средство обаче е било селектирано за щателна митническа проверка. При инспекцията под предната дясна седалка и в двете задни странични естествени кухини на буса са били открити 980-те кутии цигари без валиден български акцизен бандерол. Укритите цигари и автомобилът са задържани, а на шофьора е съставен акт.", "date": "2017.09.05", "title": "Задържаха 19 200 къса контрабандни цигари на ГКПП \"Капитан Андреево\""}
{"url": "https://www.24chasa.bg/novini/article/6428154", "text": "С подаване на заявление по установен образец, земеделците могат да отглеждат легално канабис. Това  , като се позова на Стефка Дамянова, експерт от Министерството на земеделието. Ведомството ще издава разрешително, което ще важи една година и ще дава право на стопаните да сеят само една реколта на точно определена площ. Това е регламентирано в проектонаредба, публикувана на интернет страницата на агроведомството. \"Над 1000 дка са площите, засети легално с канабис у нас\", каза още Стефка Дамянова След засяване се предвижда в проекта на наредбата да се информира съответната областна дирекция на МВР за извършена сеитба, като се предостави и копие на издаденото разрешение и съответно информация за местонахожденията на засетите площи.", "date": "2017.09.05", "title": "Узаконяват отглеждането на канабис у нас"}
{"url": "https://www.24chasa.bg/novini/article/6428160", "text": "11-годишно дете е мъртво след като е простреляно с ловна пушка в Стрелча, научи \"24 часа\". Информацията бе потвърдена от окръжния прокурор на Пазарджик Васил Малинов. Според него обаче по-скоро се касае за нещастен случай, при който детето само е произвело фаталния изстрел. В момента разследващи са на мястото на тежкия инцидент, изясняват обстоятелства около трагедията.", "date": "2017.09.05", "title": "11-годишно дете е мъртво, след като е простреляно с ловна пушка в Стрелча"}
{"url": "https://www.24chasa.bg/novini/article/6428220", "text": "Над 123 хил. бежанци, повечето от които рохинги, са избягали в Бангладеш след ескалацията на насилието в съседен Мианмар, предава AFP, като се позовава на данни от ООН. Около 37 хил. от тях са пристигнали в Бангладеш през последните 24 часа. Това е най-големият брой хора, който Бангладеш приема от Миамар през последните седмици, предаде \"Фокус\".", "date": "2017.09.05", "title": "Над 123 хил. рохинги са избягали от Мианмар в Бангладеш (Снимки)"}
{"url": "https://www.24chasa.bg/novini/article/6428223", "text": "11-годишното момче от Стрелча, за което съобщихме, че е починало от изстрел на ловна пушка, се е самопростреляло в главата, съобщи говорителят на областната полицейска дирекция в Пазарджик Мирослав Стоянов. Трагичният инцидент е станал снощи. Детето е било само в дома си. Ловното оръжие е законно притежавано от бащата на починалото момче и се е съхранявало в каса. Неизвестно по какви причини то е извадило пушката от касата и се е самопростреляло. Сачмите са ударили детето в главата и буквално са отнесли по-голямата част от нея. Според разследващи  се касае за нещастен инцидент. Майката на детето се е натъкнала на мъртвия си син, след като се е прибрала от работа и се е обадила на тел. 112. Тепърва ще се изяснява механизмът на стрелбата, защото е трудно обяснимо как точно е натиснат спусъка на дългата пушка, при положение че в този момент цевта е била насочена към главата на момченцето. Трупът на детето е откаран за аутопсия в съдебна медицина в Пазарджик", "date": "2017.09.05", "title": "11-годишното момче от Стрелча се е самопростреляло в главата"}
{"url": "https://www.24chasa.bg/novini/article/6428259", "text": "Десетки загинали и ранени в катастрофи по пътищата на Турция е равносметката от отминалия вече празник Курбан байрам. По данни на пътната полиция през 10-те ваканционни дни са станали общо 164 катастрофи, в които 114 души са загинали, а 503-ма са били ранени. Най-голям брой катастрофи е имало в последния ден на празника, на 4 септември - общо 18 катастрофи, в които са загинали 14 души, а 60 са били ранени, информира БТА. Като причина за произшествията се сочи изключителното натоварване на движението през дългата ваканция, неправилно изпреварване, невнимателност на шофьорите, несъобразяване с пътната обстановка. Над 10 хиляди пътни полицаи бяха мобилизирани за контрола на обстановката по пътищата, съвместно с екипи на жандармерията. 15 738 водачи на МПС са били глобени за нарушения на закона за движение на обща стойност над 4 млн. турски лири, а на 2710 водачи са били отнети книжките. 77 души, обявени за издирване, са били задържани. Въпреки засилените проверки на пътните полицаи, включително чрез проследяване на пътното движение с дронове, и въпреки многобройните предупреждения по телевизиите, тазгодишният Курбан байрам отново бе наречен \"кървав найрам\", както и в предишни години.", "date": "2017.09.05", "title": "Десетки катастрофи и загинали през дните на Курбан байрам в Турция"}
{"url": "https://www.24chasa.bg/novini/article/6427361", "text": "Ислямизацията на циганите е сред най-големите заплахи за териториалната цялост на страната. Това е един от изводите в отчета на Държавна агенция “Разузнаване” (ДАР) за първото полугодие на 2017 г., научи “24 часа” от експерти в бранша. Маргинализираните общности в гетата все по-лесно се поддавали на влияние от чужди емисари, които пристигали от Турция и ислямския свят. Обособяването на групи от цигани в отделни анклави създавало предпоставки за идеи, свързани с откъсване на територии от България. Докладът не е публичен и няма официална информация. В понеделник ДАР публикува резюме за финансовите параметри и кадровата обезпеченост на работата си. От справката става ясно, че за 6-те месеца от началото на годината са назначени 43-ма служители, но са освободени 17. 23 млн. лв. е бюджетът на ДАР, а за първите 6 месеца от него са изразходвани 11 млн. лв., или под 50%. В ДАР тече реформа, която предвижда съкращаване на щатовете за ръководители и увеличаване на оперативните длъжности, пряко ангажирани с разузнаване. 1259 доклада са изготвили от агенцията за 6 месеца за институции като МВР, МВнР, ДАНС, президентството и др. Те са по теми като икономическа сигурност, заплахи от тероризъм и организирана престъпност. 784 от материалите са за НАТО и ЕС. Най-много са докладите за страни в криза и за последствията, които се очакват в международен мащаб. Усложнена обстановка зад граница е посочена като пречка пред работата на ДАР заради засилените контраразузнавателни действия на чуждите служби.", "date": "2017.09.05", "title": "Ислямизирането на циганите - основната заплаха за териториалната цялост на България"}
{"url": "https://www.24chasa.bg/novini/article/6428290", "text": "Руският президент Владимир Путин изрази надежда, че ще успява да намира компромиси с президента на САЩ Доналд Тръмп в интерес на народите на двете им страни и на други държави, предаде ТАСС, цитирана от БТА. \"В дейността си Тръмп се ръководи от националните интереси на своята страна, а аз - на моята. Много разчитам да ни се удаде, както е казвал и президентът на САЩ, да намираме някакви компромиси при решаването на двустранните и международните проблеми, за да се решават те в интересите както на американския, така и на руския народ, и в интересите на много други страни, имайки предвид голямата ни отговорност за международната сигурност\", каза Путин в края на визитата си в Китай. Той определи като наивен въпрос на журналист дали се е разочаровал от Тръмп. \"Той(Тръмп) не ми е годеница, и аз не съм му годеница, не съм му годеник, ние се занимаваме с държавна дейност\", каза руският президент. Путин отбеляза, че смята за некоректно да обсъжда развитието на вътрешнополитическата ситуация в САЩ. \"Това не е наша работа, това си е работа на Съединените щати\", каза той.", "date": "2017.09.05", "title": "Путин: Тръмп не ми е годеница, че да се разочаровам от него"}
{"url": "https://www.24chasa.bg/novini/article/6428322", "text": "Гражданите на Северна Корея са изправени пред лицето на опасната възможност от въоръжени конфликти, провокирани от лидера на Пхенян. Но Ким Чен-ун има тайни планове, които ще му позволят да избяга зад граница в случай на американско нападение, пише германското издание Focus. Ако Северна Корея бъде нападната, лидерът й незабавно ще изчезне под земята, сочат данни на разузнавателни служби. Тайна система от тунели ще позволи на севернокорейския диктатор да напусне столицата Пхенян и да избяга в Китай, откъдето да издава заповеди за военните действия. Бивш високопоставен служител на режима в Пхенян докладва за първи път преди години за мрежата от тунели, изградена за бягство на Ким Чен-ун, припомнят от редакцията, информира \"Фокус\". Не само той, но и други избягали севернокорейци съобщават за гигантски свят под повърхността на земята, който включва система от бункери, пътища, железопътни линии и частен влак. Тайният свят под Пхенян е изграден на повече от 300 метра под земята, разказа бивш секретар на комунистическата Корейска работническа партия. Тунелната система свързва Пхенян със стратегически важни места в радиус от 40 до 50 километра. Това позволява на Ким Чен-ун да избяга от Пхенян бързо и незабелязано, преди градът да бъде разрушен от бомбардировки.", "date": "2017.09.05", "title": "Ким Чен-ун разполага с таен план за бягство в Китай в случай на американско нападение"}
{"url": "https://www.24chasa.bg/novini/article/6428352", "text": "Стартът на новата учебна година на Американския университет в България ще бъде даден на 6 септември от 18 ч в кампус \"Скаптопара\" в Благоевград. Президентът Росен Плевнелиев (2012-2017), който ще представлява университета в ролята си на специален посланик, ще приветства близо 1000-та студенти от около 40 държави и ще им пожелае успех. За 27-ма поредна година талантливи студенти от цял свят избират Американския университет в България, за да получат американско образование на световно ниво и диплома, призната в цял свят. Тази година е специална за АУБ – един от най-успешните български президенти – г-н Росен Плевнелиев – поема ролята на специален посланик на университета. Президент Плевнелиев и президентът на АУБ д-р Стивън Съливан ще работят съвместно, за да превърнат България в желана образователна дестинация, привличаща отлични студенти и преподаватели от най-висока класа от цял свят. Г-н Плевнелиев ще открие лично новата учебна година в АУБ на 6 септември от 18 часа на пикник пред Студентски център \"Америка за България\".", "date": "2017.09.05", "title": "Росен Плевнелиев открива учебната година в Американския университет"}
{"url": "https://www.24chasa.bg/novini/article/6428366", "text": "Американският президент Доналд Тръмп се очаква днес да отмени програма, защитаваща от депортиране някои имигранти, пристигнали незаконно в САЩ като деца. Сега съдбата им в ръцете на Конгреса, който ще има шест месеца, за да уреди въпроса, предаде Ройтерс, цитиран от БТА. Ако решението бъде взето, това ще означава шестмесечно удължаване на програмата, която защитава депортиране почти 800 000 млади мъже и жени, често наричани \"мечтатели\", и им позволява да работят законно в САЩ. Тази група е малка част от близо 11-те милиона незаконни имигранти в САЩ. Програмата беше създадена при управлението на предишния американски президент Барак Обама, през 2012 г., след като Конгресът не можа да приеме законодателство, което да даде възможност за получаване на гражданство от младежите без документи. Промяната на политиката, която се очаква да направи Тръмп, предвижда \"мечтателите\" с валидни разрешителни за работа да могат да остават в САЩ до изтичането на срока им. Същевременно министерството на вътрешната сигурност няма да предприема срещу тях действия за депортиране, заяви един от източниците. С решението Тръмп се опитва да намери компромисна позиция между демократите, които искат той да не променя възприетата при Обама политика, и републиканците, които смятат програмата за вид амнистия на незаконните имигранти. В резултат президентът вероятно ще си навлече критики и от двете страни. Тръмп се изказваше остро срещу програмата по време на предизборната си кампания, но откакто стана президент, открито изразява нежеланието си да депортира \"мечтателите\". \"Ние обичаме \"мечтателите\". Обичаме всички\", каза той в петък. Източниците заявиха, че с шестмесечното удължаване на програмата Тръмп иска да окаже натиск върху Конгреса да защити \"мечтателите\" със законодателство.", "date": "2017.09.05", "title": "Тръмп се готви да отмени програма, \nзащитаваща депортирането на имигранти"}
{"url": "https://www.24chasa.bg/novini/article/6428363", "text": "Три денонощия арест даде Районния съд във Велико Търново на 37-годишна жена, която посегнала да забие юмрук в корема на полицай. Екшънът се разиграл в Центъра за спешна помощ във Велико Търново в неделя. Преди това 37-годишната И.П., здраво почерпена с алкохол, предизвикала скандал в кв.\"Чолаковци\". Съседи се обадили на тел.112 и на мястото пристигнали линейка и полиция. Екипът медици откарали жената в Спешното, а полицаите отишли, за да изяснят ситуацията. Пияната жена се нахвърлила върху тях, започнала да ги блъска и плюе и опитала да вкара юмрук в корема на един от униформените. И. П. е била задържана за срок до 24 часа по ЗМВР. Съставен й е акт по Указа за борба с дребното хулиганство, а съдът определил суровото наказание.", "date": "2017.09.05", "title": "Търновка ще лежи три денонощия\nв ареста, посегнала на полицай"}
{"url": "https://www.24chasa.bg/novini/article/6428666", "text": "Все още няма обвинен. Това каза на брифинг говорителят на главния прокурор Румяна Арнаудова във връзка с разследването по случая с убийството на мъж в ресторант във Виноградец, предаде „Фокус“. „За този случай имаме досъдебно производство, по което се извършват процесуално-следствени действия. Не е необходимо образуване на ново дело в случай, че се установят доказателства за извършено престъпление. Събираме доказателства и за престъпление по чл. 338 ал. 3 от НК“, коментира Арнаудова. По думите й съмнението в безпристраността на прокуратурата в Пазарджик не изхожда от доказателствата по делото, а за да няма съмнения. „Това е целта на произнасянето на главния прокурор. От медиите узнахме, както и от изявления на близките на починалия, че има известни приятелски отношения между собственика на пистолета и районния прокурор на Пазарджик“, посочи тя. Арнаудова уточни, че най-вероятно е разпитан и районният прокурор на Пазарджик. „Изискани са разпечатки на телефони. Когато ги получим, нямайте съмнение, това няма да е тайна на разследването, която да попречи на разкриването на обективната истина, ще ви уведомим. Ще бъде извършен т. нар. служебен контрол на постановленията на прокуратурата и когато това стане факт, ще ви уведомим допълнително в случай на интерес“, каза още Румяна Арнаудова.", "date": "2017.09.05", "title": "Румяна Арнаудова: Все още няма обвинен по случая с убийството във Виноградец"}
{"url": "https://www.24chasa.bg/novini/article/6428660", "text": "Известната журналистка Петя Петрова е починала от рак, съобщиха нейни близки пред \"24 часа\". Тя бе само на 40 години. Петя е родена в Ловеч, но се мести в София, за да стане спортен журналист, областта, която и харесваше най-много. Кариерата си започва в \"Стандарт\", след това работи и в няколко спортни медии. През 1997 г. помага и в спортния отдел на \"24 часа\". Най-голяма популярност доби обаче в \"Канал 3\", като нейните репортажи, особено с покойния Иван Славков бяха култови. Батето дори рисуваше схемата на националите по нейните форми. След това се премести към политиката и започна да прави репортажи. Уволнена бе след протест пред земеделското министерство през 2013 г., защото не взела мнението и на министъра. Заради уволнението с Петя напусна и тогавашното лице на \"Канал 3\" Сашо Диков. Тя обаче не го последва в BiT, а започна да работи сама. В последната година поддържаше новинарски видео блог. Петя беше много добър човек, постоянно помагаше на всички около себе си и имаше приятели навсякъде, разказаха нейни колеги и приятели. Тя бе запален екозащитник и живееше за каузи в защита на животните. Петя до последно е крила от всички за болестта си, разкриха нейни близки. Новината се разпространява във фейсбук, много приятели пишат във фейсбук профила на Петя красиви прощални думи. Директорът на пресслужбата на правителството Севделина Арнаудова е написала \"Мир на душата ти, Петя!\" в профила си в социалната мрежа.   Шефът на пресцентъра на ГЕРБ Никола Николов сподели снимка с Петя и написа: \"Почивай в мир, приятелко!\". Ненадейно и без време загубихме нашата бивша колежка Петя Петрова, написаха в сайта си от Канал 3.  Слънчевата Петя си отиде само на 40 години след тежка битка с рака. Тя е една добра и чиста душа, спомнят си за нея бившите й колеги. Петя стана популярна и обичана именно от екрана на Канал 3, където беше едно от лицата на спортната редакция и разгърна журналистическия си талант във всяка сфера на живота, чак до политиката. Преди да акостира в Канал 3, който я направи известна, устремното момиче от Ловеч премина през редакциите на \"Стандарт\" и \"7 дни спорт\". Черната новина попари близки, приятели и колеги, които не могат да повярват, че Петя си е отишла. Сбогом, слънчево момиче!                                                                                                                                                                                                                                                                                                                        ", "date": "2017.09.05", "title": "На 40 г. журналистката Петя Петрова загуби битката с рака"}
{"url": "https://www.24chasa.bg/novini/article/6428701", "text": "Кълновете са известни с полезните си свойства и са използвани като лечебни средства още от Хипократово време. В последните години, покрай широкия дебат за здравословно хранене и екологично чисти продукти, те започват да присъстват и в менюто ни под различна форма, вече се предлагат салати, смутита, ястия и дори десерти с кълнове. Българите обаче са скептични към новите храни, разказва Полина Стоянова, управител на „Поли Вита“ – фирмата, предлагаща най-голямо разнообразие от кълнове в страната. Но след първия опит виждат, че са вкусни, не са скъпи и дори са здравословни, допълва тя. И уточнява, че най-лесно се приемат салатите с кълнове, които включват и традиционни за българския пазар зеленчуци. В момента „Поли Вита“ зарежда почти всички големи търговски вериги в България със салати и десерти, които включват кълнове. Идеята се е зародила случайно. Първоначално всичко било за собствено потребление, но различни хора проявили интерес и искали да опитат. Така постепенно заниманието се превърнало в бизнес. Историята започнала през 1999 г. в студио за красота, там са били първите клиенти и тогава дошла идеята, че има пазарна ниша, която може да бъде усвоена. В началото е било с тропане на вратата и представяне на продукта, но са намерили вериги, които да продават и нещата потръгнали. През 2014 г. Полина и съдружникът й Васил Павлов решили да превърнат начинанието в бизнес. “Когато решихме да открием фирмата, започнах да търся възможности на финансиране, но не намерих банки, които да дават кредити на стартиращи предприятия”, казва тя. Единствените, които откликват, са Микрофинансираща институция ДЖОБС, част от Групата на Българска банка за развитие. Без тази подкрепа нямаше да успеем, обяснява Стоянова, МФИ ДЖОБС стана наш партньор, въпреки че нямахме финансова история. Отпуснатият кредит е 13 000 лева и е използван за полагане на основите в бизнеса – купуване на машини и хладилни камери. \"Всичко се случва чрез ръчен труд, не се изискват поточни линии и затова стойността на кредита не е голяма\", разяснява Стоянова. Първият кредит на дружеството вече е погасен, а в момента компанията има оборотен кредит. Той им служи за текущи нужди, тъй като веригите работят с отложено плащане и е хубаво в рамките на този период, ако се наложи, да имат средства. Другият плюс е, че фирмата вече е лоялен клиент и ползва най-ниски лихви. \"Поли Вита\" имат намерение да произвеждат нови неща и да се развиват. Управителката на компанията казва, че се стараят да са гъвкави и да обновяват асортимента си. Многообразието на продуктите в салатите не се случва само на основата на вкусове, а се селектира според нуждите на клиента. Предлагат се салати и спрямо пола – за жените са включени кълновете от леща и соя, които се грижат за балансиране на хормоните. За мъжете пък менюто включва кълнове от броколи, ряпа и елда. В асортимента има още „Подмладяваща салата“ с червено цвекло и лимец, както и микс „за дълголетници“ с моркови, кълнове от жито и слънчоглед. От началото на миналата година досега се пуснати 12 нови продукта на пазара. Отскоро има и десерти с кълнове и плодове.  Като успех компанията определя поддържането на добро качество и двойния ръст на приходи от началото досега. Стоянова допълва, че производството на кълнове не става просто като се заровят семена в пръстта. Спецификата на всеки продукт изисква различно количество влага и топлина, за да се развие и различно време, за да покълне. В процеса на покълване семената имат най-много полезни съставки и са напълно чисти – без каквито и да е замърсители. Най-често консумацията на кълнове е в суров вид и така се запазват всички полезни свойства на продукта. В китайската кухня една от съставките са соевите кълнове, но те се подлагат на кратка термична обработка. \"Поли Вита\" зарежда и хранителни вериги, които използват полезните свойства на соевите кълнове. Различните видове могат да бъдат добавени в салати, смутита, дори десерти, а също служат и за декорация. Една полезна добавка към основното хранене – така ги определя Стоянова. Предлагането на продуктите не е само в магазините, може да се случи и до вратата на клиента през онлайн магазина на компанията. В него има разнообразие от продукти и може да осигурява бърз и полезен обяд. В момента \"Поли Вита\" продава само в България, но има амбиция за разширяване и на външни пазари. Има идея за разработване на продукти, които са по-дълготрайни – към момента срокът е една седмица. Обогатяването на асортимента ще помогне и за предлагане извън страната. Другите цели, които са си поставили, е разширяването на пазарния дял чрез нови продукти. Според \"Поли Вита\" консумацията на този тип продукти непрестанно нараства и не е стигнала точката си на насищане на пазара. Причините са, че напоследък все повече се говори за здравословно хранене и проблемите с наднорменото тегло, а младите хора все повече се насочват към консумацията на здравословни продукти.", "date": "2017.09.05", "title": "Кълновете – „жива храна“ за салата или за десерт"}
{"url": "https://www.24chasa.bg/novini/article/6428736", "text": "Създаване на условия за по-добри връзки между предприятията от двете страни, активизиране на търговските отношения и засилване на инвестициите обсъдиха министърът на икономиката Емил Караниколов и Хасан Дотаги, изпълняващ длъжността посланик на Иран в България, съобщиха от Министерството на икономиката, предаде БТА. На срещата е било оповестено, че се подготвя бизнес делегация, начело с министър Караниколов, от над 25 български фирми, която ще посети Иран в началото на октомври. Министър Караниколов е посочил, че фирмите, заявили участие в делегацията, са от секторите: земеделие, фармация, транспорт и логистика, строителство, козметика и телекомуникации. Министърът на икономиката e отправил предложение при посещението да бъде подписан меморандум за сътрудничество между Национална компания \"Индустриални зони\" и еквивалентното дружество от иранска страна, както и да има среща между ръководството на \"София Тех Парк\" с Технологичния парк \"Парадис\" - Техеран. Дипломатът е изразил желанието на иранската страна да бъде създадена работна група за инвестиции между двете държави, както и да бъдат развити банковите отношения и създадена кредитна линия за развитие на българо-иранските отношения. Той е изтъкнал, че посещението на българския министър на икономиката ще подкрепи развитието на търговските взаимоотношения, които да се върнат на нивото на 80-те години на миналия век, когато Иран е бил един от големите икономически партньори на България.", "date": "2017.09.05", "title": "България и Иран ще разширят търговско-икономическите си взаимоотношения"}
{"url": "https://www.24chasa.bg/novini/article/6428788", "text": "Погрешно е да се замесва моето име. Нямам нищо общо с този случай и вече съм информирала в. \"Гардиън\" за това. Така генералната директорка на ЮНЕСКО Ирина Бокова коментира пред в. \"24 часа\" публикация на британското издание, според което   и лобиране, свързана с Азербайджан. Пред в. \"Гардиън\" по-рано Бокова отрича между бизнеса на мъжа й и нейната роля в ЮНЕСКО да има конфликт на интереси. Тя посочва още, че не е запозната с консултантската дейност на съпруга си. По повод на припомнянето на в. \"Гардиън\", че българката е връчила едно от най-високите отличия на организацията, медалът на Моцарт, на азербайджанската първа дама и вицепрезидент Мехрибан Алиева и че е организирала изложба в централата на ЮНЕСКО в Париж, озаглавена „Азербайджан – Страна на толерантността\", Бокова отговаря пред британското издание: \"Като генерален директор на агенция на ООН задължението ми е да развивам работещи отношения с всички членове на организацията в съгласие с политиките, установени от държавите членки. Азербайджан не е изключение\".", "date": "2017.09.05", "title": "Ирина Бокова пред \"24 часа\": Погрешно е да се замесва моето име"}
{"url": "https://www.24chasa.bg/novini/article/6428808", "text": "На 17 септември Нестле България ще организира в най-големия тракийски град един незабравим ден на открито, посветен на спорта и балансираното хранене. Второто пловдивско издание на най-мащабната инициатива за балансирано хранене и активен начин на живот - ЖИВЕЙ АКТИВНО! се осъществява с подкрепата на Министерство на младежта и спорта и Община Пловдив. Програма обещава един пълен с енергия и положителни емоции ден. Редица спортни и музикални звезди ще заредят града с добро настроение. Тереза Маринова, Любомира Казанова, Евгени Иванов-Пушката, Йордан Йовчев, Тити Папазов, Владо Николов, Pavell & VenciVenc’, DARA, Кристиан Костов, и професионалния треньор Асен Аролски от AATraining, заедно с 15 пловдивски спортни величия ще мотивират всички жители на Града под тепетата да се включат в спортни предизвикателства и състезания. На Пеещите фонтани ще съберем ентусиасти със скейт и ролери, а пред Общината Евгени Иванов-Пушката, Тити Папазов и Владо Николов ще организират пешеходен марш. Йордан Йовчев и Любомира Казанова ще бъдат с колела пред Народната библиотека „Иван Вазов“ за велошествие. А олимпийската шампиона Тереза Маринова ще се включи в 5 километров маратон заедно с Лазар Радков и Plovdiv Run. Специално за всички любители на домашните любимци, в парк „Лаута“ PURINA® и професионалния треньор Асен Аролски от AATraining ще организират първия пловдивски Живей Активно! маратон за кучета и техните стопани, както и множество забавни активности. Откриването ще се състои в 10:00 часа на площад „Централен“ с участието на плеяда от български спортни и музикални звезди. За първи път на едно място ще се съберат едни от най-видните спортисти и изпълнители, за да призоват пловдивчани да се заредят с енергия и да споделят с близки и приятели удоволствието от спорта и балансираното хранене. Pavell & VenciVenc’ ще дадат старт на официалната церемония, защото добрата храна, добрият живот и добрата музика вървят ръка за ръка. Веднага след откриването NESCAFE ще предложи на пловдивчани уникален байк-фест. Множество демонстрации и предизвикателства на две колела очакват любителите на велосипеда. Специално изграден маршрут ще води колоездачите по пътя към най-освежаващата лятна напитка – Nescafe Frаppe. Денят ще продължи енергизиращо на другите локации из целия град, където ще има много изненади, подготвени от Нестле и местни спортни клубове. Пред Младежкия Център на Гребна база ще организираме невиждани турнири по волейбол и футбол за непрофесионалисти заедно с Евгени Иванов-Пушката и Владо Николов. На баскетболното игрище заедно с Тити Папазов и Цонка Вайсилова ще проведем баскетболен турнир по забивки, за да се заредим с енергия и да надскочим себе си. Популярният фитнес инструктор Лазар Радков ще проведе открита тренировка и ще даде съвети за здрав дух и здраво тяло, а на Гребния канал ще се качим на кану. За децата също ще има много изненади. На тенис клуб „Локомотив“ те ще могат да изиграят няколко сета с приятели, и да получат съвети от професионалните треньори на клуба. В центъра ще избухнем с още предизвикателства – в Цар Симеоновата градина с Екопак децата ще станат Еко герои, а с Тереза Маринова и Любомира Казанова ще се потопим в красотата на леката атлетика и грацията на художествената гимнастика. Активният ден ще завърши с много музика и усмивки, защото музиката не само зарежда с енергия и емоции, но и сплотява хората. На една сцена ще излязат DARA, Кристиан Костов и Pavell & VenciVenc’, които ще закрият подобаващо последното издание на Живей Активно! за тази година. Повече информация за събитието и активностите могат да бъдат намерени на Facebook страницата на   и на:  .", "date": "2017.09.05", "title": "Нестле България организира спортен маратон в Пловдив на 17 септември"}
{"url": "https://www.24chasa.bg/novini/article/6428935", "text": "Южнокорейският президент Мун Дже-ин назначи за нов посланик в Русия У Юн-гин. Преди това той е бил и генерален секретар на парламента в Сеул. Това съобщи южнокорейската агенция Йонхап, като се позова на администрацията на Мун, предаде ТАСС, цитирана от БТА. У Юн-гин е доктор по политология и работи като преподавател в Санктпетербургския държавен университет. Назначението е направено в навечерието на визитата на южнокорейския президент в Русия. Мун ще участва в Източния икономически форум във Владивосток на 6-7 септември, където възнамерява да разговаря с руския си колега Владимир Путин по широк кръг въпроси, включително извършените в последно време от Северна Корея изстрелвания на ракети.", "date": "2017.09.05", "title": "Южнокорейският президент назначи нов посланик в Русия"}
