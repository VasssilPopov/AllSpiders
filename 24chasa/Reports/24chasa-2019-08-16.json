{"url": "https://www.24chasa.bg/novini/article/7610276", "text": "Градушка колкото орех причини щети в централните части на Румъния. Стихията продължава повече от час и покрива с лед улиците в много населени места, предаде  . Обилни дъждове и силни ветрове причиниха още щети в други части на страната. Има наводнени пътища. Срина се и мост. Летните бури идват след поредица от дни с високи температури.", "date": "2019.08.16", "title": "Градушка колкото орех удари Румъния, мост се срути, наводнени са пътища"}
{"url": "https://www.24chasa.bg/novini/article/7610270", "text": "Пастир от село Сотиря първи е задържал издирвания за убийството на 7-годишно дете Мартин Трифонов. Той е младо момче на име Ганчо, предаде  . Мъжът заяви, че мъжът е привлякъл вниманието му, защото се е държал неестествено – веднага го подгонил. Мартин Георгиев оказал съпротива, но пастирът го повалил на земята. „Накарах го да се съблече и му казах: „Кажи сега, какво направи с това момиче, защо го унищожи?”. Ударих го два-три пъти, той отскочи и избяга”, допълни Ганчо. Пастирът каза още, че веднага се е обадил на полицията. Бабата на Мартин Трифонов признава, че преди време внукът й е посягал на друго момиче. Потаен и без задръжки - така описват хората в Сотиря 21-годишния мъж. Разказват, че ден преди жестокото престъпление, заподозреният закачал тяхното момиченце, на възрастта на убитото дете. Жителите на Сотиря разказват още, че мъжът е стигнал и по-далеч - заплашил с убийство свой съселянин.", "date": "2019.08.16", "title": "Пастир от Сотиря първи хванал Мартин, но Трифонов успял да избяга"}
{"url": "https://www.24chasa.bg/novini/article/7609894", "text": "\"Когато се качи един законопроект, е редно да се изчака общественото обсъждане, да се съберат заинтересованите страни, да се обсъдят нещата и когато вече се внесе в рамките на кабинета, за междуведомствено обсъждане, тогава да се правят каквито и да е коментари. В момента ние правим коментари на коментара.\" Това каза днес на извънреден брифинг транспортният министър Росен Желязков, цитиран от БТА, по повод пресконференцията на БСП, на която се критикуват текстове от законопроекта за пътните превозни средства. , каза още министър Желязков. Понеже тези коментари са в посока на невярност, искам да изясня, че в момента кабинетът, МТИТС не са ангажирани с конкретни текстове и позицията на правителството може да е много по-различна от самия законопроект, така, както е внесен за обществени консултации. Защото, когато се лансират идеи и се правят предложения, това не е ангажиране с нещо случило се, а е форма на изслушване на заинтересованите страни по повод на общественото обсъждане, коментира Росен Желязков. \"Аз не съм вносител на законопроекта, вносител е администрацията на Министерския съвет от 2016 г. Когато един законопроект се внесе за междуведомствено обсъждане, тогава е законопроект. Дотогава са само текстове за обществено обсъждане\", посочи още транспортният министър. \"Лично аз, когато чета законопроекта, се колебая дали обсъжданият в законопроекта режим на регистрация на автомобилите от частни фирми е добър. В резултат на общественото обсъждане и консултации със заинтересованите страни трябва да бъда убеден кой от двата режима - сегашният режим или предлаганият е по-добър\", каза в отговор на въпрос той. По думите му и при двата режима има недостатъци - \"При единия имаме два канала в КАТ, при които знаете какви опашки стават, и другия може да бъде счетен от една страна за утежняващ процедурата, а от друга, за облекчаващ. Но трябва да бъда убеден и за едното и за другото.\" \"С новия законопроект за пътните превозни средства целим хем да имаме ефективен контрол на техническото състояние, на достоверността на МПС-то, което се внася и в същото време искаме да бъдат облекчени продавачът и купувачът и вносителят на превозното средство. Който от двата варианта е по-добрият, по-малко рисковият, повече отговарящ на очакванията на обществото и по-малко елиминиращ съмненията за лобизъм, за корупцията или интереси - това ще бъде вариантът, който ще предложим\", коментира Росен Желязков. Той посочи, че темата за автосервизите също подлежи на внимателно обсъждане. По думите му се спекулира с темите дали хората сами ще могат да извършват ремонтни дейности. \"Това е или липса на достатъчна информираност или някой, който е чел закона, спекулативно го тълкува\", каза Желязков и обясни, че дейността, която трябва да бъде регистрирана, е комерсиалната дейност. \"Естествено, че всеки може сам да извърши любителски ремонт както намери за добре, за удоволствие или по предпочитание, но не и срещу заплащане. Ако е срещу заплащане, тогава важат правилата за автосервизи, защото това е търговска дейност\", посочи министърът.", "date": "2019.08.16", "title": "Желязков: Забележките на БСП ще са част от обсъжданете на законопроекта за превозните средства"}
{"url": "https://www.24chasa.bg/novini/article/7609930", "text": "Иран не е поемал ангажименти в замяна на освобождаването на танкера си и отрича той някога да е пътувал за Сирия, както твърдят властите на Гибралтар, каза днес говорител на иранското правителство, цитиран от Ройтерс и БТА. Фабиан Пикардо, първи министър на британската отвъдморска територия каза, че заповедта за задържането е отменена след писмени уверения от Техеран, че танкерът няма да разтовари превозвания петрол в Сирия в нарушение на санкциите на Европейския съюз. \"Иран не е поемал ангажименти в замяна на освобождаването на танкера \"Грейс 1\". Както казахме по-рано, Сирия не е била неговата цел. Твърдим това и потвърдихме, че не е ничия работа, дори ако е била Сирия\", заяви говорителят на иранското външно министерство Абас Мусави, цитиран от агенция Тасним. Иранският танкер е сменил флага си в очакване за отплаване в Средиземно море, съобщи днес иранската държавна телевизия. \"В отговор на молба на собственика петролният танкер \"Грейс 1\" вдигна ирански флаг и се преименува на \"Адриан Даря\" след като се подготви за отпътуване\", заяви ирански представител. Властите на Гибралтар вчера решиха да освободят плаващия под панамски флаг танкер, но не посочиха дали ще отпътува веднага, след като САЩ подадоха в последната минута иск срещу него. Наред с това друг танкер, собственост на Китай, също смени името си в опит да избегне американските санкции. Насочилият се към Малакския проток танкер \"Пасифик браво\" изключи транспондерите си на 5 юли при преминаване през протока. Американските власти издадоха предупреждение да не му бъде позволено да влезе в никое пристанище в Азия и твърдят, че танкерът превозва 2 милиона барела ирански петрол в нарушение на санкциите на САЩ срещу Техеран.", "date": "2019.08.16", "title": "Иран: Не сме поели ангажимент в замяна на освобождаването на танкера в Гибралтар"}
{"url": "https://www.24chasa.bg/novini/article/7609978", "text": "призна, че действията му са били расистки мотивирани, предаде  . Фулър извърши нападенията над младия българин на 16 март, ден след терористичния акт в Крайстчърч, Нова Зеландия, при който бяха убити 51 мюсюлмани. Фулър призна обвиненията в опит за убийство. Той нападна с нож Димитър Михайлов през отворения прозорец на паркираната му пред магазина кола. Прокурорите заявиха, че нападението е акт на крайнодесен тероризъм. Фулър отрече това, но призна, че действията му са били раситски мотивирани. Преди нападението Фулър бе изразил подкрепа за извършителя на терористичния акт в Крайстчърч, Бренън Тарант, във Фейсбук. Тогава той написа: „Аз съм англичанин и без значение какво казва правителството, трябва да се убият всички, които не са англичани и да бъдат изгонени всички такива от нашата Англия“. На следващия ден, приближавайки колата на Михайлов, Фулър е изкрещял „Ще умреш!“, нанасяйки му рани по ръцете и шията. Присъдата на Фулър ще бъде поизнесена на 5 септември.", "date": "2019.08.16", "title": "Нападателят на 19-годишния българин в Стануел действал от расистки подбуди"}
{"url": "https://www.24chasa.bg/novini/article/7610013", "text": "Сръбският външен министър Ивица Дачич обяви, че ще обяви името на петнайсетата държава, която е оттеглила признаването Косово следващата седмица пред обществената РТС, цитиран от македонското електронно издание “МКД“ Дачич каза пред РТС, че по-малко от 100 държави в момента признават независимостта на бившата сръбска провинция, предава БТА. „Президентът Вучич ми каза тази седмица, че не трябва да правим нищо по въпроса, така че да се окаже, че се инатим и че го правим заради Запада. Продължихме дейността със страни, които са признали Косово или нямат ясна позиция по отношение на Косово и тръгнахме от списъка със 116 държави, които признават Косово и който властите в Прищина са публикували. Ние намалихме този списък и тези страни вече са по-малко от 100. Досега 14 държави оттеглиха признанието си \", каза Дачич. Той обяви, че ще каже следващата седмица, която е петнайсетата държава, която оттегля признанието на Косово, добавяйки, че страната вече е изпратила нота до Прищина.", "date": "2019.08.16", "title": "Дачич: Още една държава е оттеглила признаването на Косово"}
{"url": "https://www.24chasa.bg/novini/article/7610019", "text": "Правителството на Гренландия, автономен регион под суверенитета на Дания, заяви в петък, че не се продава, след като Американският президент ще посети Гренландия в началото на септември и ще се срещне с местни лидери. Американската армия вече разполага с авиобаза Thule в северозападната част на острова. Външният министър на Гренландия каза: \"Ако бяхме закупени от САЩ, нашата система на благосъстояние щеше да бъде демонтирана и щяха да бъдат направени фундаментални промени в гренландското общество - просто щяхме да бъдем смачкани\", предаде  Редица датски политици в Копенхаген също опровергаха идеята на Доналд Тръмп. Бившият външен министър Мартин Лидегард заяви, че е \"ужасна мисъл\" да се продаде територията на Вашингтон. Сорен Есперсен от Датската народна партия посочи, че ако информацията от по-рано днес е вярна, това е доказателство, че американският президент е \"полудял\". Бившият премиер Ларс Локке Расмусен пък нарече идеята като извън сезонна \"априлска шега\". Самото правителство в Копенхаген все още не е коментирало доклада. Трябва да се има предвид, че територията на Гренландия не е част от Европейския съюз, въпреки че е в рамките на Дания. Гренландия става част от Дания през 1814-а година. Леденият остров има около 56 000 жители, живеещи предимно на южното крайбрежие. През 1946-а година САЩ предложиха 100 милиона долара за закупуването му, а преди това и през далечната 1867 г. - през същата година, когато Съединените щати закупи Аляска от Русия. Дания пък продаде Вирджински острови на САЩ през 1917-а година за 25 милиона долара.", "date": "2019.08.16", "title": "Гренландия: Ако бяхме закупени от САЩ, просто щяхме да бъдем смачкани"}
{"url": "https://www.24chasa.bg/novini/article/7610046", "text": "Мъж от Тексас беше осъден на 70 години затвор, след като съдебен състав го намери за виновен за това, че е жигосал с нажежена катарама своята партньорка, съобщава Асошиейтед прес. Тридесет и девет годишният Шон Минз бил осъден като рецидивист, защото имал и предишни шест углавни престъпления на сметката си, включително и за нападение над същата потърпевша, предава БТА. През 2018 година Шон използвал запалка, за да нажежи каубойска катарама, на която била изписана буквата S, инициалът на името му. С нея той дамгосал кожата на приятелката си, при което й оставил траен белег. Жената свидетелства, че насилникът се опитал да я души и покрил лицето й с възглавница. Адвокатът на Минз ще обжалва присъдата.", "date": "2019.08.16", "title": "70 г. затвор дадоха на американец, жигосал с нажежена катарама партньорката си"}
{"url": "https://www.24chasa.bg/novini/article/7610075", "text": "Ще има временна организация на движението за ремонта на пътната връзка от бул.\"България\" към бул. \"Витоша\", съобщиха от пресцентъра на Столичната община. До 15 септември тази година се забранява влизането на пътни превозни средства по пътната връзка от бул. \"България\" към бул. \"Витоша\". Временната организация се налага във връзка с ремонта на надлеза.", "date": "2019.08.16", "title": "До 15 септември забраняват влизането на превозни средства от бул. \"България\" към бул. \"Витоша\""}
{"url": "https://www.24chasa.bg/novini/article/7610060", "text": "Румънският премиер Виорика Дънчила заяви днес, че е предложила двама бивши министри за поста еврокомисар в Брюксел, отхвърляйки критиките на опозицията, която обвинява двамата в антиевропейска реторика и поставя под съмнение тяхната честност, предават АФП и БТА. Рована Плумб и Дан Ника са имали няколко мандата на евродепутати, те познават много добре европейските институции и знаят в какво се състои работата на еврокомисар, заяви Дънчила на пресконференция. Двамата кандидати, смятани за близки на бившия силен човек на левицата - Ливиу Драгня, който е в затвора от май, бяха в миналото в центъра на вниманието на Националната дирекция за борба с корупцията, изтъква дясноцентристката опозиция. Дан Ника и Рована Плумб подкрепяха антиевропейската реторика на Ливиу Драгня и защитаваха неговата война срещу правосъдието и правовата държава, заяви Дачиан Чолош - бивш румънски еврокомисар и настоящ председател на групата \"Обнови Европа\" в Европейския парламент. Той имаше предвид оспорвана реформа на съдебната система, приета от левицата и остро критикувана от Брюксел. Опозицията припомня, че Дан Ника - бивш министър на комуникациите, бе заподозрян, че е получил подкупи в рамките на афера, свързана с покупката през 2004 г. от правителството на лицензи за продукти на Майкрософт. Други осем бивши министри бяха също обвинени по това дело, което бе закрито през 2018 г. поради давност. Рована Плумб - бивш министър на околната среда, а след това на еврофондовете, бе обвинена по повод на правителствено решение в полза на компания, близка до Драгня. Парламентът обаче отказа през 2017 г. да вдигне имунитета й, което принуди Националната дирекция за борба с корупцията да закрие това дело. Дънчила обвини опозицията, че с критиките си очерня имиджа на Румъния. Същевременно тя не изключи отказ на тези предложения от страна на бъдещата председателка на Европейската комисия Урсула фон дер Лайен. Ако тези предложения не са добри, ние ще направим други, заяви Дънчила. Тя уточни, че е информирала за избора си президента Клаус Йоханис, който е в остра конфронтация с правителството. В досегашната ЕК румънският еврокомисар отговаряше за регионалната политика и Букурещ желае да получи също толкова важен ресор и в новия екип - било енергетика, било транспорт, отбелязва агенцията.", "date": "2019.08.16", "title": "Дънчила предложила за еврокомисар двама бивши министри, критикувани от опозицията"}
{"url": "https://www.24chasa.bg/novini/article/7610055", "text": "Руският пилот, съумял да приземи вчера благополучно пътнически самолет в царевично поле с два спрели двигателя заради попаднали в тях птици, казва, че незабавното аварийно кацане е бил единственият му шанс, предаде Асошиейтед прес. Опитният 41-годишен капитан на \"Ербъс-321\" от \"Уралските авиолинии\" Дамир Юсупов разказва, че след излитането от летище \"Жуковски\" край Москва единият двигател е спрял, ударен от птица. Пилотът възнамерявал да направи кръг и да се върне на летището, но след малко спрял и вторият двигател и това не му оставило избор. Юсупов и вторият пилот успели плавно да се приземят в поле с царевица с човешки ръст. В интервю по телевизията капитанът похвали действията на екипажа за бързата евакуация на пътниците. По данни на руски медии след аварийното кацане на самолета с 233 човека, летящ за Симферопол, са били пратени в болница 23 ранени, един от които тежко. Руски представители казаха, че ятото чайки, ударило самолета на \"Уралските авиолинии\", е било привлечено от незаконно сметище край летище \"Жуковски\". Постижението на Юсупов може да бъде сравнено с \"чудото от Хъдзън\" през 2009 г., когато капитан Чесли \"Съли\" Съленбергър успешно приводнява в река Хъдзън в Ню Йорк пътнически самолет с два спрели двигателя заради удари с птици и така спасява живота на 155 човека, предаде АП. ТАСС съобщи, че президентът на Русия Владимир Путин е удостоил двамата пилоти от \"Уралските авиолинии\" със званието \"Герой на Русия\", а членовете на екипажа - с \"Орден за мъжество\".", "date": "2019.08.16", "title": "Пилотът на руския самолет: Приземяването в полето беше единственият шанс за оцеляване"}
{"url": "https://www.24chasa.bg/novini/article/7610083", "text": "Астрономите от университета Макгил в Монреал, Канада, твърдят, че са идентифицирали осем повтарящи се радиосигнала, пише изданието Science Alert, цитирано от македонския електронен портал A1 On. Източникът на сигналите, известни още като \"бързи радиоимпулси\", не е известен, но учените предполагат, че произхода им е естествен. Два източника \"изпращат\" сигналите , като първият се повтаря десет пъти, а вторият три пъти. По този начин, най-дългата пауза между засечените радиовълни е 20 часа. Според експерти това може да показва повтаряемост, информира \" \". Освен това първият сигнал има по-ниски степени на разсейване на сигнала, което означава, че източникът му е сравнително по-близо до Земята. Бързите радиоимпулси продължават няколко милисекунди и са свързани с отделяне на огромни количества енергия в Космоса, като изчезване на звезда. Подобен източник изпращаше сигнали през 2012 г. и между 2015 и 2017г. Учените тогава предположиха, че става дума за изчезваща неутронна звезда.", "date": "2019.08.16", "title": "Астрономи откриха повтарящи се сигнали, идващи от Вселената"}
{"url": "https://www.24chasa.bg/novini/article/7610084", "text": "\"Есетрова луна\" се издигна над храма на Аполон в Древен Коринт в четвъртък вечер. Осмото пълнолуние за годината събра десетки, които се насладиха на небесния спектакъл. Наименованието на Луната произлиза от сладководната риба – есетра. Различни предания гласят, че по това време на годината има изобилие от този вид в езерата, коментира  През този период естественият ни спътник е често наричан и „Зърнена луна”. Наименованието е вдъхновено от събираните през август царевични култури.", "date": "2019.08.16", "title": "Красотата на \"Есетровата луна\" - спектакъл над храма на Аполон в Древен Коринт (Видео)"}
{"url": "https://www.24chasa.bg/novini/article/7610098", "text": "Американската депутатка от палестински произход Рашида Тлаиб заяви днес, че се е отказала  , предаде Франс прес, цитирана от БТА. \"Реших, че да посетя баба си при тези несправедливи условия ще влезе в противоречие с всичко, в което вярвам: борбата с расизма, потисничеството и несправедливостта. Не мога да позволя на израелската държава да използва моята любов към баба ми, за да ме подчини на потисническата си и расистка политика\", написа Тлаиб в Туитър. По-рано израелският вътрешен министър Арие Дери заяви, че Тлаиб се е съгласила визитата й да бъде само с хуманитарен характер и че посещението няма да бъде използвано за отправяне на критики към Израел. Той каза още, че искането на американската депутатка Рашида Тлаиб да посети Израел е било провокация, предаде Ройтерс. Дери добави това, след като Тлаиб обяви, че няма да посети баба си, която живее на Западния бряг, защото поставените от израелските власти условия за визитата й са несправедливи. \"Одобрих (молбата) по хуманитарни съображения, но излиза, че това е провокация, за да се постави Израел в неудобно положение. Омразата й (на Тлаиб) към Израел е по-силна от любовта към баба й\", написа в Туитър Арие Дери. По-рано днес Израел обяви, че ще позволи на Тлаиб да посети баба си и други свои роднини на Западния бряг, след като първоначално забрани подобно посещение.", "date": "2019.08.16", "title": "Рашида Тлаиб: Няма да посетя Израел заради поставените от властите условия"}
{"url": "https://www.24chasa.bg/novini/article/7610129", "text": "Турчин намери чанта с два милиона турски лири (360 хиляди долара) и я върна на собственика й, превръщайки се в пример за цялата страна, предаде Анадолската агенция. Дурмуш Угур, общински работник от турския егейски окръг Маниса, намерил чантата върху пейка в местен парк, докато поливал растенията. Вместо да задържи голямата сума обаче, мъжът предал чантата на своите началници, за да открият собственика й, предава БТА. Четин Акън, кметът на град Тургутлу, където парите били намерени, похвали Угур на церемония в присъствието на собственика на парите, като каза, че благородната му постъпка може да послужи за пример на цяла Турция. Общинският работник получи златна монета от община Тургутлу. Пред репортери след церемонията той каза, че собственикът му е предложил подарък за жеста, но той отказал. \"Изпълних човешкия си дълг. Не мога да приема нещо, което не е мое\", заяви той. Угур е баща на две деца, едното от които страда от епилепсия, и изплаща кредити в размер на 90 хиляди турски лири (16 хиляди долара), отбелязва агенцията.", "date": "2019.08.16", "title": "Мъж намери чанта с 360 000 долара в Турция и я върна на собственика й"}
{"url": "https://www.24chasa.bg/novini/article/7610133", "text": "Отворени са офертите в обществената поръчка за строителен надзор при модернизацията на 54,3 км от път I-1 (E-79) Видин - Ботевград, в участъка от Видин до Ружинци, съобщиха от пресцентъра на АПИ. Индикативната стойност на поръчката е близо 6,9 млн. лв. без ДДС. Проектът ще се реализира със средства от републиканския бюджет. Тръжната процудура е в три обособени позиции. В обособена позиция №1 е отсечката от Видин до пътен възел „Макреш“ (от км 3+757 до км 33+400). Общата й дължина е 29,643 км. Индикативната стойност за изпълнение на строително-монтажните работи е 3 775 000 лв. без ДДС. За този участък са отворени 8 оферти. Те са на: „ДЗЗД ТРАФИК ТРАНС“ ЕООД, с участници: „ТРАФИК ХОЛДИНГ“ ЕООД и „ТРАНСКОНСУЛТ БГ“ ЕООД; ОБЕДИНЕНИЕ „УАИ-ТИ-АЙСИ ОП 1“, в което са: „ИПСИЛОН КОНСУЛСТ“ ЕООД, „ТЕСТ КОНСУЛТИНГ“ ООД, „ТРЕНКАДИС“ ЕООД И АЙСИ КОНСУЛЕНТЕН ЦИВИЛТЕХНИКЕР“ ООД, Австрия; ДЗЗД „ИДЕИ I“, с участници: „ИНТКОНС“ ЕООД, „ИНФРАМ“а.с. и „ЕКСПЕРТ ДИСИЖЪНС“ ООД; „ИНЖКОНСУЛТПРОЕКТ – СЖС ГРУП“ ДЗЗД, в което участват: „СЖС България“ ЕООД, „Инжконсултпроект“ ООД и „СЖС Чешка република“ с.р.о. ; ДЗЗД „БОНОНИЯ КОНСУЛТ 2020“, с участници : „РУТЕКС“ ООД и „ПРОЕС КОНСУЛТОРЕС“ АД; „ПЪТИНВЕСТ-ИНЖЕНЕРИНГ“ АД; Обединение „Делта Консултинг“, с участници: „Гарнетс БГ“ ООД, „Гарнетс Консултинг“ АД, „Евро Консултинг Интернешънъл“ ЕООД; ДЗЗД „ВИДИН КОНСУЛТ“, с участници: „ТЕК – КУАТРО“ АД, „СТРОЛ – 1000“ АД и „ПИ ЕС КОНСУЛТ“ ЕООД; Трасето в участъка от км 3+757 до км 8+870 ще преминава по съществуващия обходен път на Видин, който ще бъде реконструиран и разширен с две ленти за движение в посока, т. е. ще бъде осигурен пътен габарит Г20. След км 8+870 трасето ще бъде изградено изцяло по нов терен извън съществуващия път І-1 с габарит на автомагистрала Г28, включващ две ленти за движение в посока, аварийна лента, банкети и разделителна ивица. Към новия пътен габарит ще бъдат привързани двата съществуващи пътни възела – при пресичането на новия път с път ІІ-12 Видин - Брегово (пътен възел „Брегово“ и с път ІІ-14 Видин- Връшка чука (пътен възел „Новоселци“). За повишаване безопасността на движение и безконфликтното пресичане с републиканската мрежа в участъка от км 8+870 до км 33+400 ще бъдат изградени 3 пътни възела - п. в. „Видин“ при обходния път на града при 9-ти км, п. в. „Дунавци“ при пресичането с третокласния път Дунавци – Синаговци при 20-ти км, и п. в. „Кула“ за връзка с пътя Кула – Страцимирово – гара Страцимирово, при 30-ти км. В отсечката ще бъдат изградени 21 големи съоръжения - 2 моста над реките Делийска и Войнишка, 2 виадукта, 3 надлеза, 5 пътни подлези и 9 селскостопански надлези и подлези. При 15-ти километър от двете страни на пътя ще има площадка за отдих, която ще бъде с ток, вода и пречиствателно съоръжение. В обособена позиция №2 е участъкът от разклона за Макреш, при бъдещия пътен възел „Макреш“, до с. Бела, при пътен възел „Бела“ (от км 33+400 до км 47+000). Общата дължина на този участък е 13,6 км. Индикативната стойност е 1 737 886 лв. без ДДС. За този участък са отворени 6 оферти. Те са на: „ТРАФИК ХОЛДИНГ“ ЕООД; „РУТЕКС“ ООД; „ПЪТИНВЕСТ-ИНЖЕНЕРИНГ“ АД; ДЗЗД „КОНСУЛТАНТИ МАКРЕШ – БЕЛА“, с участници: „ТЕК – КУАТРО“ АД и „СТРОЛ – 1000“ АД; „Трансконсулт - БГ ООД ; ОБЕДИНЕНИЕ „МАКРЕШ – БЕЛА“, в което са: „ПЪТКОНСУЛТ 2000“ ЕООД и „ЕН АР КОНСУЛТ“ ЕООД. Тази отсечка от пътя е извън обхвата на съществуващия път I-1 и преминава по ново трасе, с габарит на автомагистрала Г28, включващ две ленти за движение в посока, аварийна лента, банкети и разделителна ивица, като в определени участъци с по-големи наклони е предвидено изграждането и на лента за бавно движещи се товарни автомобили. Между 33-ти и 37-ми км отсечката е западно от съществуващия път I-1 (Е79). При 36-ти км новият път ще пресича ж. п. линията Видин - София с надлез и ще минава над напоителен канал. От 37-ми до 42-ри км ще се спуска към град Димово и река Арчар, ще пресича път I-1 и при 40-ти км ще преминава над град Димово. От 42-ри до 47-ми км пътят ще продължава над град Димово и село Бела, ще е разположен успоредно на пътя Димово - Ружинци и при 46-ти км отново ще пресича път I-1 с пътен възел. В този участък ще бъдат изградени 2 пътни възела – п. в. „Макреш“ при 36-ти км, и п. в. „Бела“ на път I-1 в участъка Бела – Скомля, който е при 46-ти км. Ще бъдат построени редица съоръжения - 8 моста, 2 селскостопански подлеза, водостоци и т. н. В близост до пътен възел „Бела“ ще бъде разположен контролен център за управление на трафика. В обособена позиция №3 е отсечката от с. Бела до Ружинци (от км 47+000 до км 58+128). Общата й дължина е 11,128 км. Прогнозната стойност за изпълнение на строително-монтажните работи е 1 424 287 лв. без ДДС. За този участък са отворени 6 оферти. Те са на: ДЗЗД „ЕНАР – ТРАФИК“, с участници: „ТРАФИК ХОЛДИНГ“ ЕООД и „ЕН АР КОНСУЛТ“ ЕООД; ДЗЗД „НАДЗОР – РУЖИНЦИ 2020“, в което са: „ТРИ-ЕС“ ЕООД, „КАПИТАЛ УОТЪР СИСТЕМС“ ЕООД и „ДИВИ МАКЕДОНИЯ“; „ПЪТИНВЕСТ-ИНЖЕНЕРИНГ“ АД; „Трансконсулт - БГ ООД ; „БОНОНИЯКОНСУЛТ“ ДЗЗД, с участници: „Т7 консулт“ ЕООД, „ПЛОВДИВИНВЕСТ“ АД, „АЕ ДОЗОРИНГ“ s.r.o., „НАУЧНО ТЕХНИЧЕСКИ СЪЮЗ ПО СТРОИТЕЛСТВО - КОНСУЛТИНЖЕНЕРИНГ“ ЕООД и „ТОТЕМА-ПРОЕКТ“ ЕООД; „ПЪТКОНСУЛТ 2000“ ЕООД; Отсечката между с. Бела и Ружинци ще бъде изградена с габарит на автомагистрала Г28, включващ две ленти за движение в посока, аварийна лента, банкети и разделителна ивица, като в определени участъци с по-големи наклони е предвидено изграждането и на лента за бавно движещи се товарни автомобили. Такава ще има между 36-ти и 39-ти км в платното за Видин и между 39-ти и 44-ти км в посока Ботевград. Между 47-ми и 52-ри км пътят ще преминава успоредно на ж. п. линията, като е отдалечен от нея и не засяга съществуващия селскостопански път. След това при 49-ти км ще пресича река Скомля над язовира, ще преминава над две дерета и при 52-км трасето ще пресича ж. п. линията Видин - София. Между 52-ри и 58-ми км след преминаването на пътя за село Орешец, новият път ще се спуска към Ружинци. При 56-ти км отсечката ще преминава над път I-1 /E79/ Видин - Кула. В участъка ще бъдат изградени надлез над ж. п. линията Видин - София, мостове над реките Барата и Скомля, 3 селскостопански подлеза. При 50-ти км от двете страни на пътя ще има площадка за отдих с тоалетни, паркинги, осветление и пречиствателно съоръжение. Строителството на направлението Видин - Ботевград /167 км/ ще започне от едни от най-сложните отсечки Мездра - Ботевград /33 км/ и Видин - Ружинци /54,3 км/, което е повече от половината трасе на скоростния път. За да върви работата по-бързо строителството на пътя между Мездра и Ботевград е разделено на два участъка - лот 1 /19,3 км/ и лот 2 /13,4 км/. За лот 2 има избран изпълнител и предстои подписването на договора. Тръжната комисия по избора на изпълнител на лот 1 продължава работата си и предстои отварянето на ценовите предложения. На 13 август бяха отворени офертите в обществената поръчка за изпълнител на участъка Видин - Ружинци. Както и тръжната процедура за избор на изпълнители на 33 км от път I-1 между Мездра и Ботевград, така и за участъка от Видин до Ружинци ще се приложи нова схема на плащане, която предвижда цялата стойност на договора да се разплати на изпълнителя след приключване на строителните дейности.. Целта е бъдещите изпълнители на направлението Видин - Ботевград да работят максимално мобилизирано и да завършат обекта качествено и в кратък срок. Пътят Видин – Ботевград е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите „Хемус”, „Тракия” и „Струма”. С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик.", "date": "2019.08.16", "title": "Отвориха офертите за надзор при строежа на 54 км от пътя Видин - Ружинци"}
{"url": "https://www.24chasa.bg/novini/article/7610142", "text": "Косовското министерство на търговията и промишлеността наложи днес забрана за внос на картофи и мед от Северна Македония в отговор на забраната за внос на жива риба за зарибяване от Косово в Северна Македония, предаде агенция МИА. Министерството съобщи, че това е реципрочна мярка, която започва да се прилага от днес и ще остане в сила, докато властите в Северна Македония не преразгледат забраната си за внос на косовска жива риба, предава БТА. Косовският министър на търговията и промишлеността Ендрит Шаля каза, че е изпратил писмо до министъра на икономиката на Северна Македония Крешник Бектеши, в което предупредил, че ако властите в Скопие не отменят забраната за внос на косовска риба, Прищина ще забрани вноса на стоки от Северна Македония, но то е останало без отговор.", "date": "2019.08.16", "title": "Косово забрани вноса на картофи и мед от Северна Македония"}
{"url": "https://www.24chasa.bg/novini/article/7610141", "text": "Жена загина, а други 3-ма бяха ранени при   Сигналът за инцидента е подаден в 15,45 часа. Сблъсъкът е на около километър от мястото, където през април стана инцидентът с лидера на ДОСТ Лютви Местан, при който загина 6-месечно бебе. По първоначална информация катастрофата между 4-те автомобила е станала заради неправилно изпреварване в участък преди непрекъсната осева линия. Мерцедесът в който е била загиналата жена, е бил с десен волан. Нейната самоличност все още не е установена, защото огледът на местопроизшествието продължава. Тежко ранени са баща и син. Синът, който се казва Христо и е на 53 г., е с ампутирана от лакътя ръка и е изпратен в болница в Пловдив. Бащата, на 77 г., е на лечение в кърджалийската болница с травми на гръдния кош. При инцидента е пострадала и жена на 33 г. която се е возела в друго от катастрофиралите коли. Тя също е настанена в кърджалийската болница с травми на гръдния кош. Пътят към ГКПП \"Маказа\" е затворен на мястото на инцидента и движението се пренасочва през Джебел.", "date": "2019.08.16", "title": "Тежката катастрофа, при която загина жена - на километър от мястото на сблъсъка с Местан (Снимки)"}
{"url": "https://www.24chasa.bg/novini/article/7610167", "text": "Обвинена в измама за 16 милиона рубли (около 430 хиляди лева) гражданка на Руската федерация е екстрадирана от България, съобщи в петък официалният представител на руското вътрешно министерство Ирина Волк пред ТАСС, цитирана от  . „Днес лице, обвинено в извършване на престъпление по алинея 4 на член 159 от Наказателния кодекс на Руската федерация („Измама в големи размери“) е екстрадирано от България в Русия, придружено от служителите на Бюрото за национална сигурност на Интерпол на Министерството на вътрешните работи на Русия“, каза Волк. Според предварителното разследване обвиняемата Елена Морева в периода от април 2013 г. до септември 2014 г. чрез измама и нарушаване на доверието е взела пари от други хора в размер на 16 милиона рубли под предлог, че съдейства за сключване на договори за продажба и регистрация на собственост върху поземлен имот. След това тя е напуснала Руската федерация и обявена за международно издирване от Интерпол. „През май тази година обвинената беше задържана в България“, заяви представителят на Министерството на вътрешните работи.", "date": "2019.08.16", "title": "Екстрадираха рускиня от България, обвинена за измами за 16 милиона рубли"}
{"url": "https://www.24chasa.bg/novini/article/7610166", "text": "Предприятията с приходи от продажби над 16 млн. лв., стойност на активите по баланс над 8 млн. лв. и персонал от над 50 души (за които са налице поне 2 от трите критерия) и чиито продажби в брой са под 5% от приходите, ще могат да изберат да ползват и софтуер за управление на продажбите (СУПТО), който създава стандартизиран одиторски файл, съобщиха от пресцентъра на НАП. Компаниите, избрали новата възможност, трябва да приведат дейността си в съответствие с Наредба Н-18 до края на март 2020 г. е записано в проект за изменение на наредбата, публикуван за обществено обсъждане от Министерството на финансите. Тези предприятия ще трябва да изпращат в НАП стандартизирания си одиторски файл веднъж годишно. Мотивите за предложението са свързани с голямата сложност на ERP системите, с факта, че тези предприятия имат малък дял на продажби в брой и необходимостта от сложна и изискваща време доработка на системите. Ниският дял на плащанията в брой в комбинация със заложените икономически критерии обуславя и по-ниския данъчен риск за тези компании. Поради голямото разнообразие на софтуерите, използвани в онлайн търговията, възможност да приведат дейността си в съответствие с Наредба Н-18 до края на март 2020 г. ще получат и електронните магазини, които не използват друг софтуер за управление на продажбите, освен софтуера на електронния магазин. Предлага се промяна и в срока за търговците, регистрирани или нерегистрирани по ДДС, които използват софтуер за управление на продажбите (СУПТО), които да приведат в съответствие дейността си до 31 януари 2020 г..", "date": "2019.08.16", "title": "Големите предприятия с ERP системи получават алтернатива от НАП"}
{"url": "https://www.24chasa.bg/novini/article/7610206", "text": "Тайно пътуващ човек беше намерен скрит в товарното отделение на самолет, пристигнал от Хавана в Маями, предаде Асошиейтед прес, като се позова на властите. Видеозапис в Туитър показа членове на екипажа, наобиколили легнал на земята мъж, след като самолетът на авиокомпания \"Суифт еър\" кацнал в Маями, предава БТА. Очевидци заявиха, че чули звуци, сякаш от куче, в товарното отделение, след което мъж помолил за вода. Летищен говорител каза, че мъжът бил задържан от американските митнически и гранични власти.", "date": "2019.08.16", "title": "Откриха мъж, пътувал в багажното на самолет от Куба до САЩ"}
{"url": "https://www.24chasa.bg/novini/article/7610219", "text": "Шведската природозащитничка Грета Тунберг показа днес своята емблематична, ръчно изписана табела, обявяваща училищна стачка, докато пътуваше със състезателна яхта към Ню Йорк, предаде ДПА, цитирана от БТА. Тунберг публикува в социалните медии снимка, показваща я на яхтата с табела в ръце, а зад нея се вижда голяма вълна. Снимката е придружена с текст \"Училищна стачка, седмица 52\". Тунберг започна своята стачка пред шведския парламент на 20 август 2018 г. Нейните действия вдъхновиха други млади хора в Европа и на други места да настояват за мерки във връзка с климатичните промени под лозунга \"Петъци за бъдещето\". 16-годишната природозащитничка отказва да лети, изтъквайки като основание въглеродните емисии, отделяни от авиацията, и пътува със състезателната яхта \"Малиция\", управлявана от германския моряк Борис Херман и Пиер Казираги от Монако. С нея пътуват също баща й Сванте Тунберг и филмовият режисьор Нейтън Гросман. \"Всичко е наред на лодката, хубава атмосфера и без морска болест\", заяви Казираги в Туитър. Яхтата отплава тази седмица от Плимът в Англия. Очаква се пътуването да продължи две седмици. В САЩ Тунберг планира да участва в среща на върха на ООН за климата на 23 септември в Ню Йорк и в протести за климата, предвидени за 20 и 27 септември. Тя също ще посети Канада и Мексико, след което ще присъства на годишната конференция на ООН за климатичните промени в Чили през декември.", "date": "2019.08.16", "title": "Природозащитничката Грета Тунберг\n\"стачкува\" за климата, пътувайки с яхта към САЩ"}
{"url": "https://www.24chasa.bg/novini/article/7610191", "text": "На 31 май 2014 г. е първото регистрирано сексуално престъпление, извършено от  . Тогава той е на 16 г., а жертвата му е на 14. Момичето страдало от лека умствена изостаналост, но това не спряло Мартин. Двамата се познавали от селото и дори били далечни роднини. Завел я в изоставена постройка до селото и поискал да правят секс. “Не мога, не искам да правим такива глупости”, казало детето, но Мартин започнал да събува панталоните . 2-3 минути опипвал гърдите и дупето й, разказва по-късно жертвата. Заповядал да се обърне с гръб към него. Момичето плачело и го молело да я пусне. Трифонов продължил да блудства с ръце, но не успял да я изнасили, защото не получил ерекция. След гаврата момичето се оплакало на родителите си и те подали сигнал в полицията. 2 дни по-късно съдебният лекар д-р Чаушев установил зачервявания и болки по половите органи на жертвата. Мартин е задържан и признава всичко, но твърди, че не е използвал сила. Пострадалата обаче е категорична, че я е дърпал с ръце. Същото казва и дядото на Мартин, който е разпитан. Според него внукът му разказал, че искал от някакво момиче да му стане гадже, но тя се дърпала. През 2015 г. Мартин Трифонов е осъден на 9 месеца условно с изпитателен срок от 2 г. Остава на свобода, но по-късно влиза в затвора заради серия от дребни кражби от съселяните си.", "date": "2019.08.16", "title": "Мартин, който уби малката Кристин в Сотиря, страдал от липса на ерекция преди 5 г."}
{"url": "https://www.24chasa.bg/novini/article/7610223", "text": "При катастрофа с лек автомобил днес е загинал 29-годишен мотоциклетист от Червен бряг, съобщиха от полицията в Плевен. Инцидентът е станал днес около 12.00 часа в Червен бряг. На кръстовището от улиците \"Търговска\" и \"Цар Калоян\", водач на мотоциклет се е блъснал в лек автомобил, управляван от 49-годишен от село Ракита. При катастрофата мотоциклетистът - 29-годишен от Червен бряг, е получил черепно-мозъчна травма. Транспортиран е в болница в Плевен с опасност за живота. Около 15.00 часа е починал. При огледа е установено, че пострадалият е бил без поставена предпазна каска на главата си към момента на събитието. Шофьорът на лекия автомобил е изпробван за употреба на алкохол - резултатът е отрицателен. Уведомен е дежурен прокурор в Плевен. По случая е образувано досъдебно производство.", "date": "2019.08.16", "title": "Млад мотоциклетист загина при катастрофа в Червен бряг"}
{"url": "https://www.24chasa.bg/novini/article/7610228", "text": "Търговец, който не върне ресто от 1 цент, рискува да бъде наказан с глоба от 300 до 2000 евро, предвижда законопроект за защита на потребителя, приет от черногорското правителство, съобщи информационният портал КДМ, цитиран от БТА. Въпреки че в агенцията за контрол на търговската мрежа са постъпвали оплаквания от потребители, че не им се връща ресто заради липса на дребни монети в магазините, досега не е имало законово основание за санкциониране на търговците. Агенцията посочва, че оплаквания са постъпвали само от местни потребители. Когато търговецът установи, че клиентът е чужденец, обикновено връща рестото до цент.", "date": "2019.08.16", "title": "В Черна гора ще глобяват до 2000 евро търговци, които не връщат ресто от 1 цент"}
{"url": "https://www.24chasa.bg/novini/article/7610242", "text": "Турското посолство в Скопие осъди днес антитурски пост във Фейсбук на посланика на Косово в Северна Македония, предаде Анадолската агенция. В писмена декларация посолството заяви, че строго осъжда \"безпочвените твърдения\" и \"враждебния език\" на Герг Дедай, насочени срещу президента Реджеп Тайип Ердоган, предаде БТА. \"Тази публикация показва колко правилно беше нашето решение да не се срещаме с посланика на Косово Дедай, който отново направи изявления срещу нашата страна и който не познава отговорностите на своята титла\", се заявява в изявлението. \"Не на политическите паметници на Турция на Ердоган!\", написа Дедай във Фейсбук. Посланикът имаше предвид монумент в т.нар. Парк на демокрацията - 15 юли в албанската столица Тирана, построен от Турската агенция за сътрудничество и координация (ТИКА) в сътрудничество с общината в Тирана в памет на жертвите на преврата в Турция от 2016 г.", "date": "2019.08.16", "title": "Турция към посланика на Косово в Скопие: Строго осъждаме враждебния език"}
{"url": "https://www.24chasa.bg/novini/article/7610244", "text": "Потушен е пожарът, пламнал днес следобед в сградата на бившия ГУМ във Велико Търново. Огънят е тръгнал от помещение със солариум до фитнес центъра. Вероятната причина е техническа неизправност. Около 8 кв.м. е засегната площ. Ранени и пострадали хора няма. Кметът Даниел Панов благодари на пожарникарите за бързата реакция и високия професионализъм. Екип от огнеборци ще дежури на място и през нощта.", "date": "2019.08.16", "title": "Потушиха пожара, избухнал в търговски\nцентър във Велико Търново"}
{"url": "https://www.24chasa.bg/novini/article/7610268", "text": "Българи в Испания с петиция срещу назначаването на бившия шеф на антикорупционната комисия Пламен Георгиев за генерален консул на България във Валенсия. До момента над 2 000 души са се подписали, предава  . Българите във Валенсия са готови и на протест пред сградата на консулството. Днес Пламен Георгиев не си вдигаше телефона, а от Външното ни министерство не коментираха. Създателят на петицията Пеци Петров дори не знаел кой е Пламен Георгиев - преди да чуе, че той ще бъде новият консул във Валенсия. Затова написал името му в Интернет. Излезли статии - дори в испански медии. Отзивите го притеснили. Тук се представя в испанската преса много, много негативно - ами тогава този човек не е за тук, казва Петров. Затова в адресираната до премиера и външния министър петиция се пита: Провеждан ли е публичен конкурс за длъжността на Георгиев и за какво ще послужи юридическото му образование? В третия по население град в Испания - Валенсия, се счита, че живеят над 30 000 българи.", "date": "2019.08.16", "title": "Българи в Испания с петиция срещу назначението на Пламен Георгиев във Валенсия"}
{"url": "https://www.24chasa.bg/novini/article/7609871", "text": "Капитанът на иранския танкер, замесен в дипломатическа конфронтация, не иска повече да управлява кораба, нуждаещ се от ремонт, който може да не му позволи веднага да напусне Гибралтар. Това заяви днес негов адвокат, цитиран от Асошиейтед прес и БТА. Танкерът \"Грейс 1\" със своя товар от 2,1 милиона тона ирански суров петрол все още е във водите край британската отвъдморска територия, ден след като властите отмениха заповедта за задържането му заради нарушаване на санкции на Европейския съюз. САЩ се опитаха да спрат освобождаването, но властите в Гибралтар казаха, че са взели решението, след като Иран е обещал да не доставя горивото на подложена на санкции рафинерия в Сирия. Адвокатът на тримата членове на екипажа, освободени вчера, заяви, че индийският гражданин, управлявал танкера, е поискал иранският му работодател да го замени.", "date": "2019.08.16", "title": "Капитанът на танкера, освободен в Гибралтар, вече не иска да управлява кораба"}
{"url": "https://www.24chasa.bg/novini/article/7609892", "text": "В сезона с повишена опасност от възникване на пожари Военновъздушните разполагат с един вертолет МИ -17, който е в експлоатация и може да бъде изпратен за гасене от въздуха, съобщиха от Министерство на отбраната, цитирани от  . От началото на септември още един вертолет МИ-17 ще бъде в експлоатация за подобни задачи. За пожарогасене се подготвят и два вертолета „Кугър”. В дейности по гасене на пожари те ще могат да се използват още от следващата година. Миналото лято точно в сезона на пожарите България остана без хеликоптер за овладяване на огъня. Вертолетът Ми-17 на Военновъздушните сили, който се ползваше за гасене от въздуха се разби през лятото на 2018 при учение край Пловдив, като при инцидента загинаха и двама военнослужещи. От авиобазата в Крумово тогава предупредиха, че при критични cитуaции щe ce нaлoжи дa рaзчитaмe нa cпacитeлни eкипи oт Гърция и Република Северна Мaкeдoния. Година по-късно Военновъздушните сили имат готовност да участват в съвместни дейности за пожарогасене от въздуха с 1 един вертолет Ми-17, увериха от Министерство на отбраната. Хеликоптерът е в летателна експлоатация от края на май 2019. Предстои в началото на септември, след завършване на заводските наземни и летателни изпитания, да бъде приет в авиобаза „Крумово“ втори вертолет Ми-17, който да бъде в готовност за участие в съвместни операции по оказване помощ на населението при възникване на събития от извънреден характер. За пожарогасене от въздуха се подготвят и екипажи, летящи на вертолет „Кугар“. Планирано е към края на септември и началото на октомври тази година ВВС да разполагат допълнително с до два вертолета AS 532AL „Кугар“ и подготвени екипажи за участие в съвместени дейности за пожарогасене от въздуха.", "date": "2019.08.16", "title": "Подготвяме вертолети \"Кугър\" за огнени бедствия"}
{"url": "https://www.24chasa.bg/novini/article/7608817", "text": "Според доклад на Държавното статистическо управление, степента на обхванатите от образователната система деца в Китай е над средното ниво за света, информира  При основаването на Китайската народна република (КНР) през 1949 г. над 80% от населението ѝ бе неграмотно, докато в 2018 г. 94,2% от децата са били включени в 9-годишното задължително образование. Студентите във висшите учебни заведения са били 28,31 милиона, а средната продължителност на образованието на китайците над 15 години е 9,6 години. Всички тези успехи са резултат от непрекъснатото развитие и популяризиране на науката, технологиите и образованието през 70-те години от основаването на КНР. В началото на 50-те години на миналия век образователното ниво на китайците бе много ниско, над 80% от тях бяха неграмотни и едва 20% от децата са посещавали училища. Впоследствие правителството полага огромни усилия за популяризация на основното образование, особено след началото на политиката за реформи и отваряне, и това доведе до осезаемо повишаване на образователното ниво на народа. До 2018 г. в страната са регистрирани около 519 хиляди учебни заведения, в които се обучават 276 милиона ученици и студенти. Директорът на отдел „Развитие и планиране\" към Министерството на образованието Лиу Чан'я казва, че в момента непрекъснато се повишава обхвата на образованието и хората имат повече възможности за обучение в различни форми. „Бързо се развива предучилищното образование и се запазва високото ниво на задължителното. Подобряват се образователните условия и се регулира структурата на висшето образование\", добавя той. Същевременно, за да намали различията в образователното ниво между градовете и селата от една страна, и между отделните региони на Китай от друга, правителството полага усилия за цялостно подобряване на условията, свързани с образованието в бедните райони, като целта е до края на 2019 г. да бъдат удовлетворени базовите им нужди в тази сфера. Инспекторът към министерството Ху Йенпин казва, че в момента най-главните цели са реализирани: „В рамките на цялата страна близо 310 хиляди училища или 99,6% от тези в системата на задължителното образование разполагат с базови условия за нормален учебен процес\". Китай полага усилия за развитието и висшето образование. Данните на статистиката показват, че в момента в страната има 1245 университета, приемът в които достига 48,1%. Заместник-началникът на отдел „Висше образование\" към министерството Фан Хайлин казва, че са публикували „Националният стандарт за качеството на образованието за бакалавърски специалности във висшите учебни заведения\" и полагат големи усилия за подобряване структурата на специалностите, като се увеличават новите в областта на инженерните и селскостопанските науки, медицината и хуманитаристиката. „Разполагаме с най-мащабната система на висше образование в света, което в момента преминава от етапа на универсално развитие към популяризиране\", добавя Фан Хайлин. Зад постигналите резултати стоят огромни инвестиции. От началото на политиката за реформи и отваряне, капиталовложенията в образованието са били 36,26 трилиона юана със среден годишен ръст от 17,1%. През 2018 г. бюджетът за образование бе 4,6 трилиона юана, което представлява увеличение от 8,4% спрямо по-миналата година. Целта на страната е да се създаде добро образование, което да е полезно и задоволява нуждите на хората, като и да се насърчи справедливия достъп до образование, да се повиши качеството му, да се регулира и подобри неговата структура и да се реализира скокообразно развитие на обучението в различни нива и форми.", "date": "2019.08.16", "title": "Китайското образование е над средното ниво за света"}
{"url": "https://www.24chasa.bg/novini/article/7609440", "text": "48-годишна жена от град Каварна е станала жертва на телефонни измамници – съобщават от Областната дирекция на МВР-Добрич. Около 9 ч. на 16 август тя е получила обаждане на домашния си телефон от непознат мъж, представящ се за служител на МВР. Мнимият полицай поискал наличната й сума пари с цел съхранение. Малко по-късно в градския парк на Каварна жената предава на непознат мъж 6800 лева. Около 16.30 ч. тя подава сигнал в полицията за измамата. По случая е образувано досъдебно производство.", "date": "2019.08.16", "title": "Жена олекна с 6 800 лв. при телефонна измама"}
{"url": "https://www.24chasa.bg/novini/article/7609435", "text": "Шофьор, управлявал автомобил под влиянието на 5 наркотика, е задържан в Добрич. На 16 август около 18 часа е спрян за проверка „Фолксваген\" с добричка регистрация, управляван от 31-годишен мъж. При последвалата проверка на водача за употреба на наркотични и упойващи вещества, тестът отчита положителен резултат за употребата на метаамфетамин, амфетамин, опиати, кокаин и метадон. Задържан е за 24 часа. По случая е образувано бързо полицейско производство, съобщават от Областната дирекция на МВР - Добрич.", "date": "2019.08.16", "title": "Задържаха шофьор в Добрич, надрусан с 5 вида наркотици"}
{"url": "https://www.24chasa.bg/novini/article/7609401", "text": "Окръжната прокуратура във Велико Търново внесе в съда обвинителен акт срещу шофьор, нарушил правилата за движение и причинил смърт на пешеходец, съобщиха от държавното обвинение. Обвинението срещу М. А. е за това, че на 15.06.2018 г. в гр. Лясковец, при управление на лек автомобил „Ауди\"А6, нарушил правилата за движение по пътищата, като не контролирал непрекъснато лекия автомобил, не бил внимателен и предпазлив, и не пропуснал преминаващия по пешеходната пътека пешеходец С. Г., като намали или спре, и по непредпазливост причинил смъртта на 75-годишния мъж. Във фаталния ден обвиняемият шофирал личния си автомобил в Лясковец. Около 07.30 ч. се движел по главната улица и стигнал до пешеходната пътека на улица „Трети март“. Междувременно по пешеходната пътека пресичал възрастния пешеходец. В момента, в който С. Г. преминавал по пешеходната пътека, последвал удар между него и лекия автомобил. При сблъсъка тялото на пострадалия се качило на предния капак на автомобила, след което се завъртяло и изпаднало от автомобила върху платното за движение. Шофьорът спрял, отишъл до пострадалия, който бил в съзнание, и подал сигнал за ПТП на тел. 112. Дошлата на място линейка откарала ранения в болницата във Велико Търново, където няколко часа по-късно той починал. Предстои насрочване на делото за разглеждане от съда.", "date": "2019.08.16", "title": "Изправят на съд шофьор, убил пешеходец на \"зебра\" в Лясковец"}
{"url": "https://www.24chasa.bg/novini/article/7609546", "text": "На 19 август, понеделник, на церемония от 14.00 часа в Гербова зала на „Дондуков“ 2 държавният глава Румен Радев ще удостои военнослужещи с висше офицерско звание. Това съобщиха от прессекретариата на президентството. Със свой указ президентът и върховен главнокомандващ на въоръжените сили назначава полковник Стоян Шопов на длъжността „Командир на 2-ра механизирана бригада“. Държавният глава ще го удостои с висше офицерско звание „бригаден генерал“. Румен Радев назначава полковник Станимир Христов на длъжността „Директор на дирекция Операции и подготовка“, като го удостоява с висше офицерско звание „бригаден генерал“.", "date": "2019.08.16", "title": "Радев ще удостои военни с висше офицерско звание"}
{"url": "https://www.24chasa.bg/novini/article/7609486", "text": "Изразът \"Желязна завеса\" символизира разделението, първо идеологическо, после и физическо, установено в Европа веднага след Втората световна война - между зоната на съветско влияние в източната част и страните от Запада. Бариерата пада през 1989 г. заедно с Берлинската стена. Тя става популярна след изказване на британеца Уинстън Чърчил: \"От Шчечин на Балтийско море до Триест в Адриатика желязна завеса се спусна над континента\", заявява той на 5 март 1946 г. в реч, произнесена в САЩ. Изразът се приписва на руския писател Василий Розанов, който го използва през 1918 г. във връзка с болшевишката революция в книгата си \"Апокалипсисът на нашето време\": \"С дрънчене, скърцане, скрибуцане една желязна завеса се спуска над Руската история\". Тази граница между комунистическа Европа и Запада, замислена от съветските ръководители като преграда пред западната идеология, постепенно се материализира - целта е да възпрепятства бягствата на Запад. Издигната след 1949 г. от Унгария, последвана от останалите страни от комунистическия блок, тя се простира на хиляди километри, съставена от бодлива тел, ровове, бетонни конструкции, електрически аларми, устройства за автоматична стрелба и минни полета. Комунистическите управници на Източна Германия установяват през 1952 г. десетметрова забранена зона по дължината на границата с Федерална република Германия (ФРГ) - със заграждения от бодлива тел и наблюдателни постове. В системата обаче има слабо звено и това е Берлин, разделен на две части - едната под съветски контрол, другата западна, между които хората се движат без особени проблеми. От 1952 до 1961 г. близо три милиона успяват да намерят убежище във ФРГ, минавайки през Западен Берлин, и човешките ресурси на Германската демократична република (ГДР) започват да се изчерпват. Със съгласието на Москва източногерманският режим изгражда през 1961 г. Берлинската стена, представена като \"редут срещу фашизма\". Стената - с ивица \"ничия земя\" покрай нея откъм изток, е дълга 155 км (43-километрова отсечка разцепва Берлин надве от север на юг, а 112 км отделят анклава Западен Берлин от територията на ФРГ). Построена е главно от армиран бетон, на места - от метални решетки. Престоят на източноевропейските граждани в Западна Европа беше разрешаван само при строги условия. Желаещите да емигрират поемаха всички рискове. Близо 600-700 души загиват при опит за бягство от режима в Източна Германия, посочват историците. Само Берлинската стена става причина за най-малко 136 смъртни случая. Около 5 хил. души обаче я преодоляват, понякога твърде изобретателно. Едно семейство например успява да се спусне от покрива на сграда по въже, което придържат отдолу негови близки оттатък стената. Други бягат, като преплуват р. Шпрее, пресичаща Берлин, измъкват се през тунели или скрити в превозни средства. През май 1989 г. Унгария решава да отвори границата си с Австрия, което става първи пробив в Желязната завеса. На 19 август над 600 източногерманци, дошли на почивка в Унгария, се възползват от отварянето на един КПП на австрийската граница във връзка с провеждан общоевропейски пикник, за да избягат на Запад - първото подобно масово бягство от 1961 г. Комунистическите режими в Източна Европа падат един след друг, без да се намеси Съветският съюз, управляван тогава от Михаил Горбачов. Безпрецедентни демонстрации разтърсват ГДР. На 9 ноември високопоставен ръководител на ГДР е хванат натясно с въпрос кога ще влязат в сила нови правила, предвиждащи свободно движение за източно германските граждани. \"Доколкото зная, веднага\", измърморва той пред журналистите. Отговор, който отприщва вълна от хиляди жители на Източен Берлин към контролните пунктове - охраната, объркана, най-накрая вдига бариерите. Обзети от еуфория, берлинчани празнуват цяла нощ, възседнали стената, после грабват кирки и започват да я рушат. През следващите две години се разпада и Съветският съюз. (БТА)", "date": "2019.08.16", "title": "Пет неща, които трябва да знаем за Желязната завеса"}
{"url": "https://www.24chasa.bg/novini/article/7608257", "text": "Михаил Паскалев грабна бронзовия медал от Международната олимпиада по химия, изкара пълно 6 на матурата по биология и вече е приет да учи фармация в Мюнхен. Олимпиадата се провежда в два кръга - практичен и теоретичен, за които имат по 5 часа, за да ги решат. “Не беше лесно. Практиката не беше много трудна, за разлика от теорията, защото имахме 64 страници задачи, а времето не ми стигна. Имаше задачи, които можех да реша”, разказва Михаил. За него най-интересни са задачите по органична химия. Примерно синтезът на хексол и преходите, през които се минава, за да стигнеш до различни продукти, както и тези по квантова химия. 18-годишното момче печели бронзовия си медал на първото си международно състезание. “Притесненията приключват със старта, поемаш си дъх, фокусираш се и започваш да решаваш задачите. Просто не мислиш за друго”, разказва Михаил, който тази година завърши НПМГ. След като две поредни години не му стига съвсем малко, за да влезе при топхимиците, които се явяват на международните олимпиади, през тази успява. Допълнителен стимул за успеха е и Париж. “От малък мечтаех да отида там. Олимпиадата е два дена, но целият престой е 10 дни. Успяхме да разгледаме много неща - Айфеловата кула, Лувъра, Версай, и имахме много свободно време”, разказва Михаил. Впечатлява го най-много Айфеловата кула, въпреки че “много хора казват, че това е само купчина желязо”. Интересът към химията се ражда у него в 7-и клас. Но страстта му се разпалва, след като влиза в НПМГ. Роля изиграва и учителката му по химия Людмила Кирилова, която насърчава децата да се запишат и да участват в националните олимпиади. Тя ги води и на “Вечер на химията” във Факултета по химия и фармация на Софийския университет. “Когато си малък и видиш какви неща можеш да направиш с химия, че тя не е само теория, а много красива, започваш да искаш да се занимаваш с нея”, спомня си Михаил. Като всяко дете обаче при които има огън и гърмежи. “И сега харесвам гърмежите, но и теорията, органичната химия, как от един продукт можеш да получиш друг”, усмихва се момчето. Зад успехите му е желанието да се самоусъвършенства. Според него трябва да обичаш химията. “Не става със зубрене на теория и формули”, категоричен е той. Голямата му цел е да открива лекарства за редки и заразни болести. “Има много лекарства, които вече са измислени, такива, които са лоши за бизнеса - като тези за рак, но това е моята мечта да участвам в процеса по създаването им”, разказва за амбициите си Михаил. Не иска да е аптекар, макар да е престижна професия. “Тя също не е лесна, защото не е като да дадеш аналгин на човек, когото го боли глава. Аптекарите често сами приготвят лекарствата”, разказва за бъдещето Мишо. И вече е направил първата крачка - само преди дни разбра, че е приет да учи “Фармация” в Университета в Мюнхен. Избира го след много проучвания, но водещ мотив е любовта му към Германия. Той е бил 6 пъти там и го впечатляват животът и условията в държавата. Михаил успява да изкара пълно 6 на матурата по биология. “Тя е лесна, ако си прочетеш двата учебника, все пак подготовката в нашето училище е на доста добро ниво. Е, аз прочетох само учебните тетрадки”, усмихва се момчето. По-трудна му е матурата по български език и литература, но успява да постигне 5,50. “Когато направиш 3-4 есета, започваш да разбираш как трябва да ги напишеш”, смята бъдещият фармацевт. Преди матурите и олимпиадите Първо започва да използва социалните мрежи общо по 20 минути на ден. А после дори прави екрана си черно-бял, защото цветовете привличат вниманието на човек и задържат интереса му. Мисля, че това ми помогна, смее се Михаил. Като всеки тийнейджър играе видеоигри, но преди състезанията сяда пред компютъра само за да чете. Обича всякакви видове спорт. дълго време се занимава с фехтовка, но отделя време за бягане, плуване, тенис на маса, скачане на въже. Сред хобитата му е и да кара колело. Не забравя да отделя време и за приятели и забавления.", "date": "2019.08.16", "title": "Михаил иска да открива лекарства за редки болести"}
{"url": "https://www.24chasa.bg/novini/article/7609579", "text": "Изпълнителният директор на \"Катай пасифик\" (Cathay Pacific) Рупърт Хог подаде днес оставка във връзка с участието на служители на авиокомпанията в антиправителствените протести в Хонконг, предаде ДПА, като се позова на китайски медии. През миналата седмица двама пилоти и други двама служители на компанията бяха уволнени заради своята подкрепа за демонстрантите, блокирали хонконгското международно летище. Преди това китайската администрация за гражданска авиация критикува \"Катай пасифик\" и на някои нейни служители бе забранено да летят до континентален Китай. В понеделник акциите на \"Катай пасифик\" се сринаха до най-ниско ниво от 10 години насам, предава БТА. Оставката на Хог и на търговския директор на \"Катай пасифик\" Пол Лу е поредният знак, че хонконгските компании са под натиск да проявят лоялност към Пекин. \"Jardine Matheson\" \"Swire Pacific\" - двата най-стари бизнес конгломерата в Хонконг - направиха изявления, в които заклеймиха \"насилието\" на демонстрантите и подкрепиха усилията на полицията и местната власт да въведат ред. Протестите в Хонконг започнаха заради законопроект, който предвиждаше хонконгски граждани да бъдат екстрадирани в континентален Китай, за да бъдат съдени. Хонконг е полуавтономна територия в Китай. Според договора за придобиване на независимост от Великобритания територията разполага с частична независимост до 2047 г. по правилото \"една страна, две системи\".", "date": "2019.08.16", "title": "Шефът на хонконгската авиокомпания \"Катай пасифик\" Рупърт Хог подаде оставка"}
{"url": "https://www.24chasa.bg/novini/article/7609600", "text": "Задържаният предполагаем убиец Мартин Трифонов се криел в изоставена постройка във вилната зона край село Сотиря. Той е тръгнал да бяга и така е попаднал „в ръцете” на полицията, съобщи . Подстъпът към вилната зона край селото продължава да бъде блокиран. Към там са били изпратени няколко буса с жандармерия и „Гранична полиция” със следови кучета. От Министерството на правосъдието потвърдиха, че от март 2017 до април 2018 година Трифонов е излежавал присъди за блудство в бургаския затвор.", "date": "2019.08.16", "title": "Задържаният предполагаем убиец от Сотиря се криел в изоставена постройка, искал да избяга"}
{"url": "https://www.24chasa.bg/novini/article/7609629", "text": "Председателят на агенция „Пътна инфраструктура“ Георги Терзийски прие символичния ключ на Електронната система за събиране на пътни такси на база изминато разстояние – тол, от изпълнителя на проекта за проектиране, изграждане и въвеждане на системата „Капш Трафик Солюшънс“ ДЗЗД. От днес АПИ чрез Националното тол управление ще оперира електронната система и в частта за тол таксуването, а не само за електронните винетки, както беше до момента. В сградата на НТУ Георги Терзийски и изпълнителният директор на „Капш Трафик Солюшънс“ ДЗЗД Михаел Вебер размениха приемо-предавателните протоколи, с което държавата приема тол системата, в това число 100 новоизградени и 100 преоборудвани стационарни контролни точки. За останалите 95 съществуващи контролни точки, на които са монтирани трафик камерите на АПИ, предстои преоборудване с лазерни скенери и камери. Срокът по договора с изпълнителя е до февруари 2020 г. От следващата седмица – 20 август, ще започнат работа 4 демонстрационни центъра на НТУ, в които превозвачи и всички заинтересовани от тол системата ще могат да тестват издаването на маршрутни карти - т. нар. ръчно тол деклариране, съобщи пред медии проф. Олег Асенов, член на Управителния съвет на АПИ с ресор въвеждане на тол системата. Демонстрационните центрове ще бъдат в София, Пловдив, Варна и Русе и ще са отворени всеки работен ден от 14 до 18 часа. В тях ще може да се тества купуването на маршрутна карта от четирите канала, по които АПИ ще ги продава – терминал за самообслужване, сайта www.bgtoll.bg, мобилното приложение и от гише. С тези тестове започва техническата експлоатация на тол системата като в нея поетапно ще бъдат включвани отделни компоненти. След като тя приключи успешно, до няколко месеца, но не по-късно от 1 март 2020 г., ще започне и търговската й експлоатация, при която тежкотоварните автомобили ще преминат от винетки към тол такси. В момента електронната система работи в три среди – тестова, среда за разработка и среда за търговско опериране, обясни проф. Асенов. От днес системата преминава от тестови режим в среда за разработване, с тестови обхват от около 6 000 км пътища и тестови тарифи, обсъждани на последното заседание на Обществения съвет към министъра на регионалното развитие и благоустройството. Целта е да могат да се осъществят изпитванията на системата заедно с превозвачите. Председателят на Сдружението на автобусните превозвачи Васил Пиронков потвърди готовността на транспортния бранш да участва в тестовете на тол системата. Това е тест, който ще ни даде яснота за три неща – с колко ще се оскъпи транспортната услуга, дали това ще повлияе на цената на превозваните стоки и съответно какви приходи ще постъпят в държавата, за да има финансиране за пътната инфраструктура, посочи той. След старта на търговската експлоатация на тол системата при купуването на маршрутна карта ползвателят на републиканската пътна мрежа ще трябва да зададе първоначална и крайна точка на своя маршрут. Системата ще му предложи кратък или по-дълъг път. След като посочи избор, ще трябва да зададе и междинни точки, през които ще мине – най-малко две и най-много четири междинни точки, или общо най-много 6 точки. Системата автоматично ще изчисли дължимата сума и ще попита клиента за потвърждение на въведените параметри – на маршрута и на превозното средство (категория, емисионен клас, брой оси). Маршрутните карти ще са с валидност 24 часа и регистрираните потребители ще могат да си ги купят до 7 дни предварително, а нерегистрираните потребители – до 24 часа преди началото валидността й. Освен купуването на маршрутна карта на пресконференцията беше демонстрирана и работата на стационарните контролни точки. Т.нар. портални рамки са оборудвани с 3D лазерни скенери, с различни видове камери за всяка от лентите за движение, както и с камера за обзор. Когато пътно превозно средство приближава портална рамка се включва лазерният скенер, който задейства цялата рамка, камери и т.н. Правят се две снимки – една на предната регистрационна табела и една от камерата за обзор, след отминаването на превозното средство се прави снимка на задната регистрационна табела. Следва автоматична проверка от системата на двете снимки за съвпадение на регистрационните табели. При 100% съвпадение информацията се изпраща към центъра за данни в НТУ, но само ако превозното средство е нарушител, а информацията за изрядните ползватели на пътя автоматично се изтрива, за да не се натоварва системата излишно. При по-малко от 95% съвпадение, информацията от стационарните контролни точки се насочва към центъра за верификация на нарушенията в НТУ и се проверява отново. Може да се изиска от системата допълнителна снимка от камерите за обзор, която отново се потвърждава от супервайзър. Едва тогава нарушението се обработва и се подава към инспекторите на НТУ на пътя.", "date": "2019.08.16", "title": "АПИ прие символичния ключ на електронната система за събиране на пътни такси (Снимки)"}
{"url": "https://www.24chasa.bg/novini/article/7609675", "text": "Второто най-високо виенско колело в Европа след Лондонското око, най-популярната туристическа атракция в Обединеното кралство, бе отворено за посетители в турския средиземноморски окръг Анталия, пише \"Дейли сабах\". Виенското колело, което носи името \"Сърцето на Анталия\", е с височина 90 метра. То е разположено в увеселителен парк в град Коняалтъ и открива впечатляваща гледка към центъра и залива на Анталия. Въртележката е с тегло 400 тона. Произведено е в Китай и е доставяно в Анталия в продължение на два месеца с кораби. Сглобяването му е отнело осем месеца. Осветителната му система на стойност 450 хиляди долара позволява излъчването на триизмерни светлинни ефекти. Виенското колело разполага с четири ВИП-кабини и 42 обикновени, а една обиколка отнема 18 минути. Билетите струват 30 турски лири (5,40 долара) на човек за обикновените и 200 турски лири ВИП-кабините.", "date": "2019.08.16", "title": "Анталия получи от Китай второто най-високо виенско колело в Европа"}
{"url": "https://www.24chasa.bg/novini/article/7609676", "text": "Днес Съветът на акционерите на авиокомпания „Cathay Pacific Airways Limited\" свика съвещание, на което бяха приети оставките на главния изпълнителния директор на компанията Рупърт Хог и търговския директор Пол Лу. Постовете им ще бъдат заети съответно от Аугустус Тан и Роналд Лам, информира  Неотдавна Китайската централна телевизия коментира, че по време на демонстрациите в Хонконг, споменатата авиокомпания, чието име на китайски е „Гуотай\" (държава на мир и спокойствие), насърчава своите служители да участват в актовете на насилие, разпространяват своите политически възгледи по време на полетите и изтичат лична информация на пътниците. Всичко това са потенциални рискове за сигурността на полетите. Водещият на Централната телевизия Кан Хуей отправи коментар към управителите на авиокомпанията, че „който прави лошо, му се връща\".", "date": "2019.08.16", "title": "Приеха оставки на шефове на „Cathay Pacific Airways Limited\" след протестите в Хонконг"}
{"url": "https://www.24chasa.bg/novini/article/7609651", "text": "Към обяд са били получени сигнали, че предполагаемият убиец на , е видян. Той бе задържан от полицията в покрайнините на селото. След подадените сигнали той е успял да избяга и се е укрил в близка местност. Това съобщи на брифинг главният секретар на МВР Ивайло Иванов. Един местен човек го е видял в гората и е успял да го снима. Ако не се беше стигнало до задържането, този кадър е щял бъде най-актуалният, който от полицията щели да предоставят за медиите. До това обаче не се стига. Преди да бъде заловен от полицията, Мартин Трифонов е бил завързан от човека, който срещнал в гората, но е успял да избяга. В момента предполагаемият убиец е в болницата, има охрана. Той има наранявания по краката, не е установено дали е от оръжие на полицаите. Но е имало продължително преследване, задържане, бягство - което обуславя основателно използване на оръжие, посочи Ивайло Иванов. Предстои повдигане на обвинение. Получена е информация, че близки на Мартин са знаели за извършеното от него престъпление. Съучастници няма. Няма данни Мартин да страда от психически заболявания. Има две присъди - за блудство и кражби. Блудството е назад във времето, извършвал е дребни кражби на местата, на които е работел. Не е имал подготовка за убийството, нямал е планове да напусне страната. Не е употребявал алкохол, фен е на енергийните напитки. Ще се направят тестове за наркотици. Но според полицията не е взимал такива, тъй като е бил изключително беден, а наркотиците струват пари. Мартин нямал даже и мобилен телефон.", "date": "2019.08.16", "title": "Местен човек успял да завърже убиеца от Сотиря в гората. Мартин бяга, преди да го хванат от МВР"}
{"url": "https://www.24chasa.bg/novini/article/7609705", "text": "„Епстайн става популярен в Израел, след като бяха разкрити и неговите бизнес отношения с бившия министър-председател и министър на отбраната на Израел Ехуд Барак. Това се случи в период, в който същият се опита да се върне на политическата арена с новосъздадена лява партия. Оказа се, че всъщност Епстайн е инвестирал между 1,5 и 2 милиона долара в бизнес партньорство с мениджърската компания на Барак, която се занимава с визуална комуникация за спешни отделения. Барак беше много силно критикуван за отношенията си с американския милиардер и впоследствие беше принуден да направи компромиси. Барак отбеляза, че никога не е знаел за широката престъпна дейност на Епстайн и дори инструктира адвокатите си да прекъснат всякаква връзка между неговите компании и тези на милиардера. Миналия месец Барак нападна и британския „Дейли мейл“, който публикува негови снимки на входа на дома на Епстайн“. Има някои предположения, които са свързани с това, че всъщност инвестицията във фирмата на Барак е свързана с изчистване на пари – нещо, което е напълно нормално по отношение на политическите кръгове…“. Алън Дершовиц, който е известен адвокат, писател и автор на множество книги също беше обвинен, че има близки и контакти с Джефри Епстайн. Юристът каза, че името му е замесено, тъй като е защитник на политиката на Израел и на президента на САЩ Доналд Тръмп. Райчинова очаква да бъдат оповестени още много имена, както „и друг вид престъпления на хора от висшите кръгове, които са замесени“.", "date": "2019.08.16", "title": "С кои имена от израелския елит е общувал Джефри Епстайн?"}
{"url": "https://www.24chasa.bg/novini/article/7609725", "text": "Две момчета, които са помагали на полицията по време на гражданския арест, разказаха пред  какво знаят за задържания за убийството на 7-годишното момиче в Сотиря. \"Аз, Андон, две момчета и едно момиче тръгнахме да го търсим нагоре по реката. Стигнахме до третата бара и започнахме да се връщаме. На връщане видяхме две коли на „Гранична полиция”. След секунди чухме как един от органите на реда каза: „Стой, не мърдай!”. Започнахме да го преследваме по черния път”, разказа 19-годишният Тихомир. \"Полицаите ни казаха, ако го видим да сигнализираме веднага и да го подгоним. Той мина покрай мен и го замерих с едно дърво. Не можах да го улуча. Взех един камък и успях да го уцеля. Всички полицаи тръгнаха след него. Органите на реда стреляха нагоре във въздуха и мисля, че един път го простреляха. Той се скри в една изоставена къща. Органите на реда влязоха и го заловиха”, каза още 14-годишният Андон. Той сподели, че през годините двамата са имали дрязги. Хората от селото твърдят още, че издирваният е лежал в затвора за кражби. Свързват името му и с фатален инцидент, станал преди година. Мартин минавал покрай една от къщите във вилната зона, когато го подгонили кучетата пазачи, живещи в двора й. Собственикът на имота се намесил и опитал да укроти животните. Те обаче се нахвърлили върху стопанина си и го нахапали до смърт.", "date": "2019.08.16", "title": "14-годишен помогнал на полицаите да задържат Мартин, уцелил го с камък"}
{"url": "https://www.24chasa.bg/novini/article/7609782", "text": " до базата си в Саратовската област. Това съобщи днес пресслужбата на министерството на отбраната на Русия, предадоха ТАСС и Ройтерс. Полетът от над 8000 км над Северния ледовит океан е бил осъществен чрез презареждане с гориво във въздуха, предаде БТА. В сряда Москва обяви, че двата самолета, които могат да пренасят ядрено оръжие, са заминали за ВВС базата \"Анадир\" в Чукотка, за да участват в летни тактически учения. Руски медии съобщиха, че целта е да се демонстрира способност за изнасяне на ядрени оръжия \"пред вратите\" на САЩ. Полуостров Чукотка е разположен срещу американския щат Аляска. В маневрите бяха задействани около десет самолета \"Ту-160\", \"Ту-95МС\" и \"Ил-78\".", "date": "2019.08.16", "title": "Двата руски бомбардировача \"Ту-160\" се завърнаха от Чукотка"}
{"url": "https://www.24chasa.bg/novini/article/7609770", "text": "Районна прокуратура – Елин Пелин разследва  Води се досъдебно производство за извършено престъпление за хулиганство, съпроводено със съпротива срещу орган на властта. В качеството на обвиняем е бил привлечен М.И. (на 26 години) за това, че на 15.08.2019 г., в с. Нови хан, община Елин Пелин, в двора на Дом за сираци „Св. Николай“ при храм „Св. Троица“, известен като приюта на отец Иван. М.И. е извършил непристойни действия, грубо нарушаващи обществения ред. Деянието по своето съдържание се отличава с изключителен цинизъм и дързост. Днес, 16.08.2019 г., с постановление на прокурор в РП-Елин Пелин, обвиняемият е задържан за срок до 72 часа. Направено е искане за определяне на мярка за неотклонение „задържане под стража“ спрямо М.И. До настоящия момент са извършени всички необходими действия по разследването – оглед на местопроизшествие, разпити на свидетели и са назначени съответните експертизи.", "date": "2019.08.16", "title": "До 72 ч. е задържан предизвикалият скандал в приюта на отец Иван"}
{"url": "https://www.24chasa.bg/novini/article/7609793", "text": "Манхатън бе обхванат от тревога днес заради подозрителни предмети на метростанция, предаде Франс прес. Предметите се оказаха тенджери под налягане. Първият предмет бе забелязан от пътник на метростанция \"Фултън стрийт\" около 7 ч. местно време, съобщи в изявление полицията на Ню Йорк, предава БТА. Втората тенджера бе забелязана на друго място на същата метростанция, която евакуирана доста бързо, две натоварени линии на метрото преустановиха работа, а влаковете на няколко други линии не спираха на \"Фултън стрийт\". Малко след като полицията обяви, че двата предмета не са опасни, по на север в Ню Йорк, в квартала Челси, бе забелязан трети подозрителен предмет. Той също се оказа тенджера под налягане. Двете тенджери на станция \"Фултън стрийт\" били оставени там от един и същи човек, който бил забелязан на камерите за сигурност как вади предметите от автомобил. Властите издирват заподозрения. Не е изключено мъжът просто да е искал да се освободи от предметите, отбелязва Франс прес.", "date": "2019.08.16", "title": "Евакуираха метростанция в Ню Йорк заради подозрителни предмети"}
{"url": "https://www.24chasa.bg/novini/article/7608964", "text": "„Ограничаваме приемите на основна имунизация на пневмококова ваксина от три на два. Много европейски страни минаха по този път. Изследванията показват, че при двукратен прием се постига достатъчно ниво на защита, затова можем да избегнем третия прием на 6-месечна възраст“. Това обясни пред   главният държавен здравен инспектор д-р Ангел Кунчев по повод предложените за обществено обсъждане промени в имунизационния календар. „Предлагаме отпадане на пробата манту на децата на 11-годишна възраст. Допълнителна имунизация предлагаме срещу коклюш на 12 години, тъй като в целия свят има процес на повишаване на възрастта на това заболяване. Оказва се, че е необходима допълнителна доза, за да сме сигурни, че хората са предпазени и в по-високите възрасти. От тази година се опитваме да въведем препоръчително ваксината за хората над 65-година срещу грип безплатно“, допълни здравният инспектор. Той подчерта, че има диалог с общопрактикуващите лекари по темата: „Те имат известно несъгласие относно оповестяването, това, че сме посочили различни начини, които отнемат време. Важното е да бъдат поканени родителите, да могат да реагират“. По думите на д-р Кунчев няма основание пациентът да заплаща допълнително за имунизация в специализиран кабинет, въпреки че тя по принцип е задължение на личния лекар. Промените в имунизационния календар ще станат факт след отпечатването им в Държавен вестник и ще влязат в сила през 2020 година. Д-р Кунчев поясни, че промените са в насока да поддържаме нашия календар на достатъчно високо ниво и той да е максимално близък и паралелен с календарите на страните от ЕС.", "date": "2019.08.16", "title": "Д-р Кунчев: Доближаваме евростандартите в имунизационния календар"}
{"url": "https://www.24chasa.bg/novini/article/7608991", "text": "Три дела срещу България в Страстбург завеждат обвиняемите за хакерската атака в НАП. Отделно фирмата майка на \"ТАД Груп\" завежда арбитражен иск за нанесени щети върху търговската марка. Това каза пред   Георги Стефанов, който е адвокат на Иван Тодоров. Делата на обвиняемите са за нарушаване на тяхната презумпция за невиновност, обясни адвокатът. Фирмата майка ще съди страната ни за нанесени щети. \"Има конвенция за защитаване на чуждестранните инвестиции, по която България е страна и тя е длъжна да ги пази и да не нарушава, каквито са на \"ТАД Груп\" в случая. Съответно всички загуби ще бъдат предявени пред Вашингтонския търговски арбитраж, където е подсъдността по този тип искове”, обясни Георги Стефанов. Според защитата на Иван Тодоров Кристиян Бойков е имал информация кой атакува сървъра на НАП доста по-рано. Заради това Тодоров е подал молба също да присъства на разпита на Бойков пред съдия. \"Просто с една парола \"admin\" всеки може да го направи през браузера си, не е необходимо да използва специален софтуер за това. Има едно лице, което е заявило в групови чат, че е направило това нещо. Аз не го видях, влязох в този чат, станах част от него. Доколкото разбрах от защитата на Кристиян Бойков, има го запазен на скрийн шот\", каза още Стефанов. Ако от прокуратурата не допуснат такива разпити, ще се премине към искове пред съда за изменение на мерките за неотклонение.", "date": "2019.08.16", "title": "Обвиняемите за хакерската атака срещу НАП завеждат три дела срещу България в Страсбург"}
{"url": "https://www.24chasa.bg/novini/article/7608998", "text": "Плавателният съд е направен по скални рисунки, открити в Египет. За изграждането му са използвани 12 тона боливийска тръстика, дърво, 25 километра въжета и платно. Тръстиков кораб ще отплава на изследователска експедиция от Варна. 12-членният екипаж има на разположение две импровизирани каюти и през следващите 3 месеца ще плава до Крит. Българският представител Теодор Роков призна, че има определена доза притеснение преди старта. „Основната причина за притеснение е липсата на достатъчно време за тренировка. Екипажът не е свикнал с плавателния съд, със системата на управление, някои от подвижните части имат технически проблеми”, обясни той. Въпреки това беше категоричен – екипажът ще се учи в движение.", "date": "2019.08.16", "title": "Тръстиков кораб поема от Варна за Крит"}
{"url": "https://www.24chasa.bg/novini/article/7608801", "text": "Неотдавна китайското правителство публикува редица икономически данни за първото полугодие на годината, от които се вижда, че БВП е нараснал с 6.3% спрямо същия период на миналата година, информира Р . Впоследствие чуждестранните медии коментираха, че ръстът от 6.2% през второто тримесечие е най-ниското ниво от началото на годината, което показва спада на китайската икономика. Началникът на Кабинета за китайската икономическа политика на ОИСР Марджит Молнар счита, че това заключение е без значение. От международната среда се вижда, че китайската икономика се представя добре: „Ако не знаем нищо за дадена икономическа общност, ние я оценяваме според икономическия растеж. Само от този показател обаче, не можем да съдим за нейното състояние. Ръстът не е достатъчен, необходимо е да се знае и предисторията, за да се направи цялостна оценка. Не трябва да се правят просто сравнения с миналото, а сравняват очакванията. Според общата международна среда, 6,3% ръст през първото полугодие и 6,2% през второто тримесечие е добро представяне.\" Тя одобри оценката на китайското правителство за икономиката, което я определи като стабилна, с реализиране на напредък през първото полугодие на годината и счита, че това се дължи на структурните реформи през последните години, а промяната при икономическия растеж е очевидна. „Стабилност означава, че спадът на икономиката е малък, но не рязък и внезапен, което е в рамките на очакваното. „Напредък\" означава повишаване на качеството на растежа. Като например продължава трансформирането на двигателите на растежа и прехода от инвестиции към потребление. Икономическите данни показват, че през първото полугодие растежът на добавената стойност на развиващите се стратегически сектори и високотехнологичните производствени сектори надвишава ръста на промишлените предприятия. При услугите, приходите на стратегическите обслужващи отрасли и новите технологии също се развиват бързо. Във връзка с това, Молнар счита, че дигиталните и високотехнологични отрасли дават по-голям принос за продуктивността, защото развитието им е свързвано с предишните фактори, например работна ръка и капитали. След излизането на оценката за китайската икономика за първото полугодие, светът насочи поглед към очакванията за икономическото развитие на страната през второто. На фона на външната несигурност, мерките на Китай за разширяване на вътрешното търсене, включително насърчаване на потреблението, се превръщат във фокусни точки за стимулиране на икономическото развитие. „Да се усъвършенства системата за социално осигуряване, т.е. здравни осигуровки, грижите за възрастните, образованието трябва да се подобряват. Тези разходи да се поемат главно от правителството, а не от физически лица, а нивото на обществените услуги за гражданите в цялата страна да се уеднакви, това ще съдейства за потреблението.\" Според определената в началото на годината цел на правителството, икономическият ръст на страната ще се запази на ниво между 6% до 6.5%. Прогнозата на ОИСР в началото на годината е 6,2%. Молнар изрази увереност, че Китай ще реализира целта си.", "date": "2019.08.16", "title": "ОИСР с добра прогноза за китайската икономика"}
{"url": "https://www.24chasa.bg/novini/article/7609026", "text": "Президентът Доналд Тръмп заяви след двете масови стрелби в Охайо и Тексас този месец, че иска да реши проблема чрез наблягане на душевните заболявания, а не на контрола над огнестрелните оръжия, предаде Асошиейтед прес. В реч пред привърженици на митинг в Ню Хемпшър Тръмп каза, че иска отново да отвори заведенията за душевноболни в САЩ, но не даде подробности, предава БТА. \"Ще махнем от улиците умствено увредените и опасни хора, за да не се тревожим за тях. Това е голям проблем. Има някои сериозно болни хора и те са по улиците\", заяви Тръмп. Тръмп каза, че това, което няма да направи след тези масови стрелби, е да взема мерки, които биха затруднили \"законопослушните хора да се защитават\".", "date": "2019.08.16", "title": "Тръмп: Ще махнем от улиците умствено увредените и опасни хора"}
{"url": "https://www.24chasa.bg/novini/article/7609038", "text": "100 нови и 100 съществуващи рамки са оборудвани и предадени на АПИ. Това каза Михаел Вебер, изпълнителен директор на \"Капш телематик технолоджис България\", за новата тол система на пресконференция в Научноизследователския строителен институт. „В последно време четохме много публикации, свързани с крайпътните рамки и инфраструктурата и затова показваме примери за съществуващи и нови портални рамки\", каза още Вебер. Той добави, че от февруари постоянно се извършват поставяния на портални рамки по пътищата. „Големите рамки са повече от 40 метра в дължина. Оборудването се инсталира предварително на рамките и след това се вдигат с кран\", обясни Вебер. По думите му всички портални рамки са изработени в България, а от Австрия е доставено активното оборудване като камери и софтуер. „Всички портални рамки са оборудвани с лазерни скенери и различни видове камери и камера за обзор\", добави той. Вебер обясни, че когато кола пътува към порталната рамка, се включва лазерен скенер, който включва цялата рамка, за да се разбере какво превозно средство приближава. По думите му тези рамки са необходими, тъй като заснемат номера на колата отпред и отзад и веднага получават информация дали превозното средство има нарушения, а ако няма нарушение, информацията се изтрива автоматично.", "date": "2019.08.16", "title": "Михаел Вебер: 100 нови и 100 съществуващи крайпътни рамки са предадени на АПИ"}
{"url": "https://www.24chasa.bg/novini/article/7609081", "text": "Има задържан за избухналия пожар в област Аркадия в Гърция, пише електронното издание на Kathimerini, цитирано от  \". 24-годишен мъж е арестуван по обвинения за палежи във връзка с пожара, който избухна в района на област Аркадия в Пелопонес. Огънят избухна на три отделни места, практически едновременно, което накара властите да заподозрат, че пожарите са причинени именно от умишлен палеж . Противопожарните служби разследват и следи от палеж на остров Евбея. Там властите откриха предмети, използвани за разпалване на огън, като плат, пластмасови части от кани и натрупани клони и дървета.", "date": "2019.08.16", "title": "24-годишен е задържан за пожарите в Аркадия в Гърция"}
{"url": "https://www.24chasa.bg/novini/article/7609080", "text": "Малолетно момиче, пребито от баща си, е подало сигнал в кметството в село Синя вода,съобщиха от полицята в Разград. Около 10 часа на 15 август 10-годишното дете казало, че вечерта на 14 август в дома им на него и по-малката му сестричка е нанесен побой. Децата са изведени със съдействието на социалните служби. Срещу бащата е образувано разследване за престъпление по чл.131, ал.1, т.5а от НК за нанесена телесна повреда в условията на домашно насилие.", "date": "2019.08.16", "title": "Момиче на 10 г. издаде баща си в МВР: Той ни преби със сестричката ми"}
{"url": "https://www.24chasa.bg/novini/article/7609074", "text": "Онлайн кражбите и измами чрез криптовалути разбиват всички досегашни рекорди. Само за първите шест месеца на годината чрез криптовалути са откраднати 4,26 млрд. долара, съобщава компанията CipherTrace в своя редовен доклад, цитиран от Forbes, пише  . За сравнение, общите киберкражби през 2018 г. възлизат на 1,2 млрд. долара. Оргомният ръст през тази година се дължи на все по-добрите умения на хакерите, отбелязва CipherTrace. Те започват да използват повече и по-сложни тактики за заобикаляне на защитите на криптоборсите, виртуалните портфейли и останалите услуги, които по някакъв начин са свързани с криптовалути или криптоактиви. Увеличава се и броят на компрометираните системи заради помощ от вътрешен човек. Експерите засичат ръст и на \"подмяната\" на SIM карти. При тях хакерите успяват да заблудят системите и да пренасочат всички услуги, свързани с дадена SIM карта, към своя. Жертвата остава без достъп до услугите си. В такива ситуации обаче хакерите действат бързо, като събират всички възможни данни преди жертвата да забележи проблема и да потърси съдействие от оператора. Чрез пренасочената SIM карта може да се заобиколят и системите за двуфакторна идентификация. Обикновено хакерите използват по няколко тактики и различни вида атаки към една мишена едновременно. Целта е събиране на възможно най-много данни и объркване на експерите по сигурността. Една от основните причини за огромния ръст на кражбите през тази година е случаят с приложението Plus Token. По-рано т.г. то предлагаше виртуален портфейл в Южна Корея, но през миналия месец изчезна без предупреждение. Оказа се, класическа пирамида с цел събиране на възможно най-много пари от инвеститори. Хората зад Plus Token са откраднали 2.9 млрд. долара във формата на различни криптоактиви и все още не са открити. Кражбите от класически хакерски атаки също бележат ръст. Те са 287 млн. долара за първите шест месеца на годината. Анализът показва още, че все още Bitcoin остава предпочитаната криптовалута от престъпниците, като се използва в 76% от транзакциите на черните онлайн пазари. Тази криптовалута е използвана и в 98% от атаките с криптовируси, които криптират данните на компютъра и искат откуп, за да ги отключат. Тенденцията е атаките към криптоактивите и методите за тяхното съхранение да продължават да се увеличават. Затова от Artherton Research препоръчват на инвеститорите и притежателите на виртуални валути да съхраняват активите си на по-сигурни места, като самостоятелни хардуерни \"портфейли\" например, но не и в \"облак\".", "date": "2019.08.16", "title": "Кражбите чрез криптовалути разбиха рекордите - 4 млрд. долара за 6 месеца"}
{"url": "https://www.24chasa.bg/novini/article/7609073", "text": "Пожар избухна през изминалата нощ в психиатрична болница в западния румънски град Орадя, съобщава Медиафакс. Огънят, който вероятно е бил причинен от цигара, наложи евакуацията на 24 души, заяви говорителят на Инспектората за извънредни ситуации в окръг Бихор Камелия Рошка. Тя уточни, че трима пациенти са пострадали при пожара, като двама от тях са получили изгаряния от втора и трета степен, а третият е с интоксикация от дима, предава БТА. Двама служители на болницата - медицинска сестра и санитар, които са помогнали при евакуацията на пациентите, също са се почувствали зле и са били транспортирани до център за спешна помощ. \"Вероятната причина за пожара е пушене на непозволени места\", отбеляза Рошка.", "date": "2019.08.16", "title": "Пожар в психиатрична клиника в Румъния, трима пациенти са пострадали"}
{"url": "https://www.24chasa.bg/novini/article/7609121", "text": "Към края на юни 2019 г. вземанията по кредити на дружествата, специализирани в кредитиране /т. нар. дружества за бързо кредитиране/ са 2.664 млрд. лв. Това е 2.3 процента от прогнозния Брутен вътрешен продукт на страната /БВП/, съобщава пресцентърът на Българската народна банка. Година по-рано вземанията на тези дружества са били 2.429 млрд. лв. (отново 2.3 на сто от БВП). Тези вземания се увеличават с 9.7 на сто (235.3 млн. лв.) спрямо края на второто тримесечие на 2018 г. и с 5.7 на сто (143.7 млн. лв.) в сравнение с края на март 2019 година, сочат данните на Централната банка. Върху вземанията по кредити оказват влияние и нетните продажби на кредити от дружествата, които за последните дванадесет месеца са в размер на 92.1 млн. лева. В матуритетната структура преобладават кредитите над 5 години, които са 1.201 млрд. лв. Те се увеличават на годишна база с 18.7 на сто (189.4 млн.лв.). Относителният дял на тези кредити в общия размер на вземанията нараства от 41.6 на сто в края на юни 2018 г. до 45.1 на сто в края на същия месец на 2019 година. В края на второто тримесечие на 2019 г. вземанията по кредити с матуритет между една и пет години са 675.7 млн. лева. На годишна база те се увеличават със 7.3 на сто (46.2 млн.лв.). Вземанията по кредити с матуритет до една година са 589.2 млн. лв. в края на юни 2019 г., като се увеличават на годишна база с 15.5 на сто (78.9 млн.лв.). Към края на юни 2019 г. размерът на необслужваните кредити е 198.9 млн. лева. Те намаляват с 28.5 процента (79.2 млн. лева) в сравнение с края на юни 2018 г. В края на юни 2019 г. вземанията по кредити от сектор Домакинства и нетърговски дружества обслужващи домакинства /НТООД/ нарастват на годишна база със 17.2 на сто (312.6 млн. лв.) до 2.135 млрд. лева. Относителният дял на кредитите на домакинствата от фирмите за бързо кредитиране се увеличава от 76.1 в края на юни 2018 г. до 80.9 на сто в края на същия месец на 2019 година. В структурата на вземанията по кредити от сектор Домакинства и НТООД преобладават потребителските кредити, които достигат в края на първото полугодие до 1.991 млрд. лв. На годишна база те се увеличават с 18.3 на сто (308.6 млн.лв.) като относителният им дял в общия размер на вземанията по кредити от сектор Домакинства и НТООД нараства до 93.3 на сто към края на юни. Размерът на жилищните кредити в края на второто тримесечие на 2019 г. е 33.1 млн. лв. и намалява с 10.8 на сто на годишна база, сочат данните на БНБ. ", "date": "2019.08.16", "title": "БНБ: Към края на юни вземанията на дружествата за бързи кредити са 2.664 млрд. лв."}
{"url": "https://www.24chasa.bg/novini/article/7609098", "text": "Направо ги забранете. Налагайте глоби за превишена скорост. Накарайте ползвателите им да полагат изпит за правоуправление. От Париж до Берлин европейските градове търсят решения за двуколесното явление, което бързо преобразява градския пейзаж в световен мащаб: електрическите скутери. Защитниците им ги наричат скок към бъдещето, освежаващ, основан на електронно приложение начин да профучиш от Лувъра до Айфеловата кула, без да произвеждаш замърсяване, което задавя планетата. Глупости, казват критиците, като посочват растящия брой наранявания и дори смъртни случаи, в които са замесени електрически скутери. Те порицават това ново неудобство за пешеходците, колоездачите и шофьорите, които вече се борят за ограниченото пространство по градските улици. От другата страна на океана, американските градове също се борят да контролират компаниите, които дават под наем превозните средства и да опазят невредими водачите им. Ето какво правят някои европейски държави по въпроса: В понеделник френското правителство, което подготвя нови правила, се срещна с жертви на инциденти със скутери. Само в Париж има повече фирми за скутери под наем, отколкото в целите Съединени американски щати, според юнско изследване, и най-малко 20 000 кръстосват по историческите му улици. Повечето са наети чрез мобилно приложение скутери, които вземаш и оставяш, където пожелаеш и това е особено привлекателно за туристи и младежи. Но групи на пострадали от скутери казват, че тези ползватели не познават френските правила за движение по пътищата и не винаги могат да бъдат държани отговорни за инциденти. Тази година в Париж беше убит водач на скутер, а ранените са десетки. Париж налага 135 евро глоба за каране на скутер по тротоара. Кметицата на града иска да ограничи скоростта на скутерите до 20 км/ч. в повечето райони и до 8 км/ч. в райони с натоварен пешеходен трафик. Тя планира да ограничи броя на операторите до три и да намали скутерите. Новите правила, очаквани през септември, ще бъдат въведени и в други френски градове и ще включват потенциални глоби за превишена скорост до 1500 евро. Берлин легализира преди два месеца електрическите скутери и бързо осъзна, че се нуждае от по-строги правила. Миналата седмица служители в градския съвет в германската столица обявиха планове за зони за паркиране по улиците за задвижваните с батерии возила, които често са оставяни безразборно по тротоарите. Освен това берлинската полиция ще увеличи патрулите, за да предотврати незаконно поведение като возене на двама души на един скутер. Германската полиция каза, че седем души са били сериозно ранени, а 27 са получили леки травми при инциденти със скутери от средата на юни, като посочи, че повечето са се дължали на безотговорно управление. В Обединеното кралство е забранено електрическите скутери да се движат по тротоарите и е нарушение да се карат по пътното платно, защото не спазват законите, изискващи застраховка, данъци и изпит за правоуправление. Застъпниците им протестираха с довод, че е време за промяна на правилата. Телевизионната водеща и известна фигура в ЮТюб Емили Хартридж, на 35 години, стана първият човек във Великобритания, убит при управлението на електрически скутер, когато на 12 юли беше блъсната от камион в Южен Лондон. На следващия ден 14-годишно момче получи нараняване на главата, след като се блъсна в автобусна спирка в Югоизточен Лондон. Електрическите скутери са осеяли урбанистичния пейзаж в големите испански градове, а официалният пътен регулатор е подготвил нови инструкции - но одобрението им зависи от испанските политици, които сформират ново национално правителство, след като изборите през април не доведоха до категорично парламентарно мнозинство на никоя партия. Междувременно, градовете въведоха всевъзможни ограничения. Каските са задължителни само в Мадрид за лица под 16 години. Но важат за всички в Барселона, където 92-годишна жена загина миналата година, след като беше блъсната от скутер. Водачът беше разследван за непредумишлено убийство, но накрая само беше глобен поради липсата на регламент. В Мадрид градът изисква водачите на скутери да се движат единствено по пътища, които имат не повече от една лента за движение и е наложена максимална скорост от 30 км/ч. Миналата седмица Севиля се присъедини към треската за споделено возене със скутери, но операторът, който дава под наем возила в този южен град, проучва как да самоограничава пътуването до и от определени частни места за паркиране. Брюксел - столицата на Белгия и на Европейския съюз и заляна от електрически скутери от миналата година. Но всяка от 19-е общини, които образуват Брюксел, има свои собствени правила за возилата. Някои налагат глоби или ограничения в скоростта, докато други налагат ограничения за паркиране. Регионът на Брюксел сега събира информация от всички общини, за да рационализира тези правила. Говорителка на градските власти каза, че досега е имало един фатален инцидент с участието на електрически скутер, а голяма болница съобщи, че лекува по двама ранени дневно, след инциденти със скутери. Италианското министерство на транспорта миналия месец въведе нови правила за електрически скутери, сегуей ПТ, ховърборд и други електрически форми на транспорт. Водачите на скутери могат да се движат по улиците, но не по-бързо от 30 км/ч. В пешеходци зони скоростта на електрическите скутери е ограничена до 6 км/ч. Сега е ред на италианските градове да обозначат райони, да поставят пътни знаци и да въведат правила в бизнеса за наем на скутери. В балканските държави електрическите скутери още се намират в сивата зона, с изключение на Словения, която работи върху законови правила, които ще ги ограничат в пешеходните зони и велоалеите. Максималната скорост ще бъде ограничена до 25 км/ч., но в пешеходци зони електрическите скутери ще трябва да се движат със скоростта на пешеходец. Те ще са обект на същите правила като велосипедите, което означава, че трябва да имат светлини, а каските ще са задължителни за малолетни водачи. /с малки съкращения/ /БТА/", "date": "2019.08.16", "title": "Бързи, но не толкова яростни? Европа опитва да намери решение за е-тротинетките"}
{"url": "https://www.24chasa.bg/novini/article/7609126", "text": "Технически проблем на Лондонската фондова борса (London Stock Exchange) спря в петък търговията на водещите британски компании, известни като \"сини чипове\" за цял час и 40 минути, като това е най-дългото подобно принудително прекъсване на работата от 8 години насам, предава  . Неясен технически проблем попречи на компаниите, влизащи във фондовите индекси FTSE 100 и FTSE 250, да започнат да се търгуват на LSE до 9:40 ч. местно време (до 11:40ч. българско време). На този етап от London Stock Exchange все още не са описали възникналия проблем, попречил на нормалната търговия. Това е второто подобно прекъсване на търговията на LSE за последните 14 месеца и е факт, след като наскоро Лондонската фондова борса отправи оферта на стойност 27 млрд. долара за закупуването на компанията Refinitiv, която е водещ доставчик на финансови данни и инфраструктура. Другите борси на LSE, включително AIM и Borsa Italiana, отвориха безпроблемно. Въпреки това акциите на LSE нараства с 1,25% на фона на днешното добро представяне на борсите по цял свят след драматичните спадове през изминалите дни на търговия.", "date": "2019.08.16", "title": "Лондонската фондова борса претърпя най-дългото спиране на работа от 8 години"}
{"url": "https://www.24chasa.bg/novini/article/7609134", "text": "Служители на ГД \"Митническо разузнаване и разследване\" са задържали 1737 текстилни изделия, имитации на световни марки, в района на ГКПП Дунав мост 2 при Видин - Калафат. Това съобщават от Агенция \"Митници\".Стоката е превозвана в камион с българска регистрация, който е пътувал от България за Великобритания. Проверка на митнически служители в товарния автомобил, натоварен с групажна стока,е установила,че в два от палетите,описани в транспортните документи като тениски и бельо,се съдържат различни текстилни изделия с логото на световни марки. При проверката са открити детски спортни екипи, дамски спортни комплекти, чорапи и чанти с логото на световни търговски марки. Откритата стока е задържана и за случая са информирани правопритежателите.", "date": "2019.08.16", "title": "Митничари задържаха на ГКПП Дунав мост 2 повече от 1700 спортни дрехи, чорапи и чанти"}
{"url": "https://www.24chasa.bg/novini/article/7609167", "text": "Верижна катастрофа е станала преди моста на река Ропотамо в посока Приморско, съобщиха от АПИ. Вследствие на катастрофата има един пострадал човек, поясни  . Пътят е проходим, но автомобилите преминават бавно, а служителите на МВР отбиват движението от Приморско в посока Бургас през Ясна Поляна. Трафикът се регулира от \"Пътна полиция\". Необходимо е шофьорите да карат с повишено внимание и съобразена скорост.                                                                                                                                                                                                                                                                                                                       ", "date": "2019.08.16", "title": "Верижна катастрофа преди моста на Ропотамо към Приморско, има ранен (Обновена)"}
{"url": "https://www.24chasa.bg/novini/article/7608809", "text": "Според публикувани неотдавна от Националното данъчно управление данни, през първото полугодие на годината Китай е намалил с 1.17 трилиона юана данъците и таксите, информира  Съкратените данъци след реформата на ДДС са 436.9 милиарда юана, данъчните облекчения за микропредприятията – 116.4 милиарда юана, а данъците върху доходите на физическите лица – 307.7 милиарда юана. С разширяването на обхвата на новата данъчна политика, през първото полугодие на годината данъчните приходи на страната са намалели с 13.9% спрямо същия период на миналата година. По отношение на ефективността на политиката, завеждащият Отдел „Приходи и планиране\" при Националното данъчно управление Цай Дзъли каза, че на първо място, намаляването на данъците е понижило разходите на компаниите и повишило печалбите им. Второ, реформата на данъците върху доходите на физическите лица увеличава доходите на населението и стимулира ръста на потреблението. Трето, реформата на данъците за разходите за научноизследователска и развойна дейност съдейства за иновациите. Четвърто, частните компании се радват на ползи от намаляването на данъци, което засилва увереността и жизнеността им. Пето, нараства ефективността на реалната икономика, което съдейства за увеличаване на инвестициите. През второто тримесечие данъците на общо 9.4 милиона обикновени данъкоплатци в цялата страна са намалели с 318,5 милиарда юана. Освен това, за да укрепи развитието на малките компании, през тази година Китай въведе серия от преференциални данъчни политики насочени към тях, целящи да активизират развитието и жизнеността им.", "date": "2019.08.16", "title": "Китай е намалил с над 1.1 трилиона юана данъците и таксите през първото полугодие на годината"}
{"url": "https://www.24chasa.bg/novini/article/7608678", "text": "По време на тържествена реч по повод 74-та годишнина от независимостта на Индонезия президентът Джоко Видодо днес официално предложи на парламента план за преместване на столицата от Джакарта, намираща се на пренаселения о. Ява, на о. Калимантан (Борнео), предадоха Ройтерс и ТАСС. \"Моля ви за разрешение да преместя националната столица на (остров) Калимантан\", каза Видодо, който ще положи клетва за втори мандат през октомври след спечелването на изборите през април. \"Столицата не е само символ на националната идентичност, тя дава и представа за напредъка на страната. Преместването се налага, за да постигнем икономическото равенство и справедливост\", допълни индонезийският президент, без да уточни къде точно ще се намира новата столица, предава БТА. На 2 август индонезийското правителство утвърди плана за преместване на столицата - проектът се оценява на 32,5 млрд. долара, а строителството трябва да започне през 2021 г. Сегашната столица Джакарта има сериозни проблеми заради остарялата си инфраструктура, предизвикваща огромни задръствания, отбелязва ТАСС.", "date": "2019.08.16", "title": "Индонезия ще мести столицата си на остров Борнео"}
{"url": "https://www.24chasa.bg/novini/article/7608652", "text": "Горнооряховския Районен съд наложи 100 лв. глоба на 50-годишен мъж от железничарския град, нанесъл побой на друг мъж и сина му, информира ОДМВР - Велико Търново.  Конфликтът е възникнал на 14 август в Г.Оряховица.  50-годишният мъж и негов познат  се скарали, което прераства в сбиване и нанасяне нa побой на 44-годишен мъж и сина му.  Полицаите съставили акт на скандалджията за нарушаване на обществения ред и спокойствие по Указа за дребно хулиганство. Горнооряховският районен съд го определил за виновен и го глобил.", "date": "2019.08.16", "title": "Глобиха 100 лв. хулиган, натупал баща и син в Горна Оряховица"}
{"url": "https://www.24chasa.bg/novini/article/7608643", "text": "Служители на РУ Павликени установиха двама мъже, баща и син, които са се сбили след възникнал спор между тях, съобщи полицията. Сигналът е подаден на 15 август вечерта от съпругата на 48-годишния мъж, който се е сбил със сина си. В следствие на възникналия спор, той е с нанесена разкъсно-контузна рана на дясна предмишница, без опасност за живота. 21-годишният му син е задържан, а в РУ Павликени е образувано досъдебно производство по чл 129, ал.1 от НК.", "date": "2019.08.16", "title": "Баща и син се биха след скандал в Павликени"}
{"url": "https://www.24chasa.bg/novini/article/7608709", "text": "Полша може да подкрепи водената от САЩ военна мисия за защита на корабоплаването в Залива, след като наскоро Иран арестува петролен танкер под британски флаг в Ормузкия проток, заяви полският външен министър Яцек Чапутович, цитиран от ДПА и БТА. \"Знаем, че ситуацията изисква отговор\", каза Чапутович в интервю, без да уточнява естеството на потенциалната помощ. \"Възможна е някакъв вид полска помощ за американските и британските усилия\", посочи външният министър. Чапутович каза още, че Полша се опитва \"да поддържа трансатлантическата връзка\" и да изглажда разделенията между САЩ и ЕС, включително в Близкия изток. Влошаването на сигурността в тесния воден път край Иран, който е от жизнено значение за производителите на петрол в Близкия изток, става на фона на повишаване на напрежението между Иран, Великобритания и САЩ. Германия отказа да участва във водената от САЩ мисия и се обяви в подкрепа на европейска наблюдателна мисия. Германското правителство се опасява, че стратегията на САЩ за оказване на \"максимален натиск\" върху Иран може да доведе до ескалация на кризата. Полша следва политиката на САЩ в Близкия изток и по иранската ядрена сделка, от която Вашингтон се оттегли, но същевременно вярва, че ЕС трябва да е \"по-отворен към американските доводи\", изтъкна Чапутович. \"Ако има разделение между ЕС и САЩ, това не е добре за Полша или за Централна Европа. Затова се опитваме да поддържаме трансатлантическата връзка и да изглаждаме разделението\", заяви полският външен министър. \"Би било много лошо, ако САЩ загубят интерес към Европа\", добави Чапутович.", "date": "2019.08.16", "title": "Полша: Може да подкрепим мисията на САЩ в Ормузкия проток"}
{"url": "https://www.24chasa.bg/novini/article/7608766", "text": "Деветнадесет месеца след убийството на Оливер Иванович все още не е ясно кой е отговорен за отнемането на живота на сръбския политик, председател на партията „Сърбия, демокрация, справедливост“ (СДС). Сега разследването по делото може да бъде допълнително забавено, ако се окаже, че неофициалната информация за намерението на косовският специален прокурор Суля Ходжа да се пенсионира се окаже вярна, отбелязва електронното издание на белградския ежедневник Danas, цитирано от  . Прокурорът, който води разследването на убийството, е в отпуск и поради тази причина не е пожелала да откликне на молбата на изданието да коментира спекулациите за пенсионирането й. Гражданската инициатива СДС обяви, че 19 месеца след убийството на нейния лидер въпросът кой стои зад деянието остава без отговор и че в „Митровица нито площадът, нито улицата са кръстени на Иванович, въпреки многото и твърди обещания, които даде настоящото правителство\". „През изминалия месец единственото, което се случва, е повторното изслушване на секретаря на СДС Силвана Арсович. Има субективно усещане, че разследващите органи в Прищина могат само да кажат, че правят нещо... Това показва функционирането на съдебната система в Косово, където всеки сърбин може да бъде заподозрян, осъден и без никакви доказателства\", се казва в изявлението на СДС, в която се отбелязва още, че „подобни действия в Прищина само потвърждават, че разследващите действия не се водят професионално“. Оливер Иванович беше убит на 16 януари 2018 г. пред централата на СДС в центъра на северната част на Косовска Митровица. Той бе погребан два дни по-късно в Алеята на заслужените граждани на новото гробище в Белград. От четиримата сърби, арестувани през ноември 2018 г. по подозрение за участие в убийството остават двама души. И двамата замениха сръбските си адвокати с албански.", "date": "2019.08.16", "title": "\"Данас\": Нова пречка за разследването на убийството на Оливер Иванович - разследващият прокурор се пенсионира?"}
{"url": "https://www.24chasa.bg/novini/article/7608745", "text": "Случаите на насилие или експлоатация на деца се увеличават. По данни на Държавната агенция за закрила на детето през 2018 година дневно са били подавани между 20 и 40 сигнала, понякога дори по 50 за насилие, упражнявано върху деца. Според друга статистика всеки четвърти родител в България вярва, че шамарът възпитава.  разказа истотрията на момиче, живяло в ада на семейния тормоз с години. Наричат я Мария, тъй като тя не е пълнолетна, но иска да разкаже за ужаса да бъдеш насилван у дома, там където трябва да бъдеш най-защитен. В момента тя е на 11 години, живее в кризисен център заедно с майка си и по-малката си сестра. Далеч от скандалите, побоите и ежедневния тормоз. \"Започна да крещи още от самото влизане, мислих, че ще събори вратата. След това започна да вика и да крещи, да рита, ритна един стол, който падна буквално върху мама и започна да налага мама и да я удря. Мама беше много разстроена, много плачеше. И самото чувство да видиш майка ти да плаче, когато някой я бие е много неприятно”, разказва момичето за баща си. „Преди живеехме на друго място, където баща ми живее, при неговите родители и е имало пак такива случаи, само че ние сме бягали при приятелка на майка ми. Там сме бягали, защото пак имаше синьо око от баща ми, понеже той я биеше”, разказва още момичето. Запитана дали върху нея е упражнявал ли е насилие, тя отговаря: „Определено, да. Мама беше в Москва , за да си направи операция на очите и той – баща ми постоянно ми се караше, викаше ми на мен. Примерно имаше една причина защо не съм облякла сестра ми, както той ми е казал и винаги когато направя нещо, от което той не беше доволен просто ме удряше. Когато съм объркала нещо той ме удряше и дори имаше случка без причина, когато той лежеше и гледаше телевизия, а аз седях до него и си играех с телефона – той ме удари силно без причина и аз много плаках’’. Психолозите казват, че насилникът умело манипулира жетвата си, за да може да бъде запазено в тайна какво след случва зад стените на дома. „Чувствах се виновна и аз не знам защо…за това, че ме удря без причина”, казва още детето.", "date": "2019.08.16", "title": "11-годишно момиче за системния тормоз от баща й: Бягахме от него, мама беше насинена"}
{"url": "https://www.24chasa.bg/novini/article/7608775", "text": "Пекин ще разшири отварянето на индустрията за информационни и интернет услуги и ще привлече известни международни фирми и иновационни системи в нововъзникващите сектори като индустриалния интернет, 5G, изкуствения интелект, с цел реализирането на редица проекти, повишаване способностите за привличане на глобални иновационни ресурси, информира  На 15 август Пекин публикува 3-годишен план за действие за отварянето и реформата в осем сфери, разширяването на индустрията на услугите, информационните технологии, финансите, образованието, културата и туризма, медицината и пенсионното осигуряване, професионалните услуги и др. Според него до 2021 г. Пекин ще реализира изграждането на платформа за корпоративни услуги, ще стимулира 10 важни проекти образци, ще изгради отворени системи за информационни услуги на интернет, ще създаде по-добра бизнес среда, за да постигне повече резултати в отварянето и иновациите.", "date": "2019.08.16", "title": "Пекин ще привлича международни предприятия в нововъзникващи области"}
{"url": "https://www.24chasa.bg/novini/article/7608782", "text": "Косовската радио и телевизия RTV Dukagjini съобщава за атака срещу сградата на Генералното консулство в Дания на най-младата държава на Балканите. По данни на медията тя е извършена от фенове на белградския футболен тим „Цървена звезда“, но по инструкции на директора на сръбските разузнавателни служби Боян Димич. В нощта преди нападението емблемата на консулството е била облепена със стикери със сръбски националистически символи. Феновете на отбора за били в Копенхаген, за да гледат мач на своите любимци, след което са излезли по улиците, предава  . Междувременно сръбският външен министър Ивица Дачич заяви, че няма информация за инцидента в Копенхаген. „Проучих тази новина снощи, свързах се с нашите хора, защото никой не ми съобщи за нея. Казаха, че няма арестуван наш гражданин“, заяви Дачич пред белградските медии. „Каквото и да се случи, те [косовските служители] обвиняват сърбите\", допълни първият дипломат на Белград. Не се привеждат абсолютно никакви данни за характера на нападението.", "date": "2019.08.16", "title": "Нападнаха консулството на Косово в Дания, Прищина обвини сръбските разузнавателни служби"}
{"url": "https://www.24chasa.bg/novini/article/7608814", "text": "Интригата в Пловдив приключи. Здравко Димитров е кандидатът на ГЕРБ за кмет на втория град в България. Решението на изпълнителната комисия на партията беше взето навръх Богородица. Димитров, който е ревностен християнин и много близък с Пловдивския митрополит Николай, разчете в това някаква символика. “Всичко е наред”, каза той пред “24 часа”. Минути по-късно дойде и новината за издигането му. В същия ден Димитров, който е областен управител, и кметът Иван Тотев бяха във Варна при премиера Бойко Борисов. Според наши източници пред двамата лидерът на партията е обявил решението си. И им е казал да работят заедно за Пловдив. Ден по-рано по време на обществено обсъждане с граждани и политици за теглене на нов общински заем от 13 млн. лева Тотев оповести, че ще се среща с министър-председателя. “Най-вероятно ще чуем името на кандидата за кмет на Пловдив”, открехна градоначалникът. Изпълнителната комисия е решила Тотев да остане областен координатор на ГЕРБ Това означава, че той и екипът му ще правят кампанията на Здравко Димитров. “Имам си щаб”, отговори лаконично губернаторът. И уточни, че никого няма да маха. “Не съм уволнявал безпричинно, не променям човешки съдби”, каза Димитров. Той и симпатизантите му са убедени, че ще успее. Други обаче сочат за негов сериозен конкурент Славчо Атанасов, кандидат на НФСБ и ВМРО. След като веднъж вече управлява Пловдив, на последните два местни вота той губеше с малка разлика на балотажа от Тотев. 56-годишният Димитров се впуска за втори път в битка за кметското кресло в Пловдив. През 2015 г. бе издигнат от местна коалиция с участието на Реформаторския блок. Взе 10,76%. Сега разчита с мощната подкрепа на ГЕРБ да спечели от раз. Но отделни симпатизанти трудно преглъщат, че тогава е играл срещу официалния кандидат на партията Иван Тотев. “Сега ще ви разкрия истината. Тогава бях депутат. Отидох при Менда Стоянова и ѝ казах, че е редно Тотев да повтори кметския си мандат, а аз да се върна областен управител в Пловдив. Тя отговори “Добре”, разказа за първи път Димитров. Същия разговор провел и с Цветан Цветанов. “Той ме прегърна с думите: “Това е мъжка постъпка!”. Оказа се, че нито Стоянова, нито Цветанов са предали думите ми на лидера на партията”, обясни Димитров. Според активисти обаче настоящото му издигане за кмет на Пловдив от ГЕРБ най-после осъщестява неговата амбиция. Той самият твърди, че като бивш баскетболист е екипен играч. “В баскетбола, когато те извадят на пейката, не се сърдиш. Търсиш грешките у себе си. Същото е и в политиката”, казва той. Зад гърба си има солиден управленски стаж. През 2007 г. беше избран от ГЕРБ мажоритарно за кмет на район “Западен”. След изтичане на мандата му беше назначен за областен управител на Пловдив до идването на тройната коалиция. После стана депутат от ГЕРБ в 42-ото и 43-ото НС. През 2015 г. отново се върна като областен управител и беше един от малцината, които служебното правителство на Огнян Герджиков не смени. “В работата не се ръководя от политически пристрастия и предубеждения”, коментира Димитров, когато му назначиха двама червени заместници в областната управа - Владимир Петров от квотата на БСП и бившия шеф на полицията Ангел Рангелов. Преди тях помощници на Димитров бяха Иван Антонов от ГЕРБ, Владимир Маринов от АБВ и Георги Пилев от РБ. Не се чу да е имало политически скандали. Сега негови замове в областната управа са Петър Петров и Евелина Апостолова от ГЕРБ и Димитър Керин от “Атака”. С тях също се разбира. “С всички мога да работя За всяко нещо се допитвам до доказани експерти”, обяснява Димитров. Минава за народен човек и често е наричан със спортното си прозвище Зико. Казват, че е готов на всеки да помогне. Не крие приятелството си с премиера. Министър-председателят - също. При инспекцията на новия път Пловдив-Асеновград през май Борисов разказа как със Зико са гледали мача “Ботев” - “Локомотив” за Купата на България. Тогава министър-председателят похвали губернатора, на когото възложи контрола по разширението и строителството на 10-километровата отсечка. На онези, които имат съмнения в експертизата му, Димитров отговаря с дипломите си. Завършил е спортна педагогика в ПУ “Паисий Хилендарски”. През 2002 г. става магистър по психология, а през 2011 г. завършил и публична администрация. Освен това е магистър по финансов мениджмънт от Стопанската академия в Свищов. От 1981 до 1991 г. е бил състезател по баскетбол в ЦСКА и пловдивския “Академик”. В зората на демокрацията върти частен бизнес. Още се помни култовият му ресторант “Улпия” в Стария Пловдив. Семеен е, с две дъщери.", "date": "2019.08.16", "title": "Край на интригата в Пловдив: ГЕРБ издигна Здравко Димитров за кмет (Обзор)"}
{"url": "https://www.24chasa.bg/novini/article/7608853", "text": "17-годишен младеж е загинал при катастрофа на пътя Котел-Омуртаг. Това съобщиха от ОДМВР – Търговище. На 15 август 2019 г. около 23,50 часа на пътя Котел – Омуртаг на около 100 м след бетоновия възел край гр. Омуртаг, неправоспособен 18-годишен водач, управлявайки лек автомобил „Мини Купър“, на десен завой е изгубил контрол над управлението на автомобила и е навлязъл в лентата за насрещно движение. Блъснал се е с лявата си страна в предната част на правомерно движещ се лек автомобил „Фолксваген Голф“, управляван от правоспособен 32-годишен водач от с. Обител, община Омуртаг. В резултат на пътния инцидент в МБАЛ - Търговище е починал возил се на предна дясна седалка в лекия автомобил „Мини купър“ 17-годишен младеж от гр. Омуртаг. Возил се на задна седалка в същия автомобил друг 17-годишен младеж от гр. Омуртаг е настанен за лечение в МБАЛ-Търговище с фрактура на долен крайник. Служители на РСПБЗН - Омуртаг са оказали съдействие с помощта на специализирана техника за изваждане от автомобила на пострадалите. По случая е образувано досъдебно производство по описа на РУ - Омуртаг.", "date": "2019.08.16", "title": "17-годишен загина при катастрофа на пътя Котел - Омуртаг, друг е в болница"}
{"url": "https://www.24chasa.bg/novini/article/7608861", "text": "Жителите на град Раковски и селата Шишманци, Белозем и Стряма и днес излязоха на протест с искане за по-строг контрол на дейността на Завода за преработка на отпадъци. Поводът за това е поредният пожар в депото за събиране на отпадъци, което четвърти ден продължава да тлее и пуши. Коли на противопожарната служба дежурят на място, за да не позволят тлеещите в дълбочина над 10 метра участъци да се разпалят отново от вятъра, предава БТА. Протестиращите днес започнаха подписка, в която настояват за съдействие на държавата за въвеждане на спешни мерки, които да гарантират безопасността в района или спиране работата на завода. До момента под искането, което ще бъде изпратено до премиера Бойко Борисов, са се подписали близо 2000 души. Енорийският свещеник от църквата в кв. Секирово, град Раковски, отец Румен, който е един от инициаторите на протеста, каза, че хората искат местен референдум дали това съоръжение да продължава работа по този начин. Пред журналисти, управителят на Екозавода Стоян Гидиков каза, че са предприети действия по изпълнение исканията на хората, осигурени са предпазни средства, назначена е жива охрана. Той допълни, че са изпълнени и предписанията на РИОСВ за осигуряване на достатъчно запас от земни маси и водни хидранти и за момента е преустановено приемането на отпадъци.", "date": "2019.08.16", "title": "Жителите на села около Шишманци с подписка да спре работа завода за преработка на отпадъци"}
{"url": "https://www.24chasa.bg/novini/article/7608860", "text": "Предстои прием на заявления за „Помощ под формата на отстъпка от стойността на акциза върху газьола, използван в първичното селскостопанско производство”, съобщиха от дирекция „Връзки с обществеността и протокол“ на министерство на земеделието, храните и горите. На 09.09.2019 г. стартира прием на заявления по схемата за държавна помощ под формата на отстъпка от стойността на акциза върху газьола, използван в първичното селскостопанско производство. Той ще продължи до 27.09.2019 г. Бюджетът на помощта за тази година е 84 млн. лева. Ставката на литър ще бъде определена на по-късен етап, на базата на бюджета и сбора от индивидуалните годишни квоти на земеделските стопани. През 2019 г. може да бъде заявен за възстановяване акциз по фактури за закупен газьол (дизелово гориво) през 2018 г. Земеделските стопани трябва да подадат заявления за държавна помощ в общинската служба по земеделие към Областната дирекция „Земеделие“ по постоянен адрес на физическите лица или едноличните търговци или по адрес на управление на юридическите лица, заедно с копия от и опис на фактурите за закупено гориво. Документите по отношение на прилагането на схемата и образците ще бъдат публикувани на интернет страницата на МЗХГ.", "date": "2019.08.16", "title": "Приемат заявленията за отстъпва от акциза върху газьола в селското стопанство"}
{"url": "https://www.24chasa.bg/novini/article/7608864", "text": "Турският президент Реджеп Тайип Ердоган нареди да бъде максимално ускорена реализацията на проектите за изграждане на атомни електроцентрали в страната, предаде ТАСС, цитирана от БТА. С цел да няма забавяне при осъществяването на проектите за атомни електроцентрали, реализирани в координация с министерството на енергетиката и природните ресурси, както и за по-ефективно използване на атомната енергия за мирни цели, следва да бъде отделено максимално внимание на изпълнението на ангажиментите на всички съответни държавни структури и министерства и да бъде осигурена всякаква необходима подкрепа за осъществяването на въпросните проекти, се казва в нареждане на Ердоган, публикувано днес в турския Държавен вестник. В документа е посочено още, че за Турция има голямо значение успешната и безопасна реализация на проектите за атомни електроцентрали на територията на страната. Това ще помогне на републиката да покрие потребностите си от електроенергия и да намали зависимостта си от внос на енергийни ресурси, се казва в текста. Турция планира идните години да изгради три атомни електроцентрали. В момента в окръг Мерсин (Южна Турция) се изгражда АЕЦ Аккую. Властите планират да изградят АЕЦ и в черноморския окръг Синоп и обмислят изграждането на трета атомна електроцентрала в страната.", "date": "2019.08.16", "title": "Ердоган иска ускорена реализация на проектите за атомни електроцентрали в Турция"}
{"url": "https://www.24chasa.bg/novini/article/7608874", "text": "Властите в източния румънски окръг Галац са открили нови огнища на африканска чума по свинете, което налага евтаназирането на близо 500 прасета, съобщава в. \"Ромъния либера\". Префектурата на Галац съобщи, че огнищата са открити в селата Фрумушица и Бранещ. Взето е решение за превантивното умъртвяване на свинете в двете населени места, забрана за изнасяне на месо от свиневъдните обекти, както и налагането на временна зона за контрол, за да се избегне разпространение на вируса, предава БТА. Според националната база данни в село Фрумушица са регистрирани 151 стопанства с общо 306 прасета, а в Бранещ - 88 стопанства със 191 прасета. Превантивното евтаназиране на животните е започнало тази сутрин. По-рано тази седмица румънските медии съобщиха, че вирусът на свинската чума е бил потвърден в зоологическата градина в Галац. Властите са взели решение за умъртвяване на всички прасета в комплекса, за да се избегне разпространяване на вируса. Става дума за 28 виетнамски прасета и един глиган, посочва Медиафакс.", "date": "2019.08.16", "title": "Нови огнища на свинска чума открити в румънския окръг Галац"}
{"url": "https://www.24chasa.bg/novini/article/7608878", "text": "За първите 13 дни на август на територията на Северноцентралното държавно предприятие/СЦДП/ са отстреляни 125 диви свине, 36 са били уловени в специални стационарни капани, съобщиха от пресцентъра на институцията. Съоръженията са част от усилията за намаляване популацията на дива свиня и борбата с африканската чума по свинете. Действащите капани в дивечовъдни участъци и държавни ловни райони към предприятието са 51, като 14 от тях са новоизградени. В териториалния обхват на предприятието действат и други 34 капана, които са в ловностопанските райони, стопанисвани от ловните сдружения. Масирани претърсвания за трупове на умрели диви свине извършват в горските територии служители на Северноцентралното държавно предприятие. Общо 276 обхода, които задължително се правят без кучета, са извършили служителите на предприятието и териториалните му поделения за посочения период. При претърсванията в горските територии на областите Габрово, Велико Търново, Русе, Силистра и Разград, служителите са открили 83 мъртви прасета. Други 125 екземпляра са били отстреляни, през посочения период, при регламентирания индивидуален лов на дива свиня- също една от мерките за справяне с болестта. Мъртвите животни, включително тези, които са отстреляни, задължително се унищожават, чрез загробване, след вземане на проба за АЧС. От момента на действие на министерската заповед от 31 юли тази година на територията на СЦДП, случаите с потвърдени положителни резултати за АЧС са четири - в обхвата на ДЛС - Воден-Ири Хисар /землището на селата Завет и Осен/, на територията на ДГС - Свищов /землище на с. Вардим/, в обхвата на ДГС - Г. Оряховица край стражишкото село Ново Градище и на територията на ДГС \"Сеслав\" - Кубрат, край с. Тетово.", "date": "2019.08.16", "title": "125 диви свине са отстреляни на територията на Северноцентралното държавно предприятие"}
{"url": "https://www.24chasa.bg/novini/article/7608882", "text": "Две джебчийки, български гражданки, заловени от полицията в Ковънт гардън в британската столица Лондон, получиха 18-месечни присъди, информира вестник „Ивнинг стандард“, цитирани от  Двете „нагли“, както ги определя вестникът, джебчийки са били заснети от камера в магазин в популярния сред туристите Ковънт гардън как проникват в джобовете и чантите на пазаруващите там граждани, като в същото време дори крадат дрехи от щандовете. Само за десет минути те са успели да съберат стотици паунди. 23-годишната София Иванова и 48-годишната Тотка Димитрова са били засечени от цивилни служители от транспортна полиция на 29 юли още при излизането им от станцията на близкото метро заради съмнителното им поведение. След като били засечени и от камерите в магазина двете жени били арестувани. Още на следващия ден в съда те са се признали за виновни и са получили по 18 месеца затвор. Наредено им е още да платят по 122 паунда обезщетение на техните жертви. Инспекторът от транспортна полиция Тим Уикс изтъква пред вестника, че това е била много показателна акция как цивилни екипи могат да заловят престъпници и да ги осъдят в рамките на 24 часа. Лиса Гарет от лондонската полиция казва, че през цялата година се работи неуморно за предотвратяване на джебчийства и кражби, но по това време на годината, когато в Лондон има много посетители, престъпленията от този характер са неимоверно много.", "date": "2019.08.16", "title": "Две българки джебчийки хванати в Лондон, получиха 18-месечни присъди (Видео)"}
{"url": "https://www.24chasa.bg/novini/article/7608781", "text": "Вчера в Пекин изпълнителният зам.директор и главен секретар на Китайската асоциация за управление на застрахователните капитали Цао Дъюун заяви, че в момента приходите от инвестициите в сектора поддържат стабилно равнище, информира  За първото полугодие на тази година те възлизат на 471,5 милиарда юана и годишната норма на възвръщаемост достигна 5,56%, което е с 0,8 процента повече в сравнение с миналата година. До края на юни тази година общите активи на китайската застрахователна индустрия са 19,5 трилиона юана и използваните излишни парични средства достигат 17,4 трилиона юана, а ръстът по двата показателя е над 10%. Цао Дъюун добави, че управлението на инвестициите от застрахователни капитали се движи стабилно, както и приходите от тях, непрекъснато се повишава качеството и ефективността на услугите на застрахователните капитали спрямо реалната икономика.", "date": "2019.08.16", "title": "Активите на китайската застрахователна индустрия достигнаха 20 трилиона юана"}
{"url": "https://www.24chasa.bg/novini/article/7608894", "text": "Функцията „single sign-on” свързва потребителите с приложения и услуги на трети страни, които ползват регистрацията от Facebook. Съдебният процес е свързан с най-лошия пробив в сигурността на Facebook, който се случи през септември. Тогава хакери откраднаха кодовете за влизане на потребители в платформата, което им е позволило да получат достъп до близо 29 млн. акаунта, припомня investor.bg. В документите, подадени в съда, ищците посочват, че Facebook е знаела за тази уязвимост и въпреки това не е успяла да я поправи години наред. „Още по-ужасното е, че Facebook е положила усилия, за да защити собствените си служители от този риск за сигурността, но не и да опази по-голямата част от своите потребители“, гласи още текстът на жалбата. Facebook не е отговорила веднага на запитването за коментар. През януари съдия Уилям Алсъп заяви на Facebook, че е готов да позволи разкриването колко данни на потребители са били откраднати. Откакто обяви новината за атаката, Facebook е разкрила много малко подробности по случая. Компанията сподели единствено, че е засегнат „широк“ спектър от потребители без да дава конкретни данни за броя им по държави. Хакерите са се сдобили с информация от профилите на хората, включително дати на раждане, работодатели, образование, религиозни вярвания, видове устройства, които ползват, страници, които следват, скорошни търсения и отбелязвания на локациите на 14 млн. души. За други 15 млн. души е известно, че пробивът е довел до изтичане на имената и контактите им. В допълнение към това хакерите са видели публикации и списъци с приятели и групи на около 400 хил. потребители. Те, обаче, не са откраднали личните съобщения или финансовите данни на хората и не са имали достъп до акаунтите на потребителите в други уебсайтове, твърдят от Facebook.", "date": "2019.08.16", "title": "Потребители съдят Facebook, че не е опазила личните им данни"}
{"url": "https://www.24chasa.bg/novini/article/7608896", "text": "Почитатели на Елвис Пресли се събраха на гроба му в имението \"Грейсланд\" в Мемфис, за да отбележат 42-рата годишнина от смъртта му, предаде Асошиейтед прес. Поклонници от цял свят се стичат всяка година към Мемфис, за да почетат живота, творчеството и паметта на Краля на рока в рамките на Седмицата на Елвис. Кулминацията й е традиционното шествие и бдение със свещи. Събралите се в \"Грейсланд\" почитатели преминават мълчаливо край гробовете на Краля на рока, родителите му и баба му, предава БТА. Елвис Пресли умира на 16 август 1977 г., но името му е живо и до днес. Имението \"Грейсланд\" е водеща туристическа атракция, която привлича годишно около 500 000 посетители.", "date": "2019.08.16", "title": "42 години без Краля на рока Елвис Пресли"}
{"url": "https://www.24chasa.bg/novini/article/7608915", "text": "Със своите очила с четвъртити рогови рамки и умерения си академичен тон полският комисар по правата на човека не изглежда като някой, който би привлякъл вниманието на тълпата на рок фестивал. Но когато Адам Боднар се появи този месец на фестивала \"Пол'енд'Рок\" (Pol'and'Rock), за да участва в дискусия за езика на омразата, той събра многолюдна публика. Адвокатът се е озовал в пресечната точка на противоположни течения в полското общество. Той е възхваляван от либералите като неуморен защитник на гражданските права по време когато критиците на правителството казват, че са заплашени, но е кошмар за мнозина отдясно заради критиките си срещу управляващата националистическа \"Право и справедливост\" (ПиС) и защитата на малцинствата. \"Наистина не мога да разбера, даже и при най-добра воля, защо четири дни поред съм водеща новина на главните новинарски програми\", каза 42-годишният Боднар пред фестивалната тълпа по повод атаките срещу него от националната телевизия заради това, че е оспорвал начина на извършване на ареста на заподозрян убиец на дете. Фестивалът \"Пол'енд'Рок\", който се провежда на прашно поле близо до германската граница, се организира от известния либерал и организатор на благотворителни кампании Юрек Овшак. Според ПиС опитите на Боднар да брани активистите за правата на хомосексуалистите или на хората, задържани от полицията в криминални разследвания, са олицетворение на либерален подход, който партията възприема като заплаха за традиционните католически ценности в страната. \"Според мен той подкрепя някои граждани, но други не. Той става все повече опозиционен политик, отколкото омбудсман\", каза пред Ройтерс политикът от ПиС Ришард Чарнецки, член на Европейския парламент. Боднар казва, че ролята му може би е трудна. \"Имам няколко правила, които ми помагат, но я правят още по-трудна. Първо, не се обиждай. Второ, не нападай хората на лична основа. Трето, въпреки всичко търси нещата, които обединяват, а не разделят хората\", казва той в интервю за Ройтерс. \"Понякога се чувствам в изолация. Омбудсманът, като човек, който говори за ценностите на либералния демократичен свят, трябва да изпитва чувството на изолация\", добавя той. Но макар Боднар да се усеща овластен да порицава управлението на ПиС чрез тежестта на държавната институция зад себе си, той се опасява, че все повече поляци нямат това усещане. Боднар е убеден, че поредицата заплахи от страна на правосъдието срещу опоненти на правителството, изследователи и НПО, които се противопоставят на консервативния дневен ред на партията, са стеснили пространството за публични дебати в Полша. \"Има хора, които могат да направят нещо, но по различни причини не го правят; те се страхуват или са притеснени\", казва той. Случаят, който Боднар посочва като доказателство за натиска на ПиС върху неправителствени институции, е конфликтът от миналия месец между министерството на правосъдието и една фондация, популяризираща изучаването на правото. Фондацията обвинява ПиС, че заобикаля парламентарната процедура, конституцията и международните стандарти, за да да приема нови наказателни закони като част от \"твърдата\" политика на правителството към престъпността. В отговор правителството заплаши да съди нейни членове. \"Разбира се, правителството отстъпи, но в дългосрочен план подобен сигнал води до намаляване на броя на хората, желаещи да се включват в публични дебати [. . .], защото не знаем какви могат да бъдат последствията\", казва Боднар. Подкрепата за ПиС нараства преди парламентарните избори, насрочени за 13 октомври. Тя се възползва от големия икономически растеж в най-голямата икономика в Централна Европа, за да въведе щедри програми за социални разходи, а нейната защита на традиционните ценности се одобрява от мнозинството поляци. От ПиС твърдят, че мащабните реформи в съдебната система и обществените медии, породили обвинения за залитане към авторитарното управление, целят да направят полското общество по-справедливо и по-свързано с католическото си наследство. Амбициите на ПиС да ограничи чуждестранната собственост на медиите, ако спечели още един мандат, допълнително ще заглуши публичните критики срещу правителството. През последните седмици представители на ПиС дават знаци, че партията ще обмисли мерки за поставянето на повече новинарски медии под контрола на полската столица - политика, подобна на тази на съюзника на ПиС, премиера на Унгария Виктор Орбан. Евентуалните промени в медийната собственост - политика, наричана \"реполонизация\" - се прокламират от ПиС като реформа, която трябва да бъде предприета, за да се гарантира открита дискусия, свободна от чуждо влияние. Засега са известни малко подробности, но официални източници казват, че може да се обмислят различни стъпки, сред които законови ограничения върху собствеността или усилия да се купуват издатели или електронни медии. \"Този сценарий изглежда доста реален\", казва Боднар. \"Ако бъдат въведени нови правила за въздействие върху правата на собствениците, доходността на инвестициите, това може да доведе до по-нататъшно свиване на публичните дебати\", добавя той. /БТА/", "date": "2019.08.16", "title": "Омбудсманът на Полша - на разломите в разделената страна"}
{"url": "https://www.24chasa.bg/novini/article/7608922", "text": "Акцентът на Общината през следващите години ще бъде насочване на повече средства към кварталите. Това каза кметът Йорданка Фандъкова при проверка на изграждащото се футболно игрище и детски площадки в район „Илинден“, предава „ “. „През последните 2-3 години вече успяхме да насочим повече средства към кварталите. И за следващите години това ще бъде акцентът – близо до хората, там където хората живеят – детски, спортни площадки, паркинги. Има идея за два паркинга на общински терени. Аз съм обявила за всички районни кметове да намерят подходящи терени и да започне публично-частно партньорство за изграждане на паркинги в районите, защото това е един от най-тежките проблеми в момента в кварталите на София“, допълни още Фандъкова. По отношение на Западен парк Йорданка Фандъкова обясни, че е имало проблеми с проекта, забавили са се проектантите и очаква до десетина дни да се възстановят дейностите. „Благодаря за разбирането на хората. Те виждат, че правим всичко възможно, но доста често нещата зависят от проектанти, от надзорници и т.н. Затова съм възложила на главния архитект да инициираме и промени в закона, които да дадат повече отговорности на проектантите\", каза още тя.", "date": "2019.08.16", "title": "Фандъкова: През следващите години искаме да насочим повече средства към кварталите"}
{"url": "https://www.24chasa.bg/novini/article/7608914", "text": "Инцидентът е станал на 14 август в Мадан. Момичето е скочило от пътното съоръжение, което е в близост до Минния техникум в града, свидетели станали други младежи, в чиято компания е било момичето.  Момичето в момента е настанено за лечение в УМБАЛ „Св.Георги“-Пловдив, с опасност за живота. „При нас сигналът е получен около 03:00 часа, като екип на Спешна помощ Мадан е транспортирало пострадалото момиче до Смолян.  Според местни жители мостът е с височина около 6-7 метра. 19-годишното момиче е от Мадан, но през последните години живее в София, като през лятото идвала при баба си в миньорския град.", "date": "2019.08.16", "title": "Несподелена любов накара момичето в Мадан да скочи от мост"}
{"url": "https://www.24chasa.bg/novini/article/7608920", "text": "Бившият датски премиер Ларс Льоке Расмусен и други датски политици реагираха скептично на съобщенията, че  , предадоха ДПА и ТАСС. \"Това трябва да е някаква първоаприлска шега\", написа Расмусен в Туитър. Оя Кемниц Ларсен, една от двете датски депутатки от Гренландия, също отхвърли идеята, предава БТА. \"Не, благодаря на купуването на Гренландия от Тръмп! Точно обратното, по-доброто и по-равнопоставено партньорство с Гренландия трябва да е пътят към една по-силна и в дългосрочен план по-независима Гренландия\", написа Ларсен в Туитър. Бившият външен министър и сегашен говорител за външната политика на подкрепящите правителството социаллиберали Мартин Лидегор също заяви, че това трябва да е шега. \"Тръмп да купи Гренландия?! Дано да е шега, но иначе е ужасна идея с риск от милитаризация на Гренландия и по-малко независимост за гренландския народ, а освен това и голяма загуба за Дания\", написа Лидегор в Туитър.", "date": "2019.08.16", "title": "Датски политици: Тръмп да купи Гренландия?! Дано да е шега"}
{"url": "https://www.24chasa.bg/novini/article/7608934", "text": "Двама мъже са задържани за сводничество и пране на пари при специализирана полицейска операция на служители от Областната дирекция на МВР в Разград. Акцията е била под ръководството на Окръжна и Районна прокуратура - Разград, съобщават от пресцентъра на полицията в лудогорския град. Предприетите на 14 август действия са във връзка с досъдебно производство за склоняване към проституция и следствено дело за пране на пари. На територията на Разград, Хасково и Силистра са извършени претърсвания на шест адреса. Намерени и са иззети над 600 грама златни накити, парични средства в евро и лева, придобити по незаконен път и други веществени доказателства, имащи отношения към извършваната престъпна дейност. Задържани са двама мъже - на 43 и на 21 години от село Бабук, обл. Силистра. С прокурорско разпореждане мярката им за задържане е удължена на 72 часа. Предстои да бъде внесено искане в съда за вземане на постоянна мярка \"задържане под стража\". В хода на разследването са събрани данни, че лицата са извършвали престъпната си дейност на територията на страната и в три държави - членки на ЕС, допълват от Областната дирекция на МВР в Разград.", "date": "2019.08.16", "title": "Задържаха двама за сводничество и пране на пари в Разград"}
{"url": "https://www.24chasa.bg/novini/article/7608942", "text": "Полицейски екипи от Ракитово откриха и неутрализираха действаща оранжерия за марихуана в град Костандово, а собственикът и е задържан, съобщи говорителят на полицията Мирослав Стоянов. Акцията е била проведена в четвъртък, след получаване на оперативна информация. Полицаите извършили проверка в имот, собственост на 49-годишния местен жител Ангел Ш. В двора на имота те открили оранжерия, оборудвана за отглеждане на марихуана. Намерени са 35 растения в различен стадии на развитие, като височината им варирала от половин метър до над 3 метра. Общото тегло на изкоренения канабис е близо 59 килограма. В помещение на къщата криминалистите открили и два полиетиленови плика, които били пълни със суха листна маса и съцветия. Количеството на готовия за продажба наркотик е 380 грама. В паркирания пред къщата на задържания джип \"Ленд Ровър\"полицаите открили и 19 ловни патрона 12-ти калибър. Мъжът не разполагал с разрешение за тяхното притежание и съхранение. Цялата намерена дрога и боеприпаси са иззети.", "date": "2019.08.16", "title": "Откриха наркооранжерия при акция в Костандово  (Снимки)"}
{"url": "https://www.24chasa.bg/novini/article/7608958", "text": "Транспортните фирми ще могат да се запознаят с работата на толсистемата в четири демонстрационни центрове в страната от вторник. Това обяви на пресконференция директорът на Националното тол управление проф. Олег Асенов, който съобщи, че днес стартира в техническа експлоатация поетапно системата за електронно събиране на пътни такси на база изминато разстояние - тол, за пътните превозни средства с тегло над 3,5 тона. От днес продължаваме търговското опериране на е-винетката и превключваме средата за тол от тестова в среда за разработка, за да може още от вторник в четири демонстрационни центрове в страната да поканим транспортните фирми да се запознаят с това как работи системата, обясни Асенов, цитиран от БТА. Центровете в София, Пловдив, Русе и Варна ще работят от 14.00 до 18.00 ч. и там ще бъде показана функционалността на системата. В тях ще се покажат всички канали, които АПИ ще оперира с цел обслужване на маршрутни карти, а на по-късен етап и на бордови устройства. Асенов обясни, че тарифата и обхватът на платените пътища са тези от последното им обсъждане от обществения съвет и така - в тестовия обхват попадат 6000 километра, а тарифата е между 18 и 25 стотинки за километър за камиони над 12 тона с четири и повече оси. По този начин разчети показват, че водач на камион Евро 5 с бордово устройство ще трябва да плати малко над 73 лева тол таксата за пътя София - Бургас по магистралата \"Тракия\".", "date": "2019.08.16", "title": "Превозвачите се запознават с толсистемата в 4 демонстрационни центрове от вторник"}
{"url": "https://www.24chasa.bg/novini/article/7608956", "text": "Oпозиционен активист от сръбския град Кралево бе осъден да плати глоба от 10 000 динара /едно евро се разменя за 118 динара/. Преди две години той е късал и драскал по плакати с лика на президента Александър Вучич, съобщава белградският вестник \"Данас\", цитиран от БТА. Съдията, който произнесъл присъдата, му казал, че е минал леко, защото е могло да бъде осъден на затвор. На 20 март 2017 г. в Кралево бяха задържани трима съветници от Локалния фронт, които късали плакати на Вучич, тогава кандидат за президент, пред залата, в която на следващия ден Вучич участвал в предизборна среща. Целият град бил облепен с пракати на Вучич, пазени от полицията, а активистите от Локалния фронт искали да докажат, че полицията не работи в полза на гражданите, а на управляващата Сръбска прогресивна партия. Един от осъдените \"за нарушаване на обществения ред и мир\" е Бранислав Сеничич, който обжалвал присъдата пред Конституционния съд, а той потвърдил присъдата. Сега Сеничич възнамерява да се обърне към Еворпейския съд за правата на човека в Страсбург не заради високата глоба, а заради, както казва, абсурдността на самата присъда.", "date": "2019.08.16", "title": "Сърбин бе глобен с 10 000 динара за късане на плакати с лика на президента Вучич"}
{"url": "https://www.24chasa.bg/novini/article/7608953", "text": "Двама души загинаха, трима бяха ранени при стрелба в близост до кампуса на държавния университет в Алабама, съобщи  . Според полицейската информация една от жертвите е починала на място, а четирима ранени са били откарани в болница. Оказало се, че нараняванията на един от тях били фатални. Разследването е в начален етап. Ръководителят на университета Куинтън Рос заяви, че стрелбата не се е състояла в кампуса, а в една от сградите наблизо. \"Университетските служители продължават да работят с полицията в Монтгомъри, за да разберат подробностите за инцидента\", каза той.", "date": "2019.08.16", "title": "Стрелба близо до университета в Алабама, има двама загинали (Снимки)"}
{"url": "https://www.24chasa.bg/novini/article/7609215", "text": "Николай Т. от Бургас се е заканил с убийство на трима пострадали, съобщиха от прокуратурата. Районната прокуратура - Бургас повдигна обвинение и внесе в съда искане за определяне на постоянната му мярка за неотклонение „задържане под стража“. На 13.08.2019 г. е започнало разследването. Прокурор при РП-Бургас е повдигнал обвинение срещу Николай Т., за това че на 13.08.2019 г. около 18,05 ч. в града на ул.“Раковска“ се заканил с убийство на Е.В., насочвайки към него пистолет и изричайки думите: „Ще ви изтрепя като мишки“. Това заканване би могло да възбуди основателен страх за осъществяването му. На същата дата и място се заканил с убийство на З.В., насочвайки към него пистолет и изричайки думите: „Ще ви изтрепя като мишки“, като това заканване би могло да възбуди основателен страх за осъществяването му. На същата дата в к/с“Лазур“ на ул.“Копривщица“ се заканил с убийство на Н.Т., насочвайки към него пистолет и изричайки думите: „Искаш ли да те гръмна, искаш ли да те гръмна“, като и това заканване би могло да възбуди основателен страх за осъществяването му. Събрани са достатъчно доказателства, сочещи Николай Т. като извършител на инкриминираните тежки умишлени престъпления. Същите са извършени от обвиняемия след употребата на алкохол и под въздействието на упойващо вещество. Той е задържан за срок до 48 часа. Съдът е насрочил съдебното заседание за 14.00ч.", "date": "2019.08.16", "title": "Бургазлия към трима пострадали: Ще ви изтрепя като мишки"}
{"url": "https://www.24chasa.bg/novini/article/7609220", "text": "Това заяви днес зам.-председателят на парламентарната група на БСП Георги Свиленски на брифинг в централа на партията. “Днес трябваше да стартира работата на прословутата ТОЛ система. Днес трябваше всеки един превозвач да заплаща за преминато разстояние. В следствие държавата в лицето на АПИ трябваше да събира тези пари, за да ремонтира българските пътища. Какво констатираме? Вместо да имаме пътища, по които да пътуват българските граждани, имаме участъци от магистрали, цяла магистрала нямаме, това трябва да стане ясно на българските граждани. Имаме една магистрала към Черно море, която за поредна година е с 90 км. ограничение - тоест никаква магистрала. И една към Средиземно море, на където пътуват друга част от българските граждани и изгоря преди четири дни”, каза Свиленски. “Всичко щеше да бъде много интересно, ако не беше трагично, защото за пожара на магистрала “Струма” четири дни медиите, нас политиците и гражданите ни занимават с прехвърляне на отговорности. Всяка сутрин по сутрешните блокове гледаме как единият казва, че е виновен другият. Всички тези институции обаче ги обединява едно име - г-н Бойко Борисов”, продължи той. Според него, след като прокуратурата намери този, който ще носи наказателна отговорност, трябва да се намери и този, който ще носи политическа. “Кой ще носи политическата отговорност за изгорялата магистрала “Струма”? Защото докато г-н Борисов пътува по измитите, маркираните, добре осветени пътни участъци с министрите на задната седалка, защо не слезе и под тези съоръжения, за да види какво има под тях. Вече по медиите започнаха да излизат гуми по Аспаруховия мост, боклуци по други места. Нека г-н Борисов не го прекарват само по нагласени, подредени участъци, а да гледа държавата от всичките ѝ страни”, настоя Свиленски. Борисов катастрофира с контрола на пътищата в страната, категоричен бе той. Припомни, че са се взели редица мерки и за катастрофите по пътищата - нови камери, нови органи, по-високи глоби и тн., но статистиките показали, че жертвите на пътя се увеличават. “Този закон за ППС в предложения от Министерския съвет единствено ще гарантира на всеки български гражданин, който ползва пътно превозно средство, повече разходи, повече такси, повече бюрокрация, по-скъпи резервни части за ползваните автомобили, по-скъпи ремонти, по-скъпи периодични технически прегледи и много много административен тормоз”, коментира пък соцдепутатът Димитър Данчев.", "date": "2019.08.16", "title": "БСП: Готвеният закон за пътните превозни средства е лобистки"}
{"url": "https://www.24chasa.bg/novini/article/7609230", "text": "След като стана известна датата, на която ще се гласува за разпускане на косовския парламент /22 август/, питахме познавачи на политическата ситуация в Косово има ли възможност за създаване на предизборни коалиции и какви биха могли да бъдат приоритетите на новото правителство. Повечето смятат, че на Косово му е необходимо ново правителство, за да посвети повече внимание на външнополитическите въпроси, предава Радио и телевизия Косово 2. Политическите партии най-вероятно ще участват самостоятелно в изборите, смята политологът Любомир Станойкович, който очаква създаването на коалиции след изборите. Станойкович е на мнение, че след предстоящите парламентарни избори ще има нов премиер, който ще поведе Косово в друга посока, най-вече по пътя на евроатлантическите интеграции. \"Например имаме 100-процентни мита, въведени от правителството на Косово, а това директно противоречи на Споразумението за стабилизиране и асоцииране, което Косово постигна с ЕС, а те не го спазват. Ако не се спазва, а те искат да вървят към ЕС, мисля, че това е голяма крачка назад, защото такива решения не водят напред Косово. След това имаме отказ от признаване на независимостта на Косово от страна на някои незначителни държа ви, имаме ситуация Косово да влиза по-бавно в някои много съществени международни организации и всичко това са показатели, че международната общност постепенно обръща внимание на това, че Косово не играе по правилата, определени от международната общност\", заключава Станойкович. Директорът на Фонда за етнически отношения Душан Янич изтъква, че това, че има възможност изборите да се състоят едва в началото на октомври, няма голямо значение, но както каза, най-важно е да се стигне до по-стабилно разделяне на властта, преди всичко вътре в косовските политически партии, докато според него Белград ще влияе на това дали Сръбска листа ще участва като една единица или като две единици в изборите, което ще определи по-нататъшния ход на диалога. \"С такива взаимоотношения и недоверие е трудно. Естествено, трябва да очакваме след изборите да се постави въпросът за премиера и евентуалната му смяна може да има индиректно влияние върху диалога, но това е въпрос за парламента. Така че реално трябваше да очакваме диалогът да се възобнови преди края на годината, а и заради изборите в Сърбия се поставя въпросът ще се постигне ли нещо сериозно до следващата година. Това, което може да се постигне сега, а това може да го направи и служебно правителство, е замразяване на митата и начало на създаване на атмосфера за диалог, което е много по-важно, отколкото да се бърза. Следователно е много по-важно да се избегнат нови провокации за сигурността и конфликти, да се формира утвърдено от народа ново управление, да се решат взаимоотношенията в управляващата коалиция, след това и в Сърбия, и тогава да се отиде на избори\", оценява Янич. Анализаторът Мазлюм Баралиу обаче смята, че има шанс за създаване на предизборни коалиции на предстоящите избори и следващата власт би трябвало по-сериозно и по-подготвено да подходи към преговорите със Сърбия. \"Диалогът е необходим, но зависи от онези, които ще дойдат на власт. Очевидно е че тази коалиция, това правителство нямаше нито стратегия, нито добра воля да поеме държавническа отговорност и да води този диалог съгласно конституцията и законите, а го остави на някого другиго, поради което имаше последици и застой. Мисля, че едно отговорно правителство, което ще бъде формирано след изборите, ще трябва първо да съгласува програми, тоест да направи единна стратегия, която да бъде приложена и на практика, а не само да се води на хартия\", смята Баралиу. Лидерът на Демократичнкия съюз на Косово /ДСК/ вече съобщи, че неговата партия най-вероятно ще участва самвостоятелно в изборите. Той потвърди също, че ДСК няма да предложи кандидат за премиер, макар медиите да спекулират, че това би могла да бъде депутатката Вьоса Османи. (От БТА)", "date": "2019.08.16", "title": "Анализ на възможните коалиции преди изборите в Косово"}
{"url": "https://www.24chasa.bg/novini/article/7609208", "text": "Специализираната прокуратура привлече към наказателна отговорност шест лица за участие в организирана престъпна група за държане и разпространение на фалшиви еврови банкноти на територията на България. Това съобщиха от пресцентъра на Апелативна специализирана прокуратура. Обвинените са задържани на 14 август 2019 г. в София и Сандански при съвместни действия по разследването на Специализираната прокуратура и ГДБОП с участието на експерт от Европол. Според събраните до момента доказателства групата е била сформирана през септември 2018 г. с цел разпространение на фалшиви еврови банкноти на територията на България, които впоследствие да достигат и до други държави от Европейския съюз. Има данни, че освен неистински банкноти, групата е предлагала на потенциални клиенти и кокаин. При извършените претърсвания и изземвания в жилища и автомобили, както и лични обиски, са намерени иззети общо 122 200 фалшиви евро в купюри от по 200 евро. В процес на изясняване е дали неистинските банкноти са били внасяни за разпространение в България от друга държава или са произведени у нас. Иззети са множество мобилни телефони със СИМ карти, копия на чекове от турска банка, бланки за удостоверения за ГТП на МПС и холограмни стикери за ГТП, флаш памети и компютърни конфигурации, щатски долари, украински гривени, македонски динари, със съмнение че са фалшиви. С постановление на наблюдаващия прокурор шестимата обвинени за участие в организираната престъпна група са задържани за срок до 72 часа. Предстои в Специализирания наказателен съд да бъде внесено искане за налагане на мярка за неотклонение „Задържане под стража“ за всеки от тях.", "date": "2019.08.16", "title": "Вижте как задържаха 6-има, разпространявали фалшиви банкноти евро (Видео)"}
{"url": "https://www.24chasa.bg/novini/article/7609259", "text": "Това лято колите на Google отново ще обиколят улиците и пътищата на България, за да отразят в Google Maps вечно променящата се инфраструктура и пейзаж. При това заснемане и обновление ще се включат и кадри, заснети от пешеходци, така наречените – трекери, съобщиха от grayling.com. Street View е популярна функция на Google Maps, която в момента е налична в повече от 85 страни по света, както и в части от Арктика и Антарктида. Благодарение на него потребителите могат да гледат 360 ° изображения на различни улици и културно и национално наследство. Той е достъпен и в Google Earth и в мобилната версия на Google Maps. Google осъзнава необходимостта от постоянни актуализации поради непрестанното развитие на инфраструктурата. Редовното актуализиране на данните от Street View помага на потребителите да се ориентират по-добре и улеснява планирането на пътуванията. Зашеметяващите гледки от Рилските езера и Белоградчишките скали, исторически монументи като Античен театър Пловдив и крепостта Царевец, емблематични сгради като Национален театър Иван Вазов и Етнографски музей в Пловдив са само част от вече включените в Google Maps забележителности от нашата страна. Разходки из морската градина на Бургас или до нос Калиакра също са на един клик разстояние за желаещите да пътешестват онлайн. Street View Trekker, с каквито ще се добавят нови изображения от България, е специална раница, с фотооборудване, чиито камерите са монтирани на върха ѝ. Трекерът се носи от оператор, който обикаля пешеходните зони и автоматично събира снимки по пътя си. Операторът с раницата е свободен да се движи и заснема зони, които са недостъпни за автомобилите. Кадрите, както от колите, така и от пешеходните трекери се монтират в 360 градусови панорами, които днес виждате в Google Maps. До момента трекерите са обиколили някои от спиращите дъха природни забележителности като Големия каньон, Тадж Махал, Ангкор Ват и Гала̀пагоските острови, както и исторически пешеходни маршрути във Венеция. Това е част от усилията на Google Maps да направи достъпни за всички световните забележителности и елементи на културното ни наследство. Google street view от години помага да туристите да планират пътуването си, посещението на различни забележителности, както и да изберат най-подходящото място за настаняване. В България трекери ще обиколят 15 града: София, Пловдив, Варна, Бургас, Русе, Стара Загора, Плевен, Добрич, Шумен,Хасково и Благоевград, като за първи път на картата, заснети с трекер ще се появят Перник, Сливен, Пазарджик и Ямбол. Street View е налична в България от 2013 г. насам и се актуализира непрекъснато, за да поддържа и отразява вярна на реалността картина. Както винаги, Google се стреми да защити поверителността, като същевременно позволява на всички потребители да се възползват от Street View. Събраните изображения не се различават от това, което всеки човек може да заснеме и види, ако се разхожда по улицата. Преди всяка публикация изображенията преминават през процес на обработка по специална технология. Замъгляват се лицата на хората и регистрационните табели, така че те не могат да бъдат идентифицирани, като по този начин се защитава тяхната поверителност. Street View предлага допълнителна функция за премахване на изображения. Потребителите могат да използват бутона \"Подаване на сигнал за проблем\" в долния десен ъгъл на всяко изображение.", "date": "2019.08.16", "title": "Google Street View обновява картата на България"}
{"url": "https://www.24chasa.bg/novini/article/7609296", "text": "На 19 август в Шопрон - градче, граничещо с Австрия, е организирана официална възпоменателна проява, посветена на \"паневропейския пикник\", състоял се там през 1989 г. Това ключово събитие беляза първото пропукване в стената, разделяща Европа на два блока след Втората световна война, и позволило тогава на близо 600 източногерманци да избягат през Унгария. Същата година, в момента, когато комунистическите режими в Източна Европа рухваха, Виктор Орбан - по онова време млад политически опозиционер, стана много известен с въздействащата си реч пред огромна тълпа в Будапеща, в която той настоя съветските войски да напуснат страната му. Макар неговите критици да смятат, че ролята му в събитията от онази година впоследствие е била преувеличена, призивът му за \"гражданска демокрация\" получи силен отзвук. Кулминацията на започналия тогава процес на отваряне на граници настъпи през 2004 г., когато Унгария и няколко съседни й страни влязоха в Европейския съюз. Унгарците бяха едни от най-въодушевените членове на съюза в упражняване на новопридобитото си право на свободно движение. А днес, според Евростат, около 350 000 унгарци в трудоспособна възраст живеят из цяла Европа, от близо 500 000 унгарски граждани, живеещи извън страната с население от малко под 10 милиона души. В годините непосредствено след падането на комунизма въпросът за имиграцията в Унгария дълго време беше оставен на заден план на фона на емиграцията към западната част на континента. Политиката по отношение на влизането на чужденци на територията й впрочем по това време беше напълно либерална. В края на 80-те години и през 90-те години на миналия век хиляди етнически унгарци, бягащи от Румъния, бяха приети с отворени обятия, също както и най-малко 50-те хиляди души, прокуден от войните в бивша Югославия, сред които много босненски мюсюлмани. Болдижар Над от Централноевропейския университет отбелязва във връзка с това, че никой тогава не е поставял под съмнение обосноваността на предоставянето на право на убежище на босненските мюсюлмани, което е в контраст с ислямофобията, доминираща обществения дискурс в Унгария днес. \"Войната, която се водеше в Югославия, беше война в съседна страна. В южните градове се чуваха бомбардировките\" от другата страна на границата, обяснява Над. \"В Унгария се знаеше, че хората, които пристигат, се нуждаят от закрила\", допълва той. И все пак, когато ставаше въпрос за разрешаване на трайно установяване в страната, всички правителства, дошли на власт след 1989 г., отдаваха предпочитание на етническите унгарци от съседните държави. Това отношение стана още по-изразено, след като Виктор Орбан стана премиер - пост, който заемаше първо от 1998 до 2002 г. и на който се намира от 2010 г. до днес. За отбелязване е, че той втвърди риториката срещу имиграцията от други райони на света още преди кризата от 2015 г., свързана с масовото преселение на мигранти към Европа. След като Унгария позволи на хиляди чужденци да минат през територията й, за да стигнат до Западна Европа, по-късно правителството нареди да бъдат издигнати огради с бодлива тел по протежение на южната граница и разреши на полицията \"да отблъсква\" мигрантите към Сърбия. Според политолога Золтан Кисей от консервативния мозъчен тръст Институт на 21 век, тези, които виждат противоречие в позициите на Виктор Орбан от 1989 г. и от 2015 г., са разбрали неправилно мотивите му. Преди 30 години той беше загрижен повече за \"суверенитета на Унгария\", отколкото за отваряне, само по себе си, на границите, подчертава Кисей. Орбан, впрочем, се обясни по този въпрос в реч пред баварския регионален парламент през октомври 2016 г. \"Отварянето на границите през 1989 г. и защитаването на тези граници днес са двете страни на една и съща монета\", заяви категорично той тогава. През 1989 г. \"ние се борехме за свободата на Европа, а сега защитаваме тази свобода\", допълни премиерът.", "date": "2019.08.16", "title": "Унгария на Орбан: От разрушаването на една стена до издигането на друга"}
{"url": "https://www.24chasa.bg/novini/article/7609301", "text": "З.Б. е признат за виновен по обвинение за това, че на 30.12.2014 г., за времето от 17.00 часа до 24.00 часа, в с. Баховица, Ловешка област, при условията на опасен рецидив, в съучастие като съизвършител с М. М. и И. Б., повредил входната врата, здраво направена за защита на имот, отнел чужди движими вещи - преносим компютър „Тошиба“; уеб камера; таблет; два дигитални цифрови фотоапарата; 18 бр. карти памет; бисквити; коледни свещи; шест мобилени телефона Нокия, ЕлДжи, Филипс и Самсунг, радио часовник; адаптор за радио; 20 бр. кутии цигари „Ротманс“; бутилки с водка, уиски, вино и бира; шоколадови бонбони; парфюми; ръчна механична лампа; златни и сребърни накити; 6 бр. големи сребърни английски монети с номизманична стойност; 4 бр. сребърни монети-копчета; джобен часовник; сребърна кутийка; 4 бр. колекционерски монети, титанова мъжка вратовръзка, покрита с камъни; колекционерска монета от олимпиадата в Москва от 1980 г.; колекционерска монета от сватбата на Чарлз и Принцеса Даяна от 1981 г. и флашка за интернет, всички вещи на обща стойност 20 815,30 лв; 250 евро; 41 британски паунда и 400 лева, всичко отнето на обща стойност 21 806,76 лева от владението на собствениците А. С. и А. Д. – граждани на Великобритания, без съгласието им, с намерение противозаконно да ги присвои. На 30.12.2014 г. обвиняемият с приятели изпили значително количество алкохол. Решили да отидат в дома на пострадалите и да извършат кражба. Видели, че осветлението в къщата не свети и липсва автомобила. Прескочили оградата, разбили входната врата, влезли вътре и започнали да търсят и отнемат ценни вещи. След това се прибрали по домовете си, а откраднатите вещи продали или подарили.", "date": "2019.08.16", "title": "В Ловеч осъдиха рецидивист и помагачите му за крупна кражба на колекционарски вещи"}
{"url": "https://www.24chasa.bg/novini/article/7609312", "text": "Пожар е избухнал в завод за бои и лакове близо до сръбския Ужице, съобщават сръбските медии. Две силни експлозии са предшествали огъня. Противопожарни екипи вече са на място. По първоначална информация няма пострадали хора.                                                                                                                                                                                                                                                                                                                       ", "date": "2019.08.16", "title": "Две експлозии и пожар в завод за бои и лакове в Сърбия (Снимки + видео)"}
{"url": "https://www.24chasa.bg/novini/article/7609404", "text": "Хванаха предполагаемия убиец на детето в Сотиря, съобщи . По-рано днес полицията съобщи, че издирва 21-годишен мъж, лежал в затвора за блудство, за жестокото убийство на детето. Тежкото престъпление е станало в четвъртък вечерта в сливенското село Сотиря.  Тялото на момиченцето бе намерено в дере в селото. Силите на реда издирваха предполагаемия извършител по земя и по въздух.                                                                                                                                                                                                                                                                                                                       ", "date": "2019.08.16", "title": "Хванаха предполагаемия убиец на детето в Сотиря"}
{"url": "https://www.24chasa.bg/novini/article/7609318", "text": "Гърция отчете първичен бюджетен излишък от 1,779 милиарда евро в периода януари-юли 2019 г., надвишавайки поставената цел за излишък от 803 милиона евро в този период, съобщава АНА-МПА, позовавайки се на данни на министерството на финансите. В същия период на миналата година първичният бюджетен излишък е бил 926 милиона евро, посочва агенцията, цитирана от БТА. Данните сочат още, че в периода януари-юли 2019 г. е отчетен бюджетен дефицит от 1,851 милиарда евро спрямо целта за дефицит от 4,628 милиарда евро. В същия период на миналата година бюджетният дефицит е бил 2,148 милиарда евро.", "date": "2019.08.16", "title": "Гърция отчете първичен бюджетен излишък от 1,779 милиарда евро"}
{"url": "https://www.24chasa.bg/novini/article/7609380", "text": "Корабът \"Рейнбоу уориър 3\" на екологичната организация \"Грийнпийс\" се намира край северозападните брегове на Франция, за да протестира пред мястото на бъдещата ядрена централа във Фламанвил срещу замърсяването с ядрени отпадъци и \"провала\" на проекта за европейски реактори с вода под налягане (EPR), предаде Франс прес. Флагманският кораб на екологичната неправителствена организация проведе първа акция пред завода за рециклиране на ядрени отпадъци на компанията Орано (бивша Арева) в северното френско пристанище Ла Аг, за да протестира срещу изливането на ядрени вещества в морето. След това корабът се насочи към намиращия се на около 20 км оттам Фламанвил, където ще се построи френски реактор от трето поколение EPR, се казва в изявление на френския клон на \"Грийнпийс\", цитиран от БТА. На сушата пред завода за отпадъци имаше и протест на активисти с табели срещу ядреното замърсяване. В края на юли парижки съд наложи на \"Грийнпийс Франция\" временна забрана да се доближава на по-малко от 250 м от автоколоните за превоз на ядрени или радиоактивни материали или отпадъци на два филиала на Орано. Забраната е в сила до 25 септември и важи за всички членове на организацията и други лица под нейно ръководство.", "date": "2019.08.16", "title": "Кораб на \"Грийнпийс\" протестира срещу \"провала\" на EU ядрени реактори с вода под налягане EPR"}
{"url": "https://www.24chasa.bg/novini/article/7609381", "text": "Израелските власти ще позволят влизането на тяхна територия на американската депутатка от Демократическата партия Рашида Тлаиб по \"хуманитарни\" съображения, обяви днес израелският вътрешен министър, цитиран от Франс прес. Но министър Арие Дери реши днес да позволи достъпа на Тлаиб, \"за хуманитарно посещение на нейната 90-годишна баба\" на Западния бряг, предава БТА. Тлаиб обеща също \"да не изтъква каузата за бойкот срещу Израел по време на престоя си\", се казва в съобщение на ведомството. Израелското радио \"Кан\" предаде, че Тлаиб е изпратила на Дери писмо с уверение, че приема изискването на еврейската държава да се отнася с уважение към ограниченията, наложени й по време на посещението й, както и да не призовава за международен бойкот на Израел, предаде ТАСС.", "date": "2019.08.16", "title": "Израел ще позволи на една от американските демократки да види баба си"}
{"url": "https://www.24chasa.bg/novini/article/7609794", "text": "Говорител на германското правителство каза, че федералният канцлер Ангела Меркел вероятно ще се срещне скоро с британския премиер Борис Джонсън, за да обсъдят Брекзит и двустранните отношения, предаде Асошиейтед прес. Говорителят Щефен Зайберт каза, че \"наистина се планира среща в най-близко бъдеще\", предава БТА. Зайберт каза още, че \"има смисъл\" да се обсъжда Брекзит, проблемът, който през последните години доминира в отношенията на Великобритания с останалите членове на Европейския съюз. Джонсън иска да предоговори споразумението, което неговата предшественичка Тереза Мей постигна с преговарящия екип на останалите 27 държави от общността, припомня АП.", "date": "2019.08.16", "title": "Меркел планира среща с Борис Джонсън в най-близко бъдеще"}
{"url": "https://www.24chasa.bg/novini/article/7609807", "text": "Четири жени се сбиха в сектор „Български документи за самоличност“ в Разград, съобщиха от полицията. Разправията възникнала около 14.30 часа на 15 август при изчакване на гише в службата. Скандалът между две жени от село Китанчево на 58 и на 37 години и две от Лозница – на 47 и на 18 години прерастнал в сбиване. Заради грубото нарушаване на обществените норми на поведение са им съставени актове по Указ за борба с дребното хулиганство (УБДХ).", "date": "2019.08.16", "title": "Четири жени се сбиха в сектор \"Български документи за самоличност\" в Разград"}
{"url": "https://www.24chasa.bg/novini/article/7609772", "text": "Принцеса Кристина, най-малката сестра на Беатрикс, управлявала Холандия до абдикацията й през 2013 г., почина в петък на 72 години след боледуване от рак на костите, съобщи кралското семейство. Родена почти сляпа през 1947 г., Мария Кристина, принцеса на Оранж-Насау, е четвъртата дъщеря на кралица Юлиана и принц Бернхард. \"Ние сме натъжени от смъртта на скъпата ни сестра и леля\", заявиха от кралското семейство в Туитър. \"Кристина имаше удивителна индивидуалност и голямо сърце\", казаха крал Вилем-Александър, кралица Максима и принцеса Беатрикс. \"Ние ценим многото прекрасни спомени с нея\", се казва в съобщението, предава  . Тя разви любовта към музиката и песента и живота извън кралския двор. Кристина се омъжва за кубинския учител в изгнание Хорхе Гилермо през 1975 г. Те имат три деца, преди да се разведат през 1996 година. Премиерът Марк Рюте почете принцесата като напомни за нея като\"топла личност\" и изрази тъгата си в изявление. Кристина ще бъде кремирана на частно събитие, съобщи кралската фамилия.", "date": "2019.08.16", "title": "Холандската принцеса Кристина загуби битката с рака"}
{"url": "https://www.24chasa.bg/novini/article/7609808", "text": "Гръцките власти съобщиха, че днес има напредък в усилията за потушаване големия горски пожар, бушуващ от четири дни на остров Евбея, североизточно от Атина, предаде АФП. Положението изглежда по-добро днес, няма активен фронт, но нашите сили остават на място, заяви за АФП говорител на пожарникарите. Той добави обаче, че отделни огнища продължават да горят в пропаст, предава БТА. Пожарът, който избухна във вторник рано сутринта близо до природен резерват, е унищожил над 2400 хектара борови гори, според нови оценки, цитирани от агенция АНА-МПА. Огнената стихия засегна природен резерват от 550 хектара в близост до Агрилица. Но докато пожарът остава активен, властите не са в състояние да преценят изцяло размера на щетите, заяви вчера отговорен представител на местните власти. Близо 500 жители от четири села, които бяха евакуирани, успяха днес да се завърнат по домовете си, съобщи АНА-МПА. Няма пострадали в резултат на пожара, с изключение на един пожарникар, който е приет в болница с изгаряния. Не се съобщава за сериозни материални щети, с изключение на няколко изгорени коли, въпреки че пламъците се бяха приближили до жилищни сгради. Близо 400 пожарникари, 110 пожарни коли, девет самолета и четири хеликоптера за гасене на пожари продължаваха днес сутринта борбата за потушаване на огъня. Два самолета за гасене на пожари от Италия и един от Испания оказваха помощ на гръцките огнеборци. Започнало е разследване за изясняване на причините за пожара. Служители на специалния отдел за палежите в рамките на гръцката пожарна служба са открили предмети, използвани за палене на огън като парцали, части от пластмасови бидони и натрупани дърва и съчки, съобщи в.\"Катимерини\". Вестникът посочва, че трима жители са разпитвани.", "date": "2019.08.16", "title": "Стабилизирано е положението на остров Евбея, но все още някои огнища горят"}
{"url": "https://www.24chasa.bg/novini/article/7609845", "text": "Тежко пътнотранспортно произшествие е станало на разклона за село Великденче по пътя за ГКПП „Маказа“ днес около 15,45 часа. Временно е затворен главният път към граничния пункт, а движението се отклонява през Джебел за Кирково. По първоначални данни сблъсъкът е между четири автомобила, има загинал и пострадал. На мястото на произшествието са екипи на полицията, на Центъра за спешна помощ и на пожарната служба в Джебел.", "date": "2019.08.16", "title": "Тежка катастрофа взе жертва и затвори пътя за \"Маказа\", има и ранен"}
{"url": "https://www.24chasa.bg/novini/article/7609822", "text": "21-годишният Мартин Трифонов е бил съден за блудство и по-рано. Според криминалния психолог Тодор Тодоров заловеният е имал тежко детство и психически травми, предава  Заподозреният за убийството на седемгодишно дете от сливенското село Сотиря вече е заловен. Мъжът е оказал съпротива и се намира в болница. Починалото момиченце е било открито вчера около 14 часа в безпомощно състояние край село Сотиря. То е починало в болницата в Сливен. \"Най-вероятно това убийство е за да прикрие друго престъпление\", коментира Тодоров. \"Допускам, че преди това е имало сексуално посегателство на детето, агресията, която е изсипал се дължи на факта, че то е оказало съпротива. Може да се дължи и на факта, че е заплашило извършителя или пък, съответно, той се е притеснил от това, че може да бъде разкрит, защото го познават. Така или иначе, убийството е последващ акт след сексуалното посегателство\", каза още той. Бабата на Мартин Трифонов призна, че преди време внукът ѝ е посягал на друго момиче. Тя сподели, че знае това от дъщеря си.", "date": "2019.08.16", "title": "Криминален психолог: Заловеният Мартин е имал тежко детство и психически травми"}
{"url": "https://www.24chasa.bg/novini/article/7609818", "text": "Десетки варненци изпратиха 12-членния екипаж на експедицията \"Аргонавти от древността\" на едно от най-опасните плавания. Смелчаците тръгнаха от Морска гара във Варна с 14-метрова тръстикова лодка, с която трябва да изминат близо 3000 км по море. Крайната точка на експедицията е остров Крит. Кметът на Варна Иван Портних подари на екипажа икона на закрилницата на Варна Св. Богородица, както и знамето на Варна, а на единствения българин в екипажа - варненския археолог Теодор Роков - дървен тефтер, в който да си води записки от експедицията. Ръководителят на аргонавтите д-р Доминик Гьорлиц благодари лично на кмета на Варна и на тръгване каза, че ще се радва след няколко седмици \"да се срещнем отново на същото място\".", "date": "2019.08.16", "title": "Тръстиковата лодка \"Абора 4\" отплава на експедиция от Варна"}
{"url": "https://www.24chasa.bg/novini/article/7609848", "text": "Нов фантом-манекен за изследване влиянието на радиацията върху човешкия организъм ще бъде изпратен на Международната космическа станция (МКС) през 2022 г., предаде ТАСС. Това заяви завеждащият отдела за радиационна безопасност на пилотираните космически полети на Института по медико-биологични проблеми на Руската академия на науките Вячеслав Шуршаков. Става въпрос за прибор, който се използва за изследване степента на въздействие на радиационното излъчване върху човешкия организъм. Създаден е от материал, който поглъща радиацията както човешкото тяло. Във вътрешността му има огромно количество датчици и дозиметри. Подобно оборудване позволява да се получат точни данни за степента на опасното въздействие на радиацията върху човешкия организъм, предава БТА. \"Сега се подготвя за полет фантом-манекен - каза Шуршаков. - Планирано е да полети към МКС през 2022 г.\" Той отбеляза, че в момента е в орбита подобен прибор с форма на кълбо. \"Това е фантом рекордьор - той е в орбита от 2004 г. - поясни Шуршаков. - Освен нас, никой друг не е извършвал толкова дълъг експеримент. Дозиметрите се връщат на Земята и се заменят с нови.\" Той допълни, че руски учени работят над създаването на нови прибори за измерване нивото на радиация, с които ще бъде снабден космическият кораб \"Федерация\". \"За кораба \"Федерация\" в нашия отдел се разработват нови прибори за измерване нивото на радиация по време на полет - сподели Шуршаков. - Те ще измерват, записват и предават на Земята данни за нивото на радиация.\"", "date": "2019.08.16", "title": "Пращат на МКС фантом-манекен, ще измерва радиацията върху човешкия организъм"}
