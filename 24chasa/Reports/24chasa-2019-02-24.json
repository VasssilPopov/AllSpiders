{"url": "https://www.24chasa.bg/novini/article/7314931", "text": "Българският турчин Георги Димитров-Метин, който е племенник на бившия депутат от ДПС Щерю Щерев, е бил пребит от трима мъже в центъра на София заради ненавист и омраза към чужденци. Това пише в решението на състав на Софийския апелативен съд, оглавяван от Пламен Дацов, който потвърждава присъдите на Джоно Младенов (16 г. затвор), Момчил Милчов (15 г. затвор) и Иво Тилков (18 г. затвор). Последният се укри от правосъдието, докато делото течеше на първа инстанция, и издирването му продължава. Тримата се опитали да умъртвят Метин с удари в главата с юмруци, ритници и метална палка. На подсъдимите прокуратурата не е повдигнала обвинение за ксенофобски подбуди, а само по хулигански, отбелязват съдиите. И отчитат този факт като утежняващо обстоятелство срещу тримата. Метин, който е продавач на гевреци, е пребит на 9 ноември 2013 г. към 20 ч, когато се прибирал след работа към хостел “Вени”. Там живеел с любимата си Минка и нейната дъщеря. Тогава хостелът е известен като приют за мигранти. Метин бил пресрещнат от нападателите си на ъгъла на столичните ул. “Цар Самуил” и “Пиротска”. Преди да го повалят на земята, тримата го попитали как се казва, поискали му да представи и лична карта, установява съдът. Метин не отговорил нищо и тогава, без да бъдат предизвикани, те се нахвърлили върху него. Налагали го, дори когато лежал в локва кръв на земята. Същия ден по-рано подсъдимите заедно с друг техен приятел, Николай Тодоров, пиели алкохол в ресторант до Женския пазар. След 19,30 ч 4-мата мъже тръгнали по ул. “Цар Самуил”. По пътя Тилков и Младенов подгонили няколко араби, които побягнали към хостел “Вени”. Тогава Тилков, Младенов и Милчов влезли в хостела и започнали да блъскат по вратите на стаите. Приятелят им ги изчакал на улицата. “Ти не защитавай арабите, те бият барманки и магазинерки”, казали те на хазаина на хостела. На тази сцена има 2-ма свидетели, разпитани по делото. След като напуснали хостела, се сблъскали с прибиращия се към вкъщи Метин. Животът на българския турчин е спасен като по чудо. Той получава черепно-мозъчна травма и изпада в медикаментозна кома няколко месеца. Няма спомени за събитията преди, по време и след инцидента, казват вещи лица. Изразявал се само с прости изречения, изпълнявал елементарни инструкции. Преди нападението той е бил с умствена изостаналост. Лекарите са му поставили диагнозите органично листово разстройство (промяна в емоционално-волевата сфера) и психоорганичен синдром (нарушения в когнитивните процеси и емоционална лабилност). Тримата са осъдени да платят и общо 200 хил. лв. обезщетение на Метин за причинени болки и страдания. Последната дума по делото ще има върховният съд.", "date": "2019.02.24", "title": "Съд: Български турчин е пребит, защото е помислен за арабин"}
{"url": "https://www.24chasa.bg/novini/article/7314855", "text": ", е задържан, съобщи Асошиейтед прес. Никой не е пострадал при инцидента, заради който самолетът, излетял от Читагонг за Дубай, се върнал на летището. Мофидур Рахман, висш командир от военновъздушните сили, заяви на пресконференция, че заподозреният, когото нарече \"терорист\", е гражданин на Бангладеш, че е арестуван и разпитван. Повече подробности не бяха съобщени, предава БТА. Представител на бангладешките власти каза за АП, че мъжът е бил ранен, когато командоси открили огън срещу него. Не е ясно при какви обстоятелства се е стигнало до стрелба, отбелязва агенцията. По-рано бангладешки медии съобщиха, че похитителят нахлул с нож в кабината на самолета и казал, че има бомба. Бил обаче обезвреден от екипажа на самолета. Но според Шакил Мирадж, директора на авиокомпанията, пилотът решил да върне самолета в Читагонг, когато му съобщили, че един от пътниците се държи подозрително и изглежда има намерение да отвлече самолета, предаде Ройтерс. На борда имало 142 пътници, които в безопасност напуснали самолета.", "date": "2019.02.24", "title": "Заловиха мъжа, който се опита да похити самолет за Дубай"}
{"url": "https://www.24chasa.bg/novini/article/7314880", "text": "Вицепремиерът и министър на отбраната на Република Северна Македония Радмила Шекеринска съобщи, че много скоро в Преспа ще бъде открит граничния КПП „Маркова стъпка“, предаде  . „Преговорите между министерствата на външните работи на двете страни за отварянето на новия гранично-пропусквателен пункт са в заключителна фаза. Отварянето на ГКПП „Маркова стъпка“ означава отворена врата към ЕС и целия регион за местните граждани и малкия бизнес. По тази причина от ЕС обещаха да отпуснат допълнителни средства“, заяви Шекеринска в Битоля, където участва в работата на форума „Прозрачно общество – шанс за всички“, съобщава БГНЕС.", "date": "2019.02.24", "title": "Македония и Гърция ще отворят ГКПП край Преспа"}
{"url": "https://www.24chasa.bg/novini/article/7314900", "text": "Годишните доклади на Европейската комисия за напредъка на страните от Западните Балкани ще бъдат публикувани най-вероятно едва на 29 май, след изборите за Европейски парламент, вместо в средата на април, съобщиха дипломатически източници от Брюксел за сръбската държавна телевизия РТС. От резултатите от европейските избори ще зависи и посоката на политиката на разширяване на ЕС към Западните Балкани, казаха анализатори в Брюксел за РТС, предава БТА. Докато страните членки на ЕС не искат да рискуват с темата за разширяването в навечерието на изборите, отлагането на докладите може да размести планирания календар на събитията, защото за решението на броя нови глави, които ще бъдат отворени например в преговорите със Сърбия, ще има само две или три седмици. Лакмус за положението с разширяването на ЕС ще бъде решението през юни за започване на преговори със Северна Македония, което, въпреки споразумението с Гърция, не е сигурно, посочват анализаторите. Ситуацията може да се усложни и от резултатите от изборите, допълва РТС.", "date": "2019.02.24", "title": "Публикуват докладите на ЕК за напредъка на Западните Балкани след изборите за ЕП"}
{"url": "https://www.24chasa.bg/novini/article/7314896", "text": "Задържаният за убийството на баба си във Велинград бил кротък и добър човек, теринирал плуване и никой в градчето не може да повярва, че е способен на такава жестокост, пише във фейсбук авторът на \"24 часа\" Калина Паскалева по разкази на негови познати. Тя е в курортния град, за да снима филм по друга тема и научава от медиите за престъплението. Както \"24 часа\" съобщи младежът е пребил майка си с дървена дъска, а след това нахлул в стаята на баба си и я пребил с юмруци по главата. Ден по-рано се е скарал с приятелката си, разказвали приятели на задържания пред Калина Паскалева. Ето какво написа тя от мястото на трагедията:  КОГАТО ДОМАШНОТО НАСИЛИЕ ЗАВЪРШВА С УБИЙСТВО.... Пътувах по друг служебен въпрос днес за Велинград. Когато пристигнах, прочетох, че сутринта момче е убило баба си. Настръхнах. Години наред моите баба и дядо ме водеха на почивка във Велинград и аз обичам това място. Изпълнено е с мили и спокойни хора. Отказвах да повярвам, че за пореден път домашно насилие е довело до убийство. Отказвах да повярвам, че агресията вече надминава всякакви граници. Повишаване на тон се транформира в удари с дървена летва върху майка му ..... “Тихо момче, не прави проблеми, имал си е приятелка, не сме го виждали по заведенията, май беше плувец...” - това разказват местните във Велинград за убиеца Х.С.. “ Май се е скарал и с приятелката си преди това.”- продължават да се чудят връстниците му какво може да е предизвикало Х. “Много кротко момче, не мога да повярвам.”- разказва момче, с което е учил в училище. “Никога не мога да предположа такова нещо за него.”. Хората във Велинград са потресени от зверското убийство, което е извършил тази сутрин Х.С. След скандал с майка си и удари върху нея с дървена летва, убива баба си. Повтарям го за да осъзнаете колко е важно да се борим с домашното насилие. Да говорим за него.  Единственото, което ме обнадеждава след всеки случай на домашно насилие, приключило с убийство, е че законът вече е променен. Това момче, освен че уби баба си, съсипа и собствения си живот. Искам да вярвам, че за агресията ще продължи да се говори. Искам да вярвам, че жертвите няма да мълчат. Ако си затваряме очите и ушите, тази трагедия няма да се изтрие. И ако за някои от вас това е поредният случай в статистиката, за мен не е. П.С: Снимката на Х.С. ми е предоставена от момчета, които го познават.", "date": "2019.02.24", "title": "Задържаният за убийството на баба си съсипва и своя живот (Снимка)"}
{"url": "https://www.24chasa.bg/novini/article/7314943", "text": "Министър-председателят на Малта Джоузеф Мускат обеща голяма операция за справяне с последиците от опустошителната буря, която нанесе днес значителни щети на средиземноморския остров, предаде ДПА. Мускат каза, че стотици хора са подали сигнали за помощ, след като бурята е повредила сгради и оградни стени и е предизвикала затваряне на пътища, предава БТА. Части от острова останаха без електричество. Скоростта на вятъра стигна до 101 километра в час. Според някои хора това е била най-силната буря, откакто се помнят. Мускат заяви, че главният малтийски завод за обработка на отпадни води е трябвало да бъде затворен, а после - евакуиран, защото е станал опасен. Премиерът обеща помощ за фермерите от бюджета за солидарност на Европейския съюз, защото са били унищожени много посеви. Властите посъветваха хората да не излизат навън. Бурята причини нарушения в движението на обществения транспорт. Редица полети бяха отменени или забавени.", "date": "2019.02.24", "title": "Малта с голяма възстановителна операция след опустошителната буря (Снимки)"}
{"url": "https://www.24chasa.bg/novini/article/7314963", "text": "Стая номер 305 в софийския хотел “Орбита” е била наета през 2015 г. от агента на ГРУ, известен под псевдонима Сергей Федотов. Камери са заснели руснака и в автомобил на паркинга пред хотела, в който е бил офисът на оръжейния търговец Емилиян Гебрев. Това е установило съвместното разследване на българските и английските служби. То започна заради предполагаема връзка между отравянето на Гебрев през 2015 г. и това на руския агент Сергей Скрипал във Великобритания през 2018 г. Разследващите вече разполагат с видеозаписите. От кадрите се вижда и автомобил, нает от агента на ГРУ, който влиза в България под името Сергей Федотов. В същия хотел офиси има и отровеният бизнесмен Гебрев. Руснакът е прекарал внушително време вероятно в събиране на данни за всекидневните навици на българския оръжеен търговец. Според достоверен източник разследването вече било сигурно, че Гебрев е атакуван, а не се е натровил с инсектициди от рукола или кафето в дома си, каквато версия се появи преди месец. За данните от разследването са били уведомени и дипломатите в посолството на Великобритания. Предполага се, че атаката на руснаците е била заради война за пазари, категорични са вече разследващите. Едната версия, по която се работи, е сделка в Украйна за над милион евро. Тя станала малко преди през април 2015 г. Гебрев да бъде натровен с инсектициди. Както в. “24 часа” единствен съобщи още през 2015 г., българският оръжеен търговец се е почувствал зле по време на вечеря със свои полски и руски партньори в ресторант на метри от хотел “Орбита”. Ден след него в болница е приет и синът му. Още тогава сделката с Украйна, където от 2 години тече подкрепяна от Русия сепаратистка война, бе разглеждана като вероятен мотив за действията на руските спецслужби. Втората версия е, че отравянето не е направено от руските служби, а от техни агенти по частна поръчка. И е заради това, че Гебрев е изместил руски оръжейни търговци от крупни сделки в Индия, Африка и Афганистан. Тези версии бяха лансирани вече публично и от бившия военен министър Бойко Ноев, както и от генерала от ДС Тодор Бояджиев. Междувременно Русия е започнала масирано заличаване на всякакви следи от дейността на агента на ГРУ Сергей Федотов, съобщи английското издание “Белингкат”. Журналистите от изданието разполагат с копия от личните документи както на реалния човек, така и на фалшивата самоличност. Постепенно изчезват всякакви данни за двата паспорта във всякакви регистри, установили те. Влизането на Федотов в България през март и април 2015 г. съвпада с взривове във ВМЗ-Сопот, обяви вчера бившият военен министър Бойко Ноев. При тях имаше жертви, а една от версиите бе саботаж на конкуренцията, припомни той. Сегашният министър Красимир Каракачанов обаче отрече при взривовете във ВМЗ да има руска връзка. България обаче не смята да преговаря с Русия за оръжейни лицензи, каза още Каракачанов.", "date": "2019.02.24", "title": "Камери уловили руснака Федотов - наел през 2015 г.  стая в хотела,  където бил     офисът на Емилиян Гебрев"}
{"url": "https://www.24chasa.bg/novini/article/7314970", "text": ", заявиха военни и авиационни служители, цитирани от Асошиейтед прес и Ройтерс. Заподозреният поискал да говори с министър-председателя на Бангладеш, след което бил смъртоносно ранен при престрелка с военни командоси, предаде БТА. Самолетът на бангладешката държавна авиокомпания Биман излетял от столицата Дака за Дубай с междинно кацане в Читагонг. Пилотът извършил извънредно кацане в Читагонг, след като член на екипажа съобщил за \"подозрително поведение\" на въпросния мъж. Всички 143 пътници и седем души екипаж били благополучно евакуирани. Командосите стреляли по заподозрения, след като той открил огън по тях, когато те му казали да се предаде, заяви висш военен. По думите му мъжът носел пистолет. Предполагаемият похитител умрял, преди да стигне до болницата. Представител на управлението за гражданска авиация каза, че заподозреният, изглежда, бил \"психически нестабилен\".", "date": "2019.02.24", "title": "Похитителят на самолета за Дубай е починал, след като командоси го простреляха"}
{"url": "https://www.24chasa.bg/novini/article/7314972", "text": "САЩ ще продължат да оказват натиск върху венецуелския президент Николас Мадуро, докато той разбере, че дните му са \"преброени\", каза днес американският държавен секретар Майк Помпейо, цитиран от Асошиейтед прес. Помпейо говори след сблъсъците по границите на Венецуела. Двама души загинаха вчера край границата с Бразилия, а 300 бяха ранени при отделен инцидент край границата с Колумбия, след като войски, верни на Мадуро, използваха сълзотворен газ срещу активисти, опитващи се да доставят хуманитарна помощ, предава БТА. В изявление пред телевизиите \"Фокс\" и Си Ен Ен Помпейо посочи, че администрацията на президента Доналд Тръмп ще продължи да подкрепя опозиционния лидер Хуан Гуайдо и не изключи употребата на военна сила от САЩ. Утре вицепрезидентът Майк Пенс заминава за Колумбия, където ще присъства на спешна среща на върха за Венецуела заедно с над дузина външни министри от латиноамерикански и карибски страни. Гуайдо каза, че там ще се срещне с Пенс.", "date": "2019.02.24", "title": "Помпейо: Ще притискаме Мадуро, докато разбере, че дните му са преброени"}
{"url": "https://www.24chasa.bg/novini/article/7314976", "text": "Омбудсманът Мая Манолова организира обществено обсъждане на тема: „Защита от неравноправни клаузи и свръхпривилегиите на банките”, което ще се състои утре, 25 февруари 2019 г., от 11.30 часа в институцията /ул. „Георг Вашингтон“ № 22/. Това съобщиха от пресцентъра на омбудсмана. На форума общественият защитник ще представи законопроект за ограничаване на свръхправомощията на банките и защита от неравноправни клаузи с промени в Гражданския процесуален кодекс. Срещу България има наказателна процедура заради несъответствие с правото на Европейския съюз във връзка с неравноправните клаузи в потребителските договори, за което Европейската комисия даде през януари т.г. на страната ни двумесечен срок за справяне с проблема. Целта на дискусията е да бъде обсъдена промяна в нормативната уредба, която да осигури защита на потребителите от неравноправни клаузи в договорите с монополни дружества, колектори, бързи кредити, банки и кредитни институции при снабдяването им с изпълнителен лист по реда на заповедното производство.", "date": "2019.02.24", "title": "Мая Манолова представя законопроект за ограничаване на привилегиите на банки и монополисти"}
{"url": "https://www.24chasa.bg/novini/article/7314993", "text": "Лидерите на коалиционните партньори в Северна Македония Зоран Заев и Али Ахмети се договориха в преброяването, което ще се състои догодина в страната, да има и графа за етническа принадлежност, съобщиха ТВ 24 и сайтът Фактор. Според информации от двете партии - СДСМ и Демократичния съюз за интеграция законът е във финална фаза и се очаква да бъде приет на правителственото заседание още тази седмица, а до края на март да бъде гласувано в парламента, предава БТА. Според информациите освен графата за етническа принадлежност, която предизвика редица дилеми в обществото, вторият спорен момент след провалилото се преброяване през 2011 г., за преброяването на изселниците, които са извън страната повече от една година, също е съгласувано. Те ще бъдат преброени, но няма да бъдат вписани в населението като цяло. Предвидено е новото преброяване на населението да струва на гражданите 8,5 милиона евро. За последен път преброяване в страната имаше през 2002 г., а през 2011 г., след поредица политически противоречия и обвинения то бе прекратено няколко дни преди края. Тогавашният премиер Никола Груевски отправи обвинения за фалшифициране и преброителният материал бе унищожен.", "date": "2019.02.24", "title": "В преброяването в Македония догодина ще има и графа за етническа принадлежност"}
{"url": "https://www.24chasa.bg/novini/article/7315004", "text": "Американският президент Доналд Тръмп прогнозира, че на втората му среща със севернокорейския лидер Ким Чен-ун ще има \"продължаване на напредъка\" от първата, предаде Асошиейтед прес. Тръмп заяви в Туитър, че заминава утре сутринта за виетнамската столица Ханой, където трябва да разговаря с Ким за денуклеаризацията, предаде БТА. Според него севернокорейският лидер знае, че \"без ядрени оръжия страната му може бързо да стане една от големите икономически сили където и да е по света\". Американският държавен секретар Майк Помпейо каза, че се надява да бъде постигната \"съществена стъпка напред\". Той предупреди, че \"това може да не стане\", но все пак \"се надява, че ще стане\". \"Президентът Тръмп също така казва, че това ще отнеме време. Може да трябва да има още една среща на върха. Може да не успеем да свършим всичко следващата седмица\", заяви Помпейо по телевизия \"Фокс нюз\". Според него КНДР продължава да е ядрена заплаха, въпреки че Тръмп заяви след срещата в Сингапур през юни, че \"вече няма ядрена заплаха от Северна Корея\".", "date": "2019.02.24", "title": "Тръмп: Очаквам напредъкът да продължи на втората ни среща с Ким"}
{"url": "https://www.24chasa.bg/novini/article/7314596", "text": "Президентът на Сърбия Александър Вучич отхвърли днес спекулациите в германски и прищински медии за някакви \"уж съгласувани планове\" за решаване на косовския въпрос, предаде Танюг. \"Гладна кокошка просо сънува\", отговори президентът на журналистите, които го питаха за плана, съдържащ 17 точки и засягащ промяна на границата между Косово и Сърбия, предаде БТА. Тези, които твърдят това, искат да разцепят Сърбия на 17 части, каза Вучич. \"Не мога всеки ден да отговарям на техни изявления и твърдения. Това ми отнема много енергия. Не разговаряме с тях, защото въведоха мита. Няма никакви карти, няма нищо, защото дори не разговаряме. Какви 17 точки, няма нито една точка\", заяви Вучич. Германският вестник \"Франкфуртер рундшау\" писа вчера, че ЕС и САЩ са готови да приемат размяна на територии между Сърбия и Косово. Според вестника на 12 юни във Вашингтон трябва да бъде подписано споразумение за промяна на границата, което да влезе в сила шест месеца по-късно. Прищинският \"Бота сот\" публикува подобен текст, в който се твърди, че зад този план стоят САЩ, Франция и Русия. Планът предвиждал в периода от 28 юни до 13 юли тази година Белград и Прищина да подпишат споразумение за \"характера на приятелството и добросъседските отношения. Той предвиждал също Сърбия да признае Косово и то да бъде прието в ООН, след това да се извърши промяна на границата, като сръбските светини в Косово да получат специален статут, а на Сърбия се дава възможност да стане член на ЕС през 2021 или 2022 г.", "date": "2019.02.24", "title": "Вучич: Спекулации са твърденията за съгласувани планове за косовския въпрос"}
{"url": "https://www.24chasa.bg/novini/article/7314654", "text": "Самолет на бангладешките авиолинии Биман, изпълняващ полет от бангладешката столица Дака за Дубай с междинно кацане в Читагонг (Бангладеш), се върна в Читагонг след опит за отвличане, съобщи Ройтерс. Агенцията се позовава на висш служител на авиокомпанията. На всичките 142 пътници е било позволено да напуснат самолета, който е заобиколен от полицаи и войници, предаде БТА. Според британския вестник \"Мирър\", който цитира бангладешки медии, един от пътниците, въоръжени с нож и заплашващ да взриви бомба, се е опитал да нахлуе в пилотската кабина и да отвлече самолета, но е бил неутрализиран от екипажа и самолетът се е върнал на летище Читагонг. Похитителят и двама членове на екипажа още се намират в самолета. Твърди се, че той е искал да говори с премиера на Бангладеш.", "date": "2019.02.24", "title": "Мъж опита да отвлече самолет от Бангладеш за Дубай, имал нож и заплашил да взриви бомба"}
{"url": "https://www.24chasa.bg/novini/article/7314673", "text": "Започна третото поред и първо за 2019 г. анкетно проучване на потребностите на работодателите от Агенцията по заетостта, като се апелира към представителите на работодателски организации за по-висока активност от страна на бизнеса в анкетирането - каза в Добрич на заседанието на Областната комисия по заетост директорът на дирекция „Регионална служба по заетост“ – Варна, Божидар Михайлов. Работодателите, както и при предните анкети, ще имат възможност да попълнят онлайн анкетен формуляр, в който да посочат от какви специалисти със средно и висше образование ще имат нужда, както и какви са потребностите им от работници без специална квалификация и кадри, притежаващи специфична правоспособност. Те ще могат да посочат и кои са най-необходимите умения, които трябва да притежава търсеният от тях персонал. Получените резултати за потребностите на бизнеса и администрацията ще очертаят нуждите им от работна сила през следващите 6 месеца. Чрез проучването анкетираните могат да посочат и очакванията си за необходимите им специалисти с висше и средно образование след 3 до 5 години. Набраната информация ще се използва при определяне на приоритетите на областната и националната политика в сферата на образованието, обучението и насърчаване на заетостта – каза още Михайлов. В Добричка област бизнесът почти не се е вкючил в проучванията – каза зам.-областният управител Живко Желязков. „За предните две кампания има подадени около 150 формуляра, докато в други градове фирмите били много съпричастни” – добави той.", "date": "2019.02.24", "title": "Пак питат бизнеса от какви работници има нужда"}
{"url": "https://www.24chasa.bg/novini/article/7314707", "text": "\"Аз работих много за тази среща, така че Европейският съвет да сме тук сега. Независимо от диаметрално противоположните мнения и отношения в този край на света, те са много важен партньор. Успял съм да изградя такива отношения\", каза премиерът Бойко Борисов непосредствено преди срещата на върха между държавите-членки на Европейския съюз и държавите-членки на Лигата на арабските държави в египетския град Шарм Ел-Шейх. \"Ние сме добри приятели от много години. В ООН се видяхме, поддържаме телефонен контакт и в края на краищата това е едно признание и за него да дойде целият Европейски съвет тук\", добави Борисов по адрес на египетския президент. \"Огромен интерес има към нас. Когато се прегръщаш с президента на Еипет, трябва да имаш също толкова гарантирани отношения и с президента на Турция\", заяви премиерът.  Българският министър-председател отбеляза, че страната ни води прагматична и балансирана политика и сме изградили еднакво добри отношения със страни като Египет и Турция, Иран и Израел, Косово и Сърбия, САЩ и Русия. \"Отношенията ми са такива, че да не излагаме на риск България в едната или в другата посока, точно обратното\", подчерта премиерът. На въпрос за отношенията на страната ни със Саудитска Арабия, министър-председателят Борисов заяви, че се работи по много инвеститорски теми. Специално акцентира върху енергийната сфера, където има проявен интерес от тяхната държавна енергийна компания към газовия хъб на наша територия. Преди началото на форума в египетския град Шарм Ел-Шейх министър-председателят Бойко Борисов проведе двустранни срещи с емира на Кувейт Сабах ал Ахмад ал Джабер ас Сабах и с вицепремиера за международните отношения и сътрудничеството на Оман Асаад Бин Тарик. Българският премиер изрази надежда, че срещата на върха между държавите-членки на Европейския съюз и държавите-членки на Лигата на Арабските Държави ще протече в дух на сътрудничество и доверие. Това ще покаже, че въпреки различията помежду ни, можем да водим честен и открит диалог, изтъкна премиерът Борисов. По думите му Европейският съюз и Лигата на Арабските Държави се сблъскват с редица общи проблеми, което прави евро-арабските отношения изключително важни. Премиерът Борисов отбеляза значението на дейността на Лигата на Арабските Държави и сътрудничеството с България в контекста на всеобщия стремеж към избягване на нови разделения и конфронтации на основата на религиозни или културни различия. Преди началото на днешната среща на върха в Шарм Ел-Шейх министър-председателят Бойко Борисов разговаря също с президента на Египет Абдел Фатах ас Сиси, както и с председателя на Европейския съвет Доналд Туск.", "date": "2019.02.24", "title": "Бойко Борисов: С президента на Египет сме добри приятели от много години (Видео)"}
{"url": "https://www.24chasa.bg/novini/article/7314550", "text": "Повечето жители на японския остров Окинава гласуваха днес на референдум против спорната идея за преместване на американската военновъздушна база Футенма в друга част на острова им, предаде Франс прес, като се позова на екзитполове. Без да посочват точни данни, японски медии, сред които телевизия Ен Ейч Кей и осведомителната агенция Киодо, съобщиха, че са победили противниците на проекта, предвиждащ базата на морските пехотинци да се премести от гъстонаселената част на Окинава в изолиран северен район от острова, предава БТА. Гласуването за плана, подкрепен от правителствата на Япония и САЩ, няма юридическа сила, уточнява АФП. Очаква се обаче губернаторът \"да уважи\" резултата от референдума, ако гласуват поне една четвърт от близо 1,15 милиона избиратели в местните списъци - около 290 000 души. Все още не се знае с точност колко гласоподаватели са участвали във вота, посочва агенцията. Резултатите от вота се възприемат и като проверка на нагласите на японците към американското военно присъствие в страната им, отбелязва Асошиейтед прес. Жителите, които са против плана за преместване на базата, настояват тя да бъде прехвърлена извън пределите на префектурата им с аргумента, че Окинава поема непропорционално голям дял от бремето на американското военно присъствие. Островът, разположен на над 1500 км югозападно от Токио, заема по-малко от 1 процент от общата площ на Япония, но там служат повече от половината американски военни, разположени в страната, които са общо 47 000 души. За изтегляне на базата извън префектурата се обявява и губернаторът Дани Тамаки, отбелязва ТАСС. Преговорите за преместване на база Футенма се водят от 1995 г., когато изнасилването на 12-годишно момиче от американски военнослужещи предизвика изблик на обществено възмущение. Освен това базата отдавна е критикувана като опасна, защото се намира в населено място.", "date": "2019.02.24", "title": "Повечето жители на Окинава гласуваха\nпротив изместването на американска база"}
{"url": "https://www.24chasa.bg/novini/article/7314559", "text": "Гръцки дипломатически източници отхвърлиха \"неприемливите твърдения\" в  , в който се говори за съществуването на \"македонско малцинство\" в Гърция, съобщи \"Катимерини\". \"Преспанското споразумение премахва всякакво поле за повдигане на въпроса за съществуването на малцинство\", са казали неназованите дипломатически източници пред вестника. Те са добавили, че в него има изкривена информация за споразумението и за историята и че \"утре ще бъде изпратено съответно писмо до Би Би Си, в което се отхвърлят неприемливите твърдения в репортажа\". В репортажа, озаглавен \"Гръцкото невидимо малцинство - македонските славяни\", се казва, че с ратификацията на споразумението с новопреименуваната Република Северна Македония Гърция е признала съществуването на \"македонски език\" и \"македонска народност\", но от десетилетия отхвърля съществуването на собственото си \"македонско малцинство\". Репортажът съдържа интервю с 92-годишен жител на Северна Гърция на име Фокас. Той заявява пред Би Би Си, че се чувства едновременно \"етнически македонец\" и \"гръцки патриот\". Припомня се, че в продължение на почти век \"етническите македонци\" в Гърция са били обект на подозрителност и понякога на преследване и мнозина нямат желание да говорят за своята идентичност. Тяхното съществуване отсъства от учебниците, както и от преброяванията от 1951 година насам. Репортажът припомня, че до 1913 г. Македония е част от Османската империя, като коментира, че по това време \"Гърция, България и Сърбия се опитват да привлекат славяноезичните й обитатели като средство за претенции към територията\". В резултат, според Би Би Си, в края на 19-и и началото на 20-и век се появява особена славянска македонска идентичност. Пред репортера събеседникът му Фокас си припомня думите на чичо си, че семейството им не е \"нито сръбско, нито гръцко, нито българско, а православно македонско\". Фокас разказва и за преследванията срещу славяноезичните жители на областта, като си спомня как полицаи са подслушвали на погребения и през прозорците дали някой не говори на \"забранения език\", след което са следвали процеси, заплахи и побои. Би Би Си пише в електронното си издание, че през Втората световна война много славяноезични са посрещнали българите като потенциални освободители от репресиите на режима на (гръцкия диктатор Йоанис) Метаксас, но впоследствие мнозина са се присъединили към съпротивата, водена от Комунистическата партия, която по онова време е подкрепяла съществуването на македонско малцинство. На репортажа реагира остро и опозиционната гръцка партия Нова демокрация, която заяви, че Би Би Си \"възприема нечуваното твърдение\", че \"в Гърция от години живее някакво подтиснато македонско малцинство\". Нова демокрация призовава премиера Алексис Ципрас незабавно да изясни категорично и пред всички страни, че в Гърция не съществува въпрос за \"етническо македонско малцинство\". Партията подчертава, че отговорността за Преспанското споразумение и за вредните му последствия за Гърция \"принадлежи изцяло на правителството и на готовните му поддръжници\".", "date": "2019.02.24", "title": "Дипломатически източници реагираха остро на репортаж на Би Би Си за \"македонското малцинство\" в Гърция"}
{"url": "https://www.24chasa.bg/novini/article/7314584", "text": "Слънцето вероятно е най-добрият източник на възобновяема енергия, а слънчевите панели са инструментите, предназначени да я извличат за всекидневните ни нужди. Водени от идеята, че слънчевата енергия не се използва в пълния й потенциал, инженери от \"Солар Уиндоу\" са се устремили към промяна, съобщава сайтът Ред ферит. Идеята зад слънчевите прозорци е цели сгради да бъдат трансформирани във вертикални генератори, чието захранване никога не се изчерпва. Идеята е доста впечатляваща и може съществено да промени начина, по който генерираме енергия, предаде БТА. Повечето високи сгради са снабдени със стъклени прозорци. Ако се оборудват със соларни прозорци обаче, въпросните сгради ще могат да се възползват от цялата светлина, отделена от слънцето през деня. Според инженерите от \"Солар Уиндоу\" технологията ще превъзхожда 50-кратно представянето на слънчевите панели на покрива, ако се добави към 50-етажна сграда. Няколко високи сгради в Съединените щати вече са оборудвани със слънчеви прозорци, като се очаква в бъдеще броят им да се увеличи.", "date": "2019.02.24", "title": "Експерти: Слънчеви прозорци вещаят края на ерата на слънчевите батерии"}
{"url": "https://www.24chasa.bg/novini/article/7314588", "text": "Мустафа Шентоп от управляващата Партия на справедливостта и развитието (ПСР) беше избран за председател на турския парламент. Новият председател на Великото народно събрание на Турция, както е официалното название на Меджлиса, досега беше заместник-председател на парламента. Шентоп ще замести на поста Бинали Йълдъръм, който официално се оттегли в съответствие с избирателния закон, защото е кандидат на управляващата ПСР за кмет на голямата община на Истанбул на предстоящите местни избори на 31 март, предаде БТА. Основната опозиционна Народнорепубликанска партия (НРП), Добра партия на Мерал Акшенер и прокюрдската Демократична партия на народите (ДПН) също издигнаха свои кандидати. Нито един от четиримата кандидати не успя да събере на първия и втория тур от гласуването необходимите 400 гласа от 600-членния турски парламент. На третия тур Мустафа Шентоп получи 336 гласа, които му осигуриха председателския пост. Избирането му стана с гласовете на националистите от Партията на националистическото действие на Девлет Бахчели, която е в коалиция с ПСР на местните избори.", "date": "2019.02.24", "title": "Избраха Мустафа Шентоп за председател на турския парламент"}
{"url": "https://www.24chasa.bg/novini/article/7314577", "text": "Евакуираха 20 души заради снежните преспи по пътя Лом - Монтана. Това съобщиха от пресцентъра на ОД на МВР- Монтана. Екип на сектор СОД евакуират 4 човека закъсали с автобус в района на село Долно Церовене. По същия път Монтана - Лом, посока гр. Лом имало закъсали автомобили. Хората, пътуващи с тях (8 човека) са евакуирани. Екип на сектор СОД със спасителен автомобил \"Амфибия Тайга\" евакуира закъсали пет човека общо в ТИР и микробус в участъка между гр. Вълчедръм и с. Септемврийци. Експортирани са още 3 човека на хемодиализа от с. Мокреш до гр. Лом и 2 човека пак на хемодиализа от с. Септемврийци до екипа на спешна помощ в гр. Вълчедръм.", "date": "2019.02.24", "title": "Евакуираха 20 души заради снежните преспи по пътя Монтана - Лом"}
{"url": "https://www.24chasa.bg/novini/article/7314590", "text": "Папа Франциск обеща да се бори с всеки един случай на сексуалната злоупотреба на свещеници от Римокатолическата църква с непълнолетни лица, като сравни педофилията с \"човешка жертва\", предаде  . \"Църквата няма да спести усилия да направи всичко необходимо, за да изправи пред правосъдието всеки, извършил подобно престъпление. Църквата никога няма да потулва или да не взема сериозно който и да е случай\", обеща в речта си пред най-висшите католически духовници на безпрецедентната среща на високо равнище във Ватикана, посветена на борбата срещу сексуалните посегателства от страна на духовници. Подобни скандали разтърсиха немалко страни по целия свят - от Австралия до Чили, и от Германия до САЩ, отбелязва Франс прес. \"Отправям искрен апел за цялостна борба срещу малтретирането на деца, било то сексуално или друго, от името на всички власти и конкретни личности. Изправени сме пред отвратителни престъпления, които трябва да бъдат изтрити от лицето на земята. За това настояват многото жертви и семейства по всички етажи на обществата ни\" - допълни папа Франциск, като призова за предприемане на конкретни мерки по въпроса и създаването на пътна карта за борбата със свещениците-педофили.", "date": "2019.02.24", "title": "Папата обеща да се бори с всеки случай на сексуално посегателство от страна на свещеници"}
{"url": "https://www.24chasa.bg/novini/article/7314593", "text": "Твърденията на г-жа Йончева отдавна минават границата на нормалния тон между политически опоненти. Доскоро свързвахме името ѝ с журналистиката, по-късно – с г-н Станишев, а сега – с обвинение за пране на пари. Трябва да се подчертае, че каквото и да каже тя, може би следва да се подложи на съмнение. Не приемам обидните ѝ думи към мен и към всички членове на ГЕРБ, че сме организирана престъпна група. Това заяви за   депутатът от ГЕРБ Десислава Атанасова. Тя изтъкна, че с никоя промяна в Изборния кодекс не е отнемало право на българските граждани да гласуват. „Имаше промяна в частта по отношение на преференциите. Седмица след това вече имаме нова политическа позиция. Факт е нашата воля с внесените законодателни предложения“, каза Атанасова. От 2014 година в Изборния кодекс е записано, че следва да се осигурят машини за провеждането на електронно гласуване, но машините е следвало да бъдат осигурени от ЦИК, изтъкна Атанасова и обясни: „Председателят е избран в мандата на БСП при кодекс „Мая Манолова“. Решенията, които се вземат в тази ЦИК се вземат с участието на всички политически партии. БСП имат много сериозно представителство там, както и ние, но в Изборния кодекс ясно е разписано, че Централната избирателна комисия организира този процес. Фактът, че досега ЦИК не се справи с организацията по въвеждането на машинното гласуване, не мога да кажа, че е проблем на политическа партия ГЕРБ“. От ГЕРБ не са искали промяна на целия състав на ЦИК по-малко от 100 дни преди провеждането на евроизборите изтъкна Атанасова: „Този орган ще бъде натоварен с изключително много изисквания към него по отношение на прозрачността и така нататък и затова смятахме, че трябва да се запази съставът му - именно като гаранция за провеждането на едни честни и прозрачни избори. Вчера прочетох, че господин Николай Бареков, като член на ЕП е изразил намерение да се самономинира като член на Централната избирателна комисия, за да гарантира прозрачност на тези избори. Идва ми на ум, че госпожа Корнелия Нинова пък може да бъде предложена за председател на ЦИК, за да ги гарантира. Мисля, че дори и ГЕРБ би се съгласил на една такава номинация и би я подкрепил. В противен случай, всички думи, че изборите ще бъдат нечестни или ще има изборни манипулации звучат като опорни точки“. Атанасова нарече твърденията за негласна коалиция между ГЕРБ и ДПС „манипулации и спекулации“. „Това че през изминалата седмица ГЕРБ и Обединени патриоти, управляващата коалиция, имаше кворум за работа, въпреки че ДПС не участваха в първоначалните регистрации, мисля че говори категорично в посока на това, че няма нито зависимост от ДПС, нито някакви задкулисни уговорки. Имаме управленска програма, която е за четиригодишен мандат, която се изпълнява, и ГЕРБ не търси други партньори“. В момент, когато се променя закон, разговорите между парламентарните групи са „съвсем нормално средство за търсене на политически консенсус и в това няма нищо“ допълни тя. На въпрос дали ГЕРБ са готови на отстъпки, за да върнат БСП в парламента, тя каза: „И без наличието на БСП българският парламент взема легитимни решения, взема решения в националния интерес. Нека да припомня само решението преди седмица, при което БСП отсъстваше, по което вероятно е направила изключително впечатление не само в България, но и близките ни, съседни и приятелски държави - решението за Македония. Нека да припомня и едно друго решение - за преименуването на Димитровград на Цариброд в Сърбия. Преди около година БСП имаха декларация „против“. БСП какво ще правят нас не ни интересува. Парламентът си работи, законодателният процес се движи и той е легитимен“.", "date": "2019.02.24", "title": "Десислава Атанасова: И без БСП парламентът взема легитимни решения"}
{"url": "https://www.24chasa.bg/novini/article/7314710", "text": "Британската министър-председателка Тереза Мей обеща днес, че до 12 март ще представи своята сделка за Брекзит за ново гласуване в парламента, предадоха световните агенции. Няма да има гласуване на сделката в парламента следващата седмица, но ще гарантираме това да стане до 12 март, каза Мей напът за Египет, където се надява да получи одобрение от лидерите на Европейския съюз за своя подход, предаде БТА. \"Все още е в нашите възможности да напуснем ЕС със сделка на 29 март и именно върху това работим\", каза тя пред журналисти в самолета, докато пътуваше за срещата на върха между Арабската лига и ЕС.", "date": "2019.02.24", "title": "Мей: Гарантираме гласуване в парламента по сделката за Брекзит до 12 март"}
{"url": "https://www.24chasa.bg/novini/article/7314714", "text": "Кандидатката на ВМРО-ДПМНЕ за президент на Северна Македония Гордана Силяновска-Давкова, която беше избрана за кандидат на партийния конгрес, само за няколко часа вчера събра необходимите 10 хиляди подписа за кандидатурата си за държавен глава, съобщиха местните медии. Тя благодари във Фейсбук страницата си на гражданите за оказаната й подкрепа, предаде БТА. От управляващото мнозинство съобщиха, че кандидатът за президент, който ще бъде подкрепен от СДСМ и коалиционните му партньори, ще стане известен на обществото няколко дни преди конгреса на СДСМ на 3 март. Президентските избори в Северна Македония са насрочени за 21 април.", "date": "2019.02.24", "title": "Само за часове Гордана Силяновска-Давкова събра подписите за кандидатурата си за президент на Македония"}
{"url": "https://www.24chasa.bg/novini/article/7314749", "text": "Най-малко петнайсет души в Мостар потърсиха медицинска помощ и няколко са задържани за болнично лечение след като пострадаха падайки или ударени от предмети във вчерашната силна буря, съобщи сараевската телевизия Ен 1, цитирана от БТА. Вятърът духал със сила между 80 и 100 километра в час, на моменти и по-силно. Той отнесъл покриви, изтръгвал и чупел дървета, преобърнал няколко камиона, блокирал пътната комуникация и причинил големи материални щети, съобщи Федералната служба за гражданска защита. Силният вятър съборил и електрически стълбове, поради което няколко квартала на Мостар останали без електричество в продължение на часове. Противопожарната служба в Мостар имаше 16 технически интервенции, след като била повикана от граждани да помогне за отстраняване на последсиците от лошото време. Бури имаше и в други части на Босна и Херцеговина. Федералният хидрометеорологически институт на Босна и Херцеговина съобщи, че днес и утре се очакват силни ветрове в Херцеговина и Югозападна Босна. \"Бурята на века\", както нарекоха вчмерашното лошо време в региона, носеше всичко пред себе си. Незапомнените по сила досега ветрове носеха дървета, фасади, будки, преобръщаха яхти. В центъра на Дубровник се стигна до истинска драма. Вятърът буквално понесе човек и с голяма сила го запрати в стена, в която човекът удари главата си. Минувач му помогна да се изправи и го отведе в ресторанта, чиито камери за сигурност заснеха страшния инцидент.", "date": "2019.02.24", "title": "Десетки пострадали при бурите в Босна и Херцеговина"}
{"url": "https://www.24chasa.bg/novini/article/7314764", "text": "Над един милион жители на Босна и Херцеговина нямат паспорти, за да пътуват в чужбина, съобщи босненският информационен сайт Клрикс. До момента са издадени 2 219 220 паспорта на жители на Босна и Херцеговина. В ход е процес на либерализация на визовия режим с още пет държави, предаде БТА. Според резултатите от преброяване на населението от 2013 г. Босна и Херцеговина има 3 531 159 жители. В Хърватско-мюсюлманската федерация живеят 2 219 220 души, в Република Сръбска - 1 228 423, и в дистрикта Бръчко - 83 516 души. От общия брой на жителите на Босна и Херцеговина 2 231 143 имат паспорти, което означава, че 1300 016 жители нямат документи за пътуване в чужбина. По данни, получени от Кликс от министерството на външните работи на Босна и Херцеговина, жителите на страната имат възможност да пътуват в 193 страни по света, като за 124 дестинации им е необходима виза.", "date": "2019.02.24", "title": "Над 1 милион жители на Босна и Херцеговина нямат паспорти"}
{"url": "https://www.24chasa.bg/novini/article/7314852", "text": "Нашият стремеж е да станем главен стратегически отбранителен партньор на Северна Македония в поддържането на мира и укрепването на сътрудничеството на Балканите, каза гръцкият министър на отбраната Евангелос Апостолакис в интервю за неделното издание на вестник \"Катимерини\", цитирано от агенция МИА. В първото интервю, откакто пое поста министър на отбраната, Апостолакис обяснява, че ако Гърция даде свой принос за трансформирането на армията на Северна Македония, това би могло да предотврати влияние на други регионални кандидати, предаде БТА. \"Прилагането на Преспанския договор и интеграцията на Северна Македония в НАТО създават условия за укрепване и разширяване на сътрудничеството със съседната страна в областта на отбраната, утвърждавайки взаимоотношенията и осигурявайки повече бенефиции, които не са ограничени само в сектора на отбраната. Всъщност потенциалният ни принос за трансформацията на въоръжените сили на Северна Македония ще отдалечи другите регионални кандидати, които би могло да се опитат да извлекат ползи и да окажат влияние върху нашия съсед. Нашият стремеж е нашата страна да стане главен стратегически отбранителен партньор на Северна Македония в поддържането на мира и укрепването на сътрудничеството на Балканите\", казва гръцкият министър на отбраната за \"Катимерини\", цитиран от МИА.", "date": "2019.02.24", "title": "Гърция: Стремим се да станем главен отбранителен партньор на Македония"}
{"url": "https://www.24chasa.bg/novini/article/7314540", "text": "Пожарникари се борят с голям пожар край малко градче на френския средиземноморски остров Корсика, предаде Асошиейтед прес. Според властите на префектура От-Корс в северната част на острова бурните ветрове, духащи от два дни, са причинили около 20 спонтанни пожара. Над 1500 акра земя са опожарени край град Каленцана, но не са засегнати къщите в самото градче и не се съобщава за сериозно пострадали хора. Според властите самият град вече е извън опасност, но пожарът все още не е овладян. За борба с него са мобилизирани около 110 полицаи и пожарникари, предава БТА.", "date": "2019.02.24", "title": "Голям пожар на Корсика"}
{"url": "https://www.24chasa.bg/novini/article/7314523", "text": "Кола се качи на тротоара и блъсна пешеходци на централния булевард „Невски проспект” в Санкт Петербург. Има двама загинали, а трима са настанени в болница, съобщи „РИА Новости”. Инцидентът е станал през нощта, но улиците на града са били оживени, понеже Санкт Петербург е популярна туристическа дестинация, а градът понякога буквално не спи. Шофьорът на колата първо се е блъснал в два автомобила, след което се е качил на тротоара и с много голяма скорост е преминал през група хора. Изключва се версията за терористичен акт, предава  . В социалните мрежи се появи и видео, на което се вижда как колата блъска хората с голяма скорост. Предполага се, че водачът е бил пиян. Заподозреният шофьор е задържан.", "date": "2019.02.24", "title": "Кола блъсна пешеходци на централен булевард в Санкт Петербург, има жертви (Видео)"}
{"url": "https://www.24chasa.bg/novini/article/7314526", "text": "България се нарежда сред държавите с ръст, по-висок от средния за Европейския съюз /ЕС/, по показател нощувки в местата за настаняване. Това показват публикуваните предварителни данни на Евростат за 2018 г., съобщиха от Министерството на туризма. Според статистиката нощувките в места за настаняване с 10 и повече легла в страната ни са над 26,8 млн. през миналата година, а отчетеният ръст е 3 на сто. Регистрираното средно за ЕС увеличение е 2,2 процента. По ръст страната ни изпреварва държави като Дания - 2,7 процента, Франция - 2,4 процента, Гърция - 0,5 процента, и Италия - 1,9 процента. Данните на Евростат доказват, че усилията да популяризираме страната като дестинация за качествен туризъм с разнообразни възможности за почивка, дават резултати, коментира министърът на туризма Николина Ангелкова. Постигнатото през последните три години обаче трябва да ни амбицира да се борим за доверието на всеки турист, смята министърът. По показател нощувки, реализирани от чужденци в места за настаняване с 10 и повече легла, резултатите за България са над 17,7 млн., като увеличението им е 3,8 на сто. Ръстът у нас отново изпреварва средния за страните от ЕС, който е 2 процента. Нарастването при конкурентни на България страни за нощувките, реализирани от чужди граждани, е както следва: Хърватия - 3,5 процента, Гърция - 2,5 процента, Кипър - 3,2 процента. Общият размер на приходите у нас от международен туризъм за 2018 г. е над 7,3 млрд. лв., което е ръст от 6,5 на сто, показват последните данни на Българската народна банка /БНБ/, се посочва в съобщението.", "date": "2019.02.24", "title": "България с ръст над средния за ЕС\nпри нощувките в местата за настаняване"}
{"url": "https://www.24chasa.bg/novini/article/7314530", "text": "Председателят на молдовския парламент Андриан Канду твърди, че Русия се е намесила в кампанията за днешните парламентарни избори в страната, предаде ТАСС. \"Руската федерация използва много инструменти, за да повлияе върху изборната кампания в Молдова\", заяви Канду пред журналисти. Той посочи сред тях неотдавнашната амнистия за мигранти от Молдова, нарушили разрешения срок за пребиваване в Русия, премахването на митата върху молдовски селскостопански стоки от страна на Москва и \"ситуацията с пилотите, спасени от Афганистан\" този месец със съдействието на руското ръководство, предава БТА. Президентът Игор Додон благодари тогава на Русия, подпомогнала по негова молба освобождаването на двамата летци, работили в Афганистан по договор със САЩ и пленени през 2015 г. от талибаните. Той нарече \"антируска истерия\" изявленията на правителството в Кишинев, контролирано от демократите - негови политически опоненти, че Москва, където се лекуват освободените пилоти, ги държала като заложници. Самите пилоти публично благодариха за освобождаването си на Русия и на молдовския президент, а на среща с делегация от правителството на Молдова казаха, че ще се върнат в родината, щом приключат лечението си в Москва. Молдовският опозиционер Андрей Нъстасе, лидер на партията \"Платформа за достойнство и истина\", обеща в случай на изборна победа \"конфискация на имуществото, получено от корупционери по незаконен път\". \"Гласувах против това правителство, което превърна страната в перачница на пари за мафията\", каза той. Неговата политическа сила, създала заедно с Партията на действието и солидарността проевропейската коалиция \"Сега\" (Acum), според анкети има големи шансове да влезе в парламента. Опозиционерката Мая Санду, оглавяваща Партията на действието и солидарността и подкрепяна според молдовския печат от САЩ, съобщи пред журналисти за нарушения по време на днешния вот. \"Има много нарушения. Те (днешните управляващи) се опитват да манипулират хората, за да запазят властта. В избирателните секции са сложени агитационни материали. Знаем, че организирано се докарват хора от Приднестровието и им се плаща, за да гласуват за даден кандидат\", каза тя. \"Ако видим още нарушения, ще излезем на протести\", предупреди тя. Управляващата в Молдова Демократическа партия ще получи добър резултат на днешните избори, заяви председателят на парламента Андриан Канду - един от нейните лидери, според когото изборите \"са започнали без нарушения\". Практически всички допитвания сочат за фаворит социалистите, подкрепящи президента Додон - за тях смятат да гласуват почти половината избиратели, стигнали вече до решение. Само около 20 на сто заявяват, че ще дадат глас за управляващите демократи. На трето място в рейтинга на предпочитанията е блокът \"Сега\" (Acum). За охрана на реда по време на днешните избори в Молдова са мобилизирани над 4000 полицейски служители. Повече от 3000 наблюдатели следят гласуването в секциите. След тях има представители на ОССЕ, ОНД и ЕС, които ще публикуват впоследствие доклади за изборния процес и свои оценки.", "date": "2019.02.24", "title": "Кишинев: Русия се намеси в изборната кампания в Молдова"}
{"url": "https://www.24chasa.bg/novini/article/7314283", "text": "САЩ ще предприемат действия в защита на демокрацията във Венецуела, заяви държавният секретар на САЩ Марк Помпейо, цитиран от Франс прес. \"САЩ ще преминат към дела срещу тези, които се противопоставят на мирното възстановяване на демокрацията във Венецуела. Сега дойде времето да се действа, за да се подкрепят нуждите на отчаяния венецуелски народ\", написа в Туитър държавният секретар. \"Солидарни сме с тези, които продължават борбата за свобода\", увери още той, предава БТА. Помпейо определи като бандити силите за сигурност, лоялни към венецуелския президент Николас Мадуро, които стреляха по протестиращи, отнемайки живота на най-малко двама души по данни на неправителствената организация \"Форо пенал\". Ранените са над 300, включително колумбийци. По заповед на Мадуро венецуелските сили за сигурност откриха огън по поддръжници на опозиционния лидер Хуан Гуайдо, за да попречат на влизането на хуманитарна помощ във Венецуела от съседни страни. Гуайдо призова международната общност да обмисли \"всички варианти\". Той добави пред медиите в колумбийския град Кукута, че утре ще участва в срещата на Групата от Лима, на която ще присъства и вицепрезидентът на САЩ Майк Пенс. Гуайдо се провъзгласи за изпълняващ длъжността президент на Венецуела и беше признат от петдесетина страни, припомня АФП. Венецуелският опозиционен лидер обаче не призова поддръжниците си да продължат да рискуват живота си и да опитат отново да пробият барикадите, издигнати от социалистическото правителство. Вместо това той отправи още един призив към въоръжените сили да подкрепят опозицията, отбелязва Асошиейтед", "date": "2019.02.24", "title": "Помпейо: Вашингтон ще премине към дела,\nза да защити демокрацията във Венецуела"}
{"url": "https://www.24chasa.bg/novini/article/7314285", "text": "В рамките на проведена вчера операция по противодействие на производството и разпространението на безакцизен алкохол, екипи от сектор „Противодействие на икономическата престъпност“ при ОДМВР-Пазарджик предприели проверка на пункт за изкупуване на билки и прилежащите към него постройки в панагюрското село Левски.Това съобщиха от МВР. В хода на инспекцията е установено, че 62-годишният жител на селото съхранявал там голямо количество алкохол, разфасован в различни по вид и обем съдове. Общият обем на установената стока без бандерол е 4271 литра. Алкохолът е иззет, а мъжът е задържан в ареста на РУ-Пазарджик. Спрямо него е образувано полицейско производство, а работата по документирането на случая продължава.", "date": "2019.02.24", "title": "Иззеха 4271 литра контрабанден алкохол от 62-годишен мъж от село Левски (Снимки)"}
{"url": "https://www.24chasa.bg/novini/article/7314294", "text": "\"БСП ще се върне в пленарната зала, когато видим, че този парламент е в състояние да води смислен дебат, не се занимава с жълтории, под паравана на евродирективи- не се прокарват лобистки закони и когато се върнат отнетите изборни права на българските граждани\". Това заяви пред bTV зам.-председателят на ПГ на \"БСП за България\" Весела Лечева. Тя подчерта, че за левицата е важно да се следват законите на страната - да се въведе машинното гласуване, да започне процедура за избор на ЦИК, да се върнат преференциите. Весела Лечева обясни, че с напускането си на парламента БСП е дал знак на управляващите, че начинът, по който се променят изборните правила и се отменят вече дадени права на българските граждани, е в разрез с очакванията на обществото. \"Въпреки 16 часа дебати в пленарна зала, нашите аргументи не дадоха резултат. Единствената възможна крачка, за да ги накараме да чуят, че не сме съгласни с този начин на действие, беше напускането на парламента\", обясни тя и допълни, че това работи и припомни, че вече два пъти, излизайки от НС, аргументите на левицата биват чути. Весела Лечева заяви, че с напускането си на парламента БСП даде знак и към всички демократично настроени организации и политически партии за правовия ред в държавата. \"Ако парламентът нямаше толкова ниско доверие, не излъчваше толкова дефектни закони и беше в крак с дневния ред на хората, нямаше да водим този разговор и БСП нямаше да го напусне\", коментира тя. Лечева каза, че според последни проучвания- ниското доверие на българските граждани в изборния процес е тревожно. \"Това, което направи управляващото мнозинство в последните дни и седмици, е промяна на правилата- отмени права на българските грждани. Това не гарантира достоверността на резултатите на изборите\", каза още тя. Според нея това, че 65% от българите не вярват на резултатите от изборите, означава, че процесът е опорочен. \"Като законодатели сме длъжни да дадем възможност на тези, които са ни избрали, свободно, честно и открито да дадат своя вот\", подчерта зам.-председателя на ПГ на левицата. Весела Лечева припомни, че БСП е взела решението за напускане на парламента на заседание на своя Национален съвет, защото партията е демократична, а не е функция на един човек. 24.02.2019 г. гр. София", "date": "2019.02.24", "title": "Весела Лечева: Ще се върнем в НС, когато се върнат отнетите права на българските граждани"}
{"url": "https://www.24chasa.bg/novini/article/7314276", "text": "Аз съм в нищото, на дъното съм все още, объркана съм много, не знам какво ми се случва, как да се измъкна. Истината е, че се чувствам като едно малко дете, което го е страх от неизвестното. Само, изгубено в гората. С тези думи започна разговора на Мон Дьо с Александра Сърчаджиева пред NOVA.  \"Не мога да се събера, в ступор съм, изпитвам много емоции, не мога да рева дори. Искам да викам, да троша, да ударя дъното, да излезе всичко. Не знам дали съм стегната, защото имам дете, знам, че нямам избор и трябва да продължа напред\", допълни тя.   \"Страх ме е как ще си отгледам детето. Моята най-лоша представа между мен и Иван, беше, че може някой ден да се разделим, не съм си представяла, че ще загубя най-любимия си човек - за втори път. Не съм си представяла, че ще отговарям на едно дете защо Господ прибира хубавите хора, а лошите оставя. Иван бе всичко за мен - баща, мъж, любовник, закрила, всичко\", добави Алекс.  \"Оцелях, благодарение на приятели. Много искам да благодаря на хората, които ни помогнаха. Много хора искат да ме измъкнат от това, в което затънах. Аз ударих дъното - емоционално, финансово и физически\", каза още тя и благодари на д-р Цонев от Втора градска болница, нарече го ангел. \"Моят живот в момента е спрял, не живея. Каква съм била в предишен живот - изрод ли, че трябва да мина през тая болка\", попита със сълзи на очи Сърчаджиева.  \"Ти се научаваш по някакъв начин да живееш с тази болка. Колкото време минава, толкова повече човек ти липсва. Вечерите са най трудни. Душата ти се разкъсва, не знаеш накъде и е толкова всичко страшно около теб\", допълни актрисата. За дъщеря й, тя сподели, че София приема много трудно загубата, защото са имали много силна връзка, в която Алекс дори не е участвала.  \"Каза ми, че съм най-гадната майка на света, каза ми, че е трябвало да й го кажа като стане на 10 години. Имаше дни, в които не искаше да разговаря с мен. Сега е вкопчена в мен, защото я е страх да не си отида и аз. Беше ми сърдита защо не е била на погребението, след това ме помоли да отидем на гробищата. Това беше най-ужасната гледка, която съм виждала в живота си - малко дете, с букет цветя на пресен гроб. Тя каза - той тук ли е, може ли да го изровиш, за да го прегърна?\", разказа Алекс. \"Моята трагедия е публична, всички те гледат как страдаш, безумни неща се пишат. Когато се случи нещо такова, човек трябва да се смири. На цялата ми трагедия трябваше да обясня какво е жълта преса\", сподели още тя.  \"Истината е, че не трябваше да се стига до тук. Случиха се неща, които много объркаха всичко, не мога да го кажа. Тук трябва да си подготвя. Септември месец като отидохме във Втора градска, те много се притесниха, защото кракът му беше лилав - можеше да е тромбофлебит. Оказа се, че е загубил 2 литра кръв в меките тъкани, постъпи с 90% смъртност, но го измъкнаха\", разказа Алекс.  \"Два месеца и половина живяхме във Втора градска. Имаше цироза. Беше късно, там беше станала някаква инфекция на здравия крак. Хората ми казаха, че единственият му шанс е спешна трансплантация на дроб, защото черният дроб не може да издържи тази инфекция. Цироза може да получиш и не от алкохола. Това беше поредната му изцепка да изтърси за алкохола. Той реши отново всички да гръмнат. Иван е пил, колкото всеки средностатистически българин. Не успя да се справи с фалша, с лицемерието, със злобата, със света. Той не разбра този свят и този свят не разбра Иван\", каза Сърчаджиева.  \"След като си отиде, той се оказа рицар, а преди беше лошото момче. Изведнъж се появиха толкова много приятели, толкова много хора казаха, че е идол. Сега изведнъж е \"човекът който винаги е казвал истината\". Много хора си направиха голям ПР на фона на тази трагедия. Аз знам с кой живях, какъв мъж имах до себе си\", заяви Алекс.  В най-страшната й нощ е била у Фънки. \"Спях там и в 7:30 звънна непознат номер и аз си казах \"Ужас, това беше\" и една жена ми се обади и ми каза \"Г-н Ласкин си отиде\", отидох да повръщам в тоалетната\", сподели актрисата.  \"Не съм му гневна, няма за какво. Той не искаше да умре. Когато се видяхме с него на 20 декември, ми каза: Ей Сашке, ще се справя, ще изляза оттук, ще си отгледам детето и ще отидем някъде на пътешествие, кратко... и той отиде на пътуване, а аз останах на гарата да го чакам. Това беше последния разговор с него, плакахме много\", добави Алекс.   \"След това нямаше как да влизам в реанимация. Беше 30 декември, когато една лекарка ми каза, че нещата са много критични. Исках да вляза. Бяха го сложили в изкуствена кома. Беше целия в едни машини. Леглото беше високо, исках да го целуна, но то е високо, не можех да го стигна. И само ръката с татусите беше свободна. Там го целунах. Много ми липсва бе! Искам да потъна в прегръдките му\", допълни тя.  \"Ако Иван и Пепа бяха тук щях да се сгуша в тях и ще плача много\", каза Алекс в отговор на въпроса на Мон Дьо какво би направила, ако най-близките й са тук, до нея.  \"Вкъщи където и да се обърна, навсякъде е той. Аз съм била много обичана и прегръщана. Не съм заспивала непрегърната. Липса ми всичко, бележките сутрин, кафето, което ми приготвяше. Смъртта на Иван ми отвори очите, че трябва сама да се боря. Просто искам тази болка да излезе от мен. Искам да я изрева и да я изкрещя\", сподели Алекс.  Тя разказа и за една страшна \"случайност\" на числото 13, до която е стигнала последните дни - \"Нашата разлика между мен и Иван е 13 години. Разликата между мен и голямата му дъщеря Люба е 13 години, между Люба и София е 13 години, майка ми почина преди 13 години, 13 години по-късно почина и Иван.\" \"Неистово искам да изплувам. Да видя лъча, който пробива. Искам да изляза на зелена поляна с бели маргарити, да чуя птичка. Кога ще стане, не знам.. Научих се на търпение, научих се да не правя планове, а да живея ден за ден. Смирена съм, ще мина и през този урок. Това, което казват, че Господ праща изпитание на силните, аз не искам да съм силна. Не си представях живота такъв, наистина! Не си ги представях така нещата. Израснала съм без баща, а сега и моето дете ще е така. София ми каза \"знаеш ли какво е да плачеш за баща ти, който го няма и майка ти да е някъде по хората и да я няма\".  На въпроса на Мон Дьо, ако беше Господ, какво би казала на Александра Сърчаджиева, тя отговори: \"Нямаш избор. Оттук нанякъде. Надявам се пътят да не е трънлив, да бъде по лек, Дано!\", пожела си актрисата. Иван Ласкин почина на 6 януари (Йордановден) тази година.      ", "date": "2019.02.24", "title": "Последните думи на Ласкин към Алекс: Сашке, ще се справя, ще си отгледам детето"}
{"url": "https://www.24chasa.bg/novini/article/7314268", "text": "Китайското министерство на финансите обяви в петък намаления на ДДС върху лекарствата за редки заболявания, които целят да се понижат разходите на пациентите и насърчи развитието на фармацевтичната индустрия. От 1 март 2019, ставката на ДДС за вносните лекарства за редки заболявания спада с 3%, информира още ведомството в официалната си страница, съобщава \" \". ДДС върху производството и продажбата, търговията на едро и дребно на тези лекарства също ще бъде намалена с 3% от следващия месец. Общо 21 вида лекарства за редки заболявания и четири активни фармацевтични съставки ще бъдат първите, които ще се възползват от новите политики. В момента 20 милиона души в Китай страдат от редки заболявания, за които опциите за лечение са силно ограничени.", "date": "2019.02.24", "title": "Китай намаля данъците за лекарствата за редки заболявания"}
{"url": "https://www.24chasa.bg/novini/article/7314306", "text": "Френският министър на икономиката Брюно Льо Мер заяви, че Германия трябва да облекчи стриктните си правила за износ на оръжие за страни извън ЕС, за да помогне на отбранителната индустрия, предаде Ройтерс. Франция се оплаква, че съвместните проекти за производство на оръжие се бавят поради отказа на Берлин да разреши издаването на разрешения за износ на оръжие за Саудитска Арабия, която е важен клиент. През ноември Германия реши да откаже издаването им заради убийството на саудитския журналист Джамал Хашоги в консулството на Рияд в Истанбул. Германските власти не забраниха официално изпълнението на одобрени сделки, но призоваха индустрията да се въздържа от подобни доставки отсега нататък, предава БТА. \"Безполезно е да се произвеждат оръжия чрез подобреното сътрудничество между Германия и Франция, ако не можем да ги изнасяме\", заяви Льо Мер пред в. \"Велт ам зонтаг\". \"Ако искаме да сме конкурентноспособни и ефективни, трябва да можем да изнасяме за страни извън Европа\", добави той. Френският министър на икономиката подчерта, че Франция също има относително строги правила за износ на оръжие. \"Надяваме се, че ще успеем да постигнем споразумение с Германия по този жизненоважен въпрос\", добави той. Германия и Франция работят по съвместно предложение за разработването на принципи за износа на оръжие за страни извън ЕС. През януари германската канцлерка Ангела Меркел заяви, че съюзът трябва да засили сътрудничеството в областта на отбраната и особено в областта на разработването на оръжейни системи, предупреждавайки германците, че може да се наложат компромиси със строгите правила за износ на оръжие.", "date": "2019.02.24", "title": "Франция призова Германия да облекчи правилата за износ на оръжие"}
{"url": "https://www.24chasa.bg/novini/article/7314332", "text": "Изключително остри въпроси към лидера на БСП Корнелия Нинова и към президента Румен Радев отправи в декларация Десетата академия на Младежи ГЕРБ. Ето какво се казва в нея: През последните часове ситуацията във Венецуела ескалира, след като армията, по заповед на Николас Мадуро, отказа да допусне камиони с хуманитарна помощ от Колумбия и Бразилия и употреби сила срещу мирни граждани по улиците. Ние, младежите от ГЕРБ считаме, че унищожаването на хуманитарна помощ е престъпление срещу човечеството. Потъпкването на човешките права не може да бъде толерирано повече от демократичния свят. Важно е бъде подчертано, че никой не иска да се меси във вътрешните работи на Венецуела. В един глас с международната общност ние, младежите от ГЕРБ, призоваваме до страната да бъдат допуснати продукти от първа необходимост. Възможността гражданите на Венецуела да решат чрез свободни избори кой да бъде следващият им президент е основно демократично право. Защото изборът на Николас Мадуро е нелегитимен. Това беше признато официално дори от Социалистическия интернационал. На този фон българските остриета на руския хибриден гуру ген. Решетников - председателят на БСП Корнелия Нинова и техният президент Румен Радев, застанаха на страната на диктатурата и подкрепиха диктаторския режим на Мадуро. Те призоваха за ненамеса по казуса. Ние от МГЕРБ питаме какъв президент е Румен Радев, след като в момент, в който цялата демократична световна общност подкрепя Хуан Гуайдо и парламента на Венецуела, той остана в отбора на малкото останали диктатори? Дали Радев е европейски президент и натовски генерал или е куклата на конци на съветския генерал от КГБ Леонид Решетников? За нас отговорите на тези въпроси са ясни и категорични. Евразийският диктаторски манталитет на Румен Радев е очевиден и не може да се скрие. Проблемът е до къде той може да стигне, след като ценностната му система приема неутрално безразборното убиване на гладуващи хора от армия, само защото се опитват да достигнат до храна и лекарства? За нас от МГЕРБ е опасно такъв човек да бъде върховен главнокомандващ на Българската армия! А по повод призивите на президента да запазим неутралитет, припомняме един знаменит цитат от Данте Алигиери - \"Най-горещите места в ада са предназначени за онези, които по време на големи морални изпитания са пазили неутралитет!\" Колкото до позицията на другарката Корнелия Нинова, това е нищо повече от поредната доза отровно лицемерие от нейна страна! Защото Корнелия Нинова умишлено крие пред българските си симпатизанти, че международната организация, в която тя е заместник-председател - Социалистическият интернационал, прие още преди дни Хуан Гуайдо и венецуелското Народно събрание за единствени легитимни органи в страната. Социнтернът, част от който е БСП, изрази също така своята „огромна загриженост за репресии\", извършени от „незаконния режим на Николас Мадуро\" и заяви, че „изисква пълно възстановяване на конституционния ред\" във Венецуела. Същата позиция беше потвърдена и от испанския премиер-социалист Педро Санчес, с чиято подкрепа само преди ден стартът на предизборната кампания на ПЕС се проведе в Мадрид. По думите му „който реагира с куршуми и със затвори на желанието за свобода, не е социалист, а тиранин\". За нас, младежите от ГЕРБ, цялата тази шизофренична ситуация около Нинова, с двойствените ѝ позиции, и Радев, с евразийските му кукловоди поставят няколко много сериозни въпроса: - Дали всъщност президентът Радев не се опитва да се превърне в българския Мадуро – безцеремонен, циничен и самодостатъчен? ? Къде Нинова лъже - в чужбина, когато организацията, на която е заместник-председател, подкрепя Гуайдо или в България, когато организацията, на която е председател, подкрепя Мадуро? ? Демократична партия ли е БСП, след като подкрепя диктаторски режим и то не за първи път? (Припомняме, че в миналото БСП се обявяваше в подкрепа и на режимите на Слободан Милошевич и Садам Хюсейн). ? Няма ли очевиден риск от изтичане на класифицираната натовска информация към вражески сили, след като „момчето на Леонид Решетников\" има най-висок достъп до такава, а публично изразява различни позиции от тези на Алианса? ? С методите на Мадуро и помощта на Решетников ли БСП отново ще се опита да спечели европейските и местните избори, които наближават? От МГЕРБ не се надяваме на честни отговори от Румен Радев и Корнелия Нинова, защото истината за тях е вечно неудобна. В същото време призоваваме всички демократично мислещи българи, включително и социалистите, да не допускаме повече на власт в България да се възкачват хора, които под команда от едни диктаторски режими подкрепят други диктаторски режими! МГЕРБ ще отстоява категорично и в бъдеще европейското демократично развитие на България.", "date": "2019.02.24", "title": "Младите в ГЕРБ захапаха Нинова и президента за Мадуро"}
{"url": "https://www.24chasa.bg/novini/article/7314336", "text": "Русия, Иран и Турция не планират съвместни военни действия на сирийска територия. Това заяви руският външен министър Сергей Лавров в интервю за Виетнамската телевизия, Централната телевизия на Китай - Си Си Ти Ви, и за китайската телевизия \"Феникс\", предаде ТАСС. \"Русия и Иран действат на територията на Сирия по покана на легитимното сирийско правителство. Турция се позова на загриженост във връзка със заплаха за своята сигурност, а сирийското правителство протестира срещу пребиваването на турски военни на територията на държавата\", добави Лавров. Дамаск обаче подкрепи създаването на \"тройката от Астана\" - Русия, Иран и Турция, което \"позволи да постигнем нещо, което никой не успя - да осигурим реално спиране на огъня в по-голямата част от територията на Сирия и започване на пряк диалог между правителството и въоръжената опозиция\", изтъкна руският държавник, предава БТА. Западът залагаше на сирийската опозиция в емиграция, а \"форматът от Астана внесе качествена промяна в ситуацията\", каа Лавров. \"На масата на преговорите седнаха директно хората, които се изправят един срещу друг на бойното поле с оръжие в ръце\", обясни той. Това е най-важното, защото в крайна сметка именно от тях - от сирийската армия и въоръжената опозиция, зависи как ще се развият нещата \"на терена\", допълни руският министър. В буферната зона, създавана на сирийско-турската граница, може да бъде разположена руска военна полиция, съобщи Лавров. \"Окончателният формат на тази зона в момента се договаря с участието на военните - естествено се взема предвид позицията на Дамаск и в максимално възможна степен се вземат предвид интересите на Турция\", увери той. Русия и Турция не са стигнали до разбирателство по въпроса кои кюрдски формирования в Сирия да бъдат смятани за терористични, а кои не, посочи Лавров. \"В по-голямата част от сирийската територия се спазва режимът за спиране на огъня - каза той. - Остава проблемът в Идлиб, където трябва да бъдат разграничени конструктивно настроената опозиция и терористите, също и на североизток, където САЩ създадоха множество проблеми, залагайки на кюрдите, с които започнаха да заселват земите на арабите - това предизвика раздразнение у тях и загриженост у Турция.\" \"Може би замисълът на Вашингтон е бил тъкмо такъв - да създадат толкова проблеми, за да може после (. . .) да ръководят процеса\", добави руският външен министър.", "date": "2019.02.24", "title": "Лавров: Русия, Иран и Турция не планират\nсъвместни военни действия в Сирия"}
{"url": "https://www.24chasa.bg/novini/article/7314334", "text": "Българските продукти са предпочитани, показа отново тазгодишният конкурс \"Изборът на потребителите\". В него се състезаваха храни и напитки, представени от производители и търговци на изложбите \"Фудтех\", \"Винария\" и \"Вкусове от Италия\" в пловдивския панаир. Както през последните няколко години, така и сега в надпреварата надмощие взеха изделията, предлагани от наши фирми. Те бяха оценени от най-взискателната публика – потребителите, които имаха възможност да дегустират стотици кулинарни изкушения в Града на виното и деликатесите. До финала достигнаха 25 продукта, презентирани от български изложители, и 13 от италиански. В категория \"Млечните продукти\" фаворити са кисело мляко с каймак, кашкавал, краве масло и пекорино на наши фирми. Любимец на публиката стана и белият шоколад със син чипс на швейцарска марка, който направи своя дебют на българския пазар по време на \"Фудтех 2019\". Сред тахановите изделия най-вкусни се оказаха халва с карамел и лешникова мока. Две необичайни предложения - биволски пастет и билков пастет са сред победителите в раздела \"Консервирани продукти\". Групата се допълва от едросмляна екстра лютеница, айвар, черешово сладко, сладко-кисел сос от годжи бери и дехидратирани плодове. Пекарна бе отличена за безглутеновия хляб. Оспорвана бе конкуренцията сред месните продукти. Луканка, натурален вурст, горнооряховски суджук, суджук с праз и поркета спечелиха предпочитанията на взискателното жури. То отличи и три български вина. В италианската група финалисти са песто, твърдо сирене, зехтин, сицилиански сладкиш и халва нуга, зеленчукова смес, бадемово брашно, подправки, пюре от шамфъстък, мариновани маслини, кафе, ликьор, вино. Голямото разнообразие и силната конкуренция в конкурса се дължат на факта, че във \"Фудтех 2019\" участваха двойно повече фирми, предлагащи храни, в сравнение с миналата година. Близо 50 винарски изби се представиха на \"Винария\". Над 30 изложители се включиха във \"Вкусове от Италия\". Градът на виното и деликатесите посрещаше дневно над 7500 посетители в периода 20-24 февруари, когато се проведоха изложенията.", "date": "2019.02.24", "title": "Български храни и напитки са шампиони в конкурса \"Изборът на потребителя\""}
{"url": "https://www.24chasa.bg/novini/article/7314345", "text": "Автобус, пълен с работници, се взриви днес, след като се натъкна на противопехотна мина близо до град Саламия, провинция Хама, 24-има са убити, съобщи сирийската държавна агенция САНА, цитирана от Асошиейтед прес. Мината, причинила смъртоносната експлозия, е била оставена от терористите от \"Ислямска държава\", които преди са контролирали територията. Мина избухна в същия район в началото на месеца, при което загинаха седем души, предава БТА.", "date": "2019.02.24", "title": "Мина на \"Ислямска държава\" взриви автобус с работници в Сирия, 24 са убити"}
{"url": "https://www.24chasa.bg/novini/article/7314352", "text": "През януари в община Свищов се отчита тенденция на нарастване броя на регистрираните безработни. В края на месеца те са 1106 души, което представлява увеличение в сравнение с предходния месец със 149 души, информират от Бюрото по труда в града. Равнището на безработица се покачва с 1 пункт и в края на месеца е 7,1 % /при 6.4 % на национално ниво/. През същия период на предходната година броят на безработните е бил 1325 души или с 219 души повече от сегашния, а равнището е било 8.5 %. В структурата по пол е нарушена тенденцията на доминиране дела на жените над този на мъжете, като вече броят на мъжете е по-голям с 8 души.  Най-голяма е групата на хора без работа на възраст 30-49 години, с абсолютен брой 504 души и относителен дял 45.57 на сто. На трудовата борса преобладават тези с работническа професия - 427 души, а относителният им дял заема 38.61 на сто. Тази група е на първо място в професионалната структура, като през месеца се отбелязва увеличение с 80 души и покачване на дела с 2,35 пункта. През януаринНоворегистрираните лица са 252 души, лицата с възстановена регистрация – 1 /обща численост на входящия поток 253 души/. Изходящият поток наброява 104 души, от които 71 са постъпили на работа. Трудова реализация с посредничество на бюрото по труда са намерили 50 души, от които 1 – по ОП „РЧР”, а останалите 49 – на първичен пазар. Прекратените регистрации поради неспазване на задълженията от страна на търсещите работа лица са 20, а прекратените по други причини – 13.", "date": "2019.02.24", "title": "Нарастват безработните \nв Свищов през януари"}
{"url": "https://www.24chasa.bg/novini/article/7314273", "text": "Два плана, свързани с развитието на образованието в Китай, бяха оповестени в събота. Те очертават мерките за модернизацията и развитието на сектора до 2035 г. Единият от тях поставя целите и задачите до 2035, другият детайлизира улесняването на механизма за модернизация на образованието за периода 2018 – 2022 г., съобщава \" \". Осем цели са предложени в плана за подобряване на образованието до 2035, който бе представен от ЦК на ККП и Държавния съвет. В него се поставя акцент върху достъпа до качествено образование от предучилищната до по-високи фази и от професионалното обучение до специалното образование за хора с увреждания. Изготвянето на плановете започна в началото на 2016 г, те се фокусират върху изпълнението на стратегическите планове на ръководителите в образователната реформа.", "date": "2019.02.24", "title": "Китай излезе с план за модернизиране на образованието"}
{"url": "https://www.24chasa.bg/novini/article/7314377", "text": "Сериозни проблеми за корабоплаването предизвикват силните ветрове в повечето части на Гърция, съобщи АНА-МПА тази сутрин. Силата на вятъра в Егейско море достига до 9-а, а на места и до 10-а степен по скалата на Бофорт, предава БТА. Забранено е отплаването на корабите от Пирея, Рафина и Лаврио. Не се изпълняват фериботните линии до Аргосароническите острови и остров Саламин, предава БТА. Затворени са още линиите Агия Марина - Неа Стира, Рио - Андирио, Волос - Спорадски острови, Килини - Закинтос, Килини - Кефалония, Керамоти - Тасос, Принос - Тасос и Александруполис - Самотраки. Разписанията на фериботите между Игуменица и Керкира (Корфу) се изпълняват само до 9 часа сутринта. Властите съветват пътниците да се информират предварително за евентуални промени в разписанията на корабите.", "date": "2019.02.24", "title": "Спрени фериботи в Гърция заради силни ветрове"}
{"url": "https://www.24chasa.bg/novini/article/7314398", "text": "Нямам информация, че представител на чужда държава е организирал взрив на площадка на ВМЗ-Сопот. Няма такива данни. Така вицепремиерът и министър на отбраната Красимир Каракачанов коментира изявлението на Бойко Ноев в предаването „Неделя 150“ на  , че по данни на британските специални служби още един агент, замесен в отравянето на Сергей Скрипал, е бил в България по време на взрива. На въпрос дали чужда държава се опитва да влияе върху българската оръжейна индустрия, Каракачанов отговори, че за последните 30 година не една страна се е опитвала да спъва развитието на българския военно-промишлен комплекс. „В миналото България беше седма-осма в света по обороти на продадено оръжие. Последните години, всъщност – през всички тези години – загубата на пазари са придружени от опити от страна на Русия да постави въпроса за т.нар. лицензи“, коментира Каракачанов. Вицепремиерът опроверга твърденията на Бойко Ноев, че България се е съгласила въпросът за лицензите да бъде обсъждан. \"Има един стар спор между България и Русия - руснаците твърдят, че военното производство в България се извършва по техни лицензии, което не е вярно. Всички български правителства досега са отхвърляли тази теза. За първи път това правителство, под ръководството на Министерство на икономиката и в частност Караниколов, прави пробив в тази българска позиция, което кара сдружението, на което Академик Воденичаров е съпредседател, да пише писмо до цялото правителство, до всички държавни власти, в което казва „с тревога научаваме, че Министерство на икономиката е поканило по своя инициатива руската страна за преговори…“. Отправянето на покана от българска страна означава само едно - че България е готова готови на компромиси“, заяви по-рано Ноев в \"Неделя 150\". „Подобно нещо българското правителство не си е помисляло. Това, че руската страна поставя на всяка двустранна среща въпроса за лицензите, си е тяхна политика и тяхна тактика“, каза Каракачанов. „България няма никакво намерение – не по политически причини, а поради липса на каквито и да е юридически основания – да плаща пари за лицензи или някакви други пари на трета страна за производството на нашия военно-промишлен комплекс“, допълни Каракачанов: „Подобни разговори - България да плаща някакви лицензионни права, никой няма намерение да върши подобно нещо, защото просто няма никакви юридически основания. Ако Русия имаше основанието да претендира, че като наследник на Съветски съюз има права върху това производство, щяфа за тези 29 години, откакто България е демократична държава, щяха да заведат дело. Фактът, че 30 години никой не е завел никакво арбитражно за никъде по света с претенции за подобно нещо показва, че самата руска страна много добре разбира, че няма юридически основания за подобни претенции. Този въпрос е поставян на всички видове срещи в последните 28-29 години. Не е имало пробив. Мисля, че не само това правителство, но в и следващите български правителства никой няма да си позволи с подобен ход да нанесе загуби на българската индустрия“. Каракачанов не коментира членството в СБОИ на дружества под шапката на Министерството на икономиката.", "date": "2019.02.24", "title": "Каракачанов: Няма да преговаряме с Русия за оръжейните лицензи"}
{"url": "https://www.24chasa.bg/novini/article/7314400", "text": "Най-вероятно трансграничен пренос или преминаващ танкер е замърсителят на плажа на къмпинг „Добруджа\" край Шабла през февруари. Това заявява министърът на околната среда и водите Нено Димов в писмен отговор на депутатски въпрос за замърсяването с мазут на плажа край Шабла, предава \" \". Министърът уточнява, че на 10.02.2019 г. по „зелен телефон\" на Регионалната инспекция по околната среда и водите (РИОСВ)-Варна е постъпил сигнал, от кмета на община Шабла, за замърсяване на пясъчната ивица в местност „Тузлата\", гр. Шабла с нефтопродукти. От служители на инспекцията незабавно е извършена проверка „на място\", при която е констатирано наличие на петна от гъста, непрозрачна, тъмнокафява течност (наподобяваща мазут) по протежение на плажната ивица в района на местността „Тузлата\", гр. Шабла. Като компетентен орган, съгласно „Авариен план за действие при нефтени разливи в Черно море\" за област Варна, кметът на община Шабла е уведомен за предприемане на действия за почистване на замърсената ивица, обяснява министърът. Той информира и че на 11.02.2019 г. от РИОСВ-Варна е извършена нова проверка „на място\", съвместно с представител на община Шабла. Констатирано е, че от служители на общината се извършва събиране на нефтопродуктите, като до края на деня плажът е почистен. Община Шабла е уведомила РИОСВ-Варна, че събраните мазутни отпадъци са предадени на дружество „Проучване и добив на нефт и газ\" АД - район Шабла за временно съхранение и последващо предаване за оползотворяване и обезвреждане.", "date": "2019.02.24", "title": "Танкер замърсил с мазут плажа край Шабла в началото на февруари"}
{"url": "https://www.24chasa.bg/novini/article/7314403", "text": "Общо приходите на лечебните заведения към 31 декември 2018 г. са 1 332 362 хил. лв., при 1 258 575 хил. лв. за 2017 г. Увеличението е със 73 787 хил. лв. или с 5,86%. Това заявява здравният министър Кирил Ананиев в отговор на депутатски въпрос за финансовото състояние на лечебни заведения за болнична помощ – търговски дружества с държавни участие в капитала, предава  . Разходите към 31 декември 2018 г. са 1 332 274 хил. лв., при разходи спрямо 2017 г. в размер на 1 283 714 хил. лв. Увеличението на разходите е с 48 560 хил. лв. или с 3,78%. Темпът на нарастване на приходите за анализирания период надвишава темпа на увеличение на разходите, което се дължи на наложената от здравното министерство стриктна финансова дисциплина, включваща строг контрол на разходната част, допълва Ананиев. Той уточнява, че в тази връзка към 31 декември 2018 г. общо 37 лечебни заведения за болнична помощ с над 50% държавно участие в капитала регистрират положителен текущ финансов резултат, при общо 27 търговски дружества за предходната 2017 г.", "date": "2019.02.24", "title": "Кирил Ананиев: Намаляват задълженията на болниците"}
{"url": "https://www.24chasa.bg/novini/article/7313992", "text": "Парламентът е институцията с най-високи отрицателни оценки за своята работа (68%), а съдът - с най-ниски положителни (20%). Това показват данните от новото национално представително проучване на Изследователски център “Тренд” по поръчка на “24 часа”. То е проведено от 5 до 13 февруари. Омбудсманът е институцията, събираща най-широко одобрение (63% положителни оценки срещу 20% отрицателни), превишаващи за пореден месец стойностите на президента (53% положителни срещу 31% отрицателни). 22% оценяват положително работата на прокуратурата, а 56% са на обратното мнение. Армията и Българската православна църква регистрират по-високо одобрение за своята работа за сметка на неодобрението. Положителна оценка армията среща сред 47%, докато отрицателната е 31%. Църквата от своя страна се ползва с подкрепата на малко под половината (49%) от всички български граждани срещу малко над една пета (21%), които са на обратното мнение. За над половината от всички българи (54%) предстоящите избори за Европейски парламент са важни, като от тях само 14% са на мнение, че са изключително важни. В демографските разбивки ясно личи, че най-важен е евровотът за симпатизантите на БСП и ГЕРБ, като сборът от опциите “изключително важни” и “по-скоро важни” сред привържениците на двете големи партии е близо 80%. Това говори за силна мобилизация и сред двата електората за предстоящите избори. Видимо по-слаб интерес към евровота през май се регистрира сред най-младите (18-29), което обаче може да се окаже и потенциален електорален резерв за някои формации. В сравнителен план между проучването ни през януари и това през февруари не се отчита динамика спрямо партийните предпочитания на основните партии. ГЕРБ задържа първото място и този месец (18,3%), с минимална преднина пред основния партиен опонент в лицето на БСП (17,1%). Запазва се и двойната разлика между ДПС (6,9%) и “Обединени патриоти” (3,5%). Правим уточнението, че по-голямата част от терена на проучването е направен преди промените в Изборния кодекс, които повишиха градуса на политическото и общественото напрежение. Проучването ни през март ще покаже дали промените в изборните правила и последвалите събития ще дадат отражение върху партийните предпочитания на българите.", "date": "2019.02.24", "title": "80% от избирателите на ГЕРБ и БСП вече на крак за евровота"}
{"url": "https://www.24chasa.bg/novini/article/7314190", "text": "Саудитска Арабия обяви снощи назначаването на принцеса Рима бинт Бандар Ал Сауд за посланик в САЩ, предадоха Асошиейтед прес и Ройтерс. Това е първият случай в историята на Саудитска Арабия, при който жена бива назначавана за посланик. Принцесата е дъщеря на дългогодишния посланик във Вашингтон Бандар бин Султан Ал Сауд. Предстои й тежка работа за подобряването на двустранните отношения, предава БТА. Досегашният посланик във Вашингтон принц Халед бин Салман Ал Сауд, син на крал Салман и бивш пилот на изтребител, ще бъде назначен за заместник министър на отбраната на Саудитска Арабия.", "date": "2019.02.24", "title": "Саудитска Арабия назначи принцеса за посланик в САЩ"}
{"url": "https://www.24chasa.bg/novini/article/7314192", "text": "Силен снеговалеж и лошо време парализираха Гърция, съобщава \"Катемерини\". Метеоролозите от meteo.gr съобщиха, че на островите в Егейско море скоростта на вятъра снощи е достигнала повече от 100 км/ч, предава  . В областта Атика пожарната е получила 130 повиквания до полунощ в събота за паднали дървета, отнесени покриви и летящи предмети. Две семейства са били блокирани в автомобилите си от лошото време и се е наложило пожарната да се намеси, за да ги спаси. Проблеми има и с корабоплаването заради силния вятър между 8-9 бофорта. Фериботите от пристанищата в Пирея, Рафина и Лаврион не се движат. Заради силен снеговалеж почти 5 часа остана затворен път край Лариса. Силен сняг е валял и в Солун, както и в района на Метеора. Лошото време засегна и полуостров Атон. Пътищата там са затрупани със сняг, а където движението на автомобили е възможно, то се извършва задължително с вериги, съобщават вестник \"Катемерини\". В сила е забрана за движение на товарни автомобили над 3.5 тона по част от пътищата на полуостров Халкидики заради силен снеговалеж. За много райони веригите са задължителни.", "date": "2019.02.24", "title": "Сняг и бурни ветрове в Гърция (Снимки)"}
{"url": "https://www.24chasa.bg/novini/article/7314196", "text": "По повод на шестата година от интронизацията на Негово светейшество българския патриарх и Софийски митрополит Неофит на 24 февруари в патриаршеската катедрала \"Св. Александър Невски\" ще бъде отслужена тържествена архиерейска Света литургия. Това съобщиха от Българската патриаршия. Светата литургия започва 9.30 часа в храма. Богослужението ще бъде излъчено и на живо в официалната страница на Светия синод във Фейсбук. Приканват се православните християни да вземат молитвено участие и да съучастват в празника на Българската църква и на Светейшия български патриарх, призоват от Светия синод на БПЦ. На 24 февруари 2013 г., на Патриаршеския избирателен събор в катедралата \"Св. Александър Невски\", Русенският митрополит Неофит беше избран за патриарх на Българската православна църква. Очаквайте подробности.", "date": "2019.02.24", "title": "Отслужват литургия за шестата година от интронизацията на патриарх Неофит"}
{"url": "https://www.24chasa.bg/novini/article/7314207", "text": "Тринадесет души се отровиха с въглероден окис на парти в германския град Крефелд, след като сварили кафе на печка с въглища, предаде ДПА. Според представители на пожарната седем души се оплакали от пристъпи на прилошаване малко след сваряването на кафето снощи. Те отишли в болницата, за да получат помощ. След това спасителните служби отишли в апартамента и открили още трима души с аналогични симптоми. Други трима пациенти били открити в собствените си апартаменти. Въглеродният оксид се появява при изгарянето на въглища или газ в условия, където притокът на въздух е ограничен. Газът без мирис може да доведе до загуба на съзнание и смърт от задушаване.", "date": "2019.02.24", "title": "13 в Германия се натровиха с въглероден окис, сварили кафе на печка с въглища"}
{"url": "https://www.24chasa.bg/novini/article/7314209", "text": "Всякаква евентуална буферна зона по границата турско-сирийската граница трябва да бъде под контрола на Анкара, заяви турският президент Реджеп Тайип Ердоган в интервю за \"Си Ен Ен Тюрк\", предаде Ройтерс. Ердоган направи това изявление, след като в петък високопоставен представител на американската администрация заяви, че Вашингтон ще остави около 400 военни в Сирия. Промяната на решението на президента на САЩ Доналд Тръмп, което може да доведе до оставянето на войници и на други съюзнически страни, отбелязва Ройтерс. \"Ако трябва да има буферна зона по нашата граница, тя трябва да бъде под наш контрол. Защото това е моята граница\", заяви Ердоган, предава БТА. През декември Тръмп нареди изтеглянето на общо 2000 американски военни в Сирия, заявявайки, че Ислямска държава е победена. Решението му беше подложено на критики от съюзници и американски конгресмени. В четвъртък президентът на САЩ прие да остави около 200 военни, които заедно с 800 до 1500 военни на европейски съюзници на САЩ ще създадат буферна зона в Североизточна Сирия, съобщи представител на американската администрация, цитиран от Ройтерс. Анкара смята кюрдската милиция \"Сили за защита на народа\", която контролира региона и беше ключов съюзник на САЩ срещу Ислямска държава, за терористична група. Турция е заплашвала неведнъж с военна намеса срещу милицията на изток от р. Ефрат, където е планирано да се разположи буферната зона.", "date": "2019.02.24", "title": "Ердоган: Буферната зона между Сирия и Турция трябва да бъде под контрола на Анкара"}
{"url": "https://www.24chasa.bg/novini/article/7314211", "text": "Колумбийското правителство нареди на камионите с помощи за Венецуела да се върнат в складовете, предаде Франс прес. Мирната хуманитарна акция беше прекъсната заради непропорционалните и насилствени действия на венецуелската страна, управлявана от узурпаторския режим на Николас Мадуро, съобщи колумбийският външен министър Карлос Олмес Трухильо. Той добави, че вследствие на действията на венецуелските сили за сигурност са били ранени 285 души, включително 30 колумбийци и 255 венецуелски граждани. 37 от ранените са имали нужда от болнична помощ, добави Олмес Трухильо. Камионите се връщат в складове в Кукута, съобщи Ройтерс. По данни на Асошиейтед прес при протести, свързани с опита за доставка на хуманитарна помощ, са загинали най-малко двама души. Две линейки пресякоха тази вечер границата с Бразилия, за да отведат петима ранени при сблъсъците с венецуелските сили на реда в бразилска болница, предаде АФП. Според лекарката Карла Сервита, пътувала в една от линейките, може да се очаква приток на ранени, защото е имало сблъсъци в град Санта Елена де Уайрен, на 20 км от границата с Бразилия. Границата с Бразилия също е затворена, за да попречи на доставките на хуманитарна помощ за Венецуела, припомня АФП. Съветникът на Белия дом по въпросите на националната сигурност Джон Болтън съобщи вчера Туитър, че САЩ ще започнат да налагат санкции на венецуелски военни, които не подкрепят опозицията и не допуснат в страната хуманитарния конвой, предаде ТАСС. Колумбийската вицепрезидентка Марта Лусия Рамирес заяви, че Венецуела не може да прекъсне двустранните дипломатически отношения, защото такива не съществуват, предаде Франс прес. По-рано венецуелският президент Николас Мадуро обяви, че прекъсва дипломатическите отношения с Богота. \"Мадуро не може да прекъсне дипломатически отношения, каквито Колумбия не поддържа с него\", подчерта Лусия Рамирес в Туитър. Тя определи венецуелския президент като \"просто един диктатор, окупиращ със сила (президентския дворец) Мирафлорес\". \"Нашето правителство не е назначавало посланик там, нито признава посланика на Мадуро, предвид, че неговият (президентски) мандат изтече на 9 януари\", подчерта вицепрезидентката. Противниците на венецуелския президент смятат, че преизбирането му се дължи на нечестни избори, припомня АФП. Държавният секретар на САЩ призова венецуелските сили за сигурност да \"постъпят правилно\", като допуснат хуманитарната помощ в страната, предаде Асошиейтед прес. В изявлението си Помпейо добавя, че силите за сигурност могат и да защитят мирните граждани от това, което той определи като \"въоръжени банди\" на президента Николас Мадуро и да защитят венецуелската конституция и върховенството на закона. \"Сега е моментът да се действа в подкрепа на демокрацията и да се отговори на нуждите на отчаяния венецуелски народ\", подчерта държавният секретар. Той повтори предупреждението на правителството на САЩ, че ще бъде потърсена сметка от тези, които се противопоставят на мирното възстановяване на демокрацията. По-рано тази вечер венецуелските сили за сигурност използваха сълзотворен газ срещу протестиращи, опитващи се да доставят хуманитарна помощ от Колумбия и Бразилия. Двама души загинаха, ранените са над 300.", "date": "2019.02.24", "title": "Колумбия нареди на камионите с помощи за Венецуела да се завърнат (Видео)"}
{"url": "https://www.24chasa.bg/novini/article/7314213", "text": "15-годишно момче е в „Пирогов” с хематом на главата и наранявания по тялото и ръцете след побой вчера в София. Момчето е нападнато вчера към 12:30 ч. на обяд, когато излиза от дома си, за да отиде на състезание по английски, разказа пред  неговият баща Желяз Турлаков. Нападнали са го младежи с маски, виждали са се само очите им. Заговарят го двама от тях и го назовават по име. Започват да го удрят, той бяга чисто инстинктивно, след което го подгонват още двама. Момчето вижда, че един от тях държи нож, а другият – някакъв метален предмет, вероятно бокс. 15-годишното момче се спъва по стълбите, по които тича, и пада. Нападателите започват да го удрят по главата. Човек, който седял на пейка наблизо, е видял какво се случва и е започнал да вика. В този момент младежите с маските се разбягват. За мен това е опит за убийство, каза Желяз Турлаков. Той е подал жалба в столичното Трето РУ.", "date": "2019.02.24", "title": "15-годишно момче в \"Пирогов\" след побой от маскирани в София (Обновена)"}
{"url": "https://www.24chasa.bg/novini/article/7314217", "text": "Почина „кралят на холивудските мюзикъли“. На 94-годишна възраст е издъхнал режисьорът Стенли Доунен, съобщават американските медии. Той е най-известен с мюзикъла си „Аз пея под дъжда“, излязъл през 1952 година, където си партнира с Джийн Кели, предава  . Бивш танцьор на Бродуей, Доунън започва работа в киното като хореограф, а след това като режисьор. Той прехвърля любовта си към танца на големия екран с помощтта на Джийн Кели и Фред Астер. През 2006 година „Аз пея под дъжда“ е обявен за най-добрия мюзикъл на всички времена от Американския филмов институт.", "date": "2019.02.24", "title": "Почина \"кралят на холивудските мюзикъли\" Стенли Доунен (Видео)"}
{"url": "https://www.24chasa.bg/novini/article/7314223", "text": "Притиснати между Русия и Европейския съюз, разделени в мненията си за пътя, по който трябва да поеме страната им, молдовците избират днес депутати в парламента под зоркото око на Кремъл, предаде Франс прес. Откакто сред разпадането на СССР през 1991 г. стана независима държава, Молдова - една от най-бедните страни в Европа наред с Украйна - преживява политически кризи, като същевременно се опитва да се справи със замразен конфликт в Приднестровието - проруски сепаратистки район на Изток, който се изплъзва от контрола й, предава БТА. Днес молдовците избират 101 депутати с четиригодишен мандат в еднокамарния парламент. За първи път те гласуват едновременно и за местни органи на властта. Начело в допитванията, Социалистическата партия на президента Игор Додон, привърженик по-скоро на сближаване с Русия и членство в нейния Евразийски икономически съюз, отколкото на влизане в ЕС, може да спечели до 50 процента от гласовете. Втората сила според сондажите е коалицията \"Сега\" (Acum), съставена от две партии, които подкрепят присъединяване към ЕС и НАТО - Партия на действието и солидарността и \"Платформа за достойнство и истина\". Блокът осъжда заграбването на отговорните постове в политиката, правосъдието и силите на реда от управляващата Демократическа партия, чийто лидер е олигархът Влад Плахотнюк, смятан за най-влиятелния човек в страната. Демократическа партия, която се нарежда трета в допитванията и в момента преобладава в правителството и парламента, пропагандира възстановяване на влошените през 2018 г. отношения с Брюксел, като същевременно внимава да не разсърди Москва. Анализаторите се опасяват, че ако никоя от тези формации не получи мнозинство, за да състави самостоятелно правителство, Молдова ще навлезе в нов период на нестабилност. В добавка, според експерта от асоциация \"Адепт\" Игор Ботан, има опасност от ниска избирателна активност поради апатията и недоверието на избирателите към политиците. Молдова, с население от 3,5 милиона души, е страна с труден за следене политически живот. Президентът Игор Додон иска по-тесни връзки с Москва, но някои членове на парламента, както и на правителството, желаят сближаване с ЕС, с който Кишинев подписа споразумение за асоцииране. Тази двойственост отразява сложната история на страната. Дълго време тя е част от Османската империя, след това е окупирана от Русия, после влиза в състава на Румъния, а през 1940 г. става Съветска Република Молдавия. След разпадането на Съветския съюз през 1991 г. става независима. Официалният език е румънският, но руски продължава да се говори от много хора. Молдова често е определяна като най-бедната държава в Европа, въпреки че най-новата класация на Международния валутен фонд отрежда тази тъжна позиция за 2018 г. на Украйна. По данни на Световната банка брутният вътрешен продукт на човек от населението в Молдова за миналата година е бил 2692 долара - една четвърт от този в съседна Румъния и 15 пъти по-малък, отколкото във Франция. Лишена от природни ресурси, страната зависи в значителна степен от молдовците, които живеят и работят в чужбина. Макар диаспората да осигурява постоянен приток на пари в страната обаче, масовото напускане на хора е понижило драстично дела на населението в активна възраст. Според ООН Молдова има най-ниското равнище на заетост в Европа.", "date": "2019.02.24", "title": "Разкъсваща се между ЕС и Русия Молдова гласува на парламентарни избори"}
{"url": "https://www.24chasa.bg/novini/article/7314233", "text": "Катастрофа между автобус и микробус стана тази сутрин към 8 ч. в района на Монтана, съобщи  на един от изходите на града. В автобуса, който се е движил по линията София – Видин, е имало само една пътничка. По думите ѝ микробусът изведнъж се е отклонил от пътя и се е ударил в автобус. Това се е случило на прав участък, предполага се, че на шофьора му е прилошало или е заспал. Водачът на автобуса е откаран за преглед в болница, но не е сериозно пострадал. Загиналият мъж е на 49 години, съобщават от МВР.", "date": "2019.02.24", "title": "Шофьор на бус загина при тежка катастрофа с автобус край Монтана"}
{"url": "https://www.24chasa.bg/novini/article/7314240", "text": "Въоръжени мъже застреляха сомалийски депутат вчера в столицата Могадишу, предаде Франс прес, цитирайки местната полиция. Осман Елми Бокор, на възраст около 80 години, беше смятан за един от най-старите сомалийски депутати. Той беше убит близо до жилището си в северния квартал Санка. Въоръжените нападатели са избягали с автомобил, предава БТА. \"Силите за сигурност се опитват да открият подлите убийци\", увери местен полицай, цитиран от АФП. Отговорност за атаката пое ислямистката групировка Аш Шабаб, която публикува съобщение за \"добре организирано нападение на бойците муджахидини\" на интернет сайт. Президентът на Сомалия Мохамед Абдулахи Фармаджо изрази съжаление за смъртта на депутата и призова силите за сигурност да проведат бързо разследване, като отведат извършителите пред правосъдието. Аш Шабаб бяха прогонени от Могадишу през 2011 г., а след това и от другите големи градове. Групировката обаче все още контролира големи райони в провинцията и често извършва нападения срещу правителствени, военни и граждански обекти в столицата. Нейни бойци организират и засади на военни конвои.", "date": "2019.02.24", "title": "Застреляха 80-годишен сомалийски депутат пред дома му"}
{"url": "https://www.24chasa.bg/novini/article/7314242", "text": "Неравенството в Европа трябва да бъде драстично намалено, а концентрацията на блага и имущество в ръцете на малцина привилегировани да бъде спряна. Това записа ПЕС в манифеста си, който бе приет на предизборния конгрес в Мадрид. Винаги, когато на власт е десницата, благата са за малцина. А при управленията на левицата ползите са за цялото общество, заяви и испанският премиер Педро Санчес, който освен домакин, бе и един от героите на форума заедно с кандидата на левицата за шеф на Еврокомисията Франс Тимерманс и с президента на ПЕС Сергей Станишев. Справянето с безработицата и социалното изключване трябва да става колективно, а не поотделно, като отделни слаби страни, пише в манифеста. Затова е необходим социален план за действие, за да се превърне стълбът на социалните права в ЕС в задължителни правила, които укрепват системите за социално осигуряване, зачитат моделите на пазара на труда и подобряват стандарта на живот, записват левите в документа, върху който ще се базира предизборната им кампания. Манифестът ни съдържа нашият ангажимент за социална Европа, той не е просто декларация за намеренията, това е план за бъдещето, обясни президентът на ПЕС Сергей Станишев. Левицата винаги е работила за бъдеще, което е различно и по-добро от днешния ден. И имаме ангажимент да го превърнем в реалност, категоричен бе той. В манифеста си левите записват още създаването на силен Европейски орган по труда, който да се бори със социалния дъмпинг и да осигурява справедлива трудова мобилност в целия ЕС. Ако съм председател на Еврокомисията, в края на моя мандат разликата в заплащането между мъжете и жените ще е равна на нула. Те ще имат еднакво заплащане за еднаква работа и това ще бъде регламентирано в европейско законодателство. Това обеща пък кандидатът на ПЕС за председател на Еврокомисията Франс Тимерманс в речта си пред конгреса. Той обяви, че е горд с изработения от ПЕС манифест, за което благодари на Станишев. Тимерманс обеща, че като председател на ЕК ще работи заедно с профсъюзите, за да гарантира достойно заплащане за достойни работни места. Но това било възможно, само ако има справедливо данъчно облагане. Неприемливо е компании с приход от милиарди евро да не плащат данъци, категоричен бе той. Социалните права на гражданите трябва да имат предимство пред икономическите свободи на големите корпорации, записват в манифеста си левите. И се обявяват за данъчно правосъдие и борба срещу данъчните измами, избягването на данъци и агресивното данъчно планиране. Печалбите трябва да се облагат там, където се генерират, категорични са от ПЕС. Ще се засилят правилата за финансовия и банковия сектор. Разписват се и силни мерки за преодоляване на злоупотребите с публични средства. Новият социален договор на Европа на ПЕС обещава да гарантира благоденствие на гражданите, като им осигури социален и екологичен напредък, без да изоставя зад борда никого и никоя територия през зеления и екологичен преход. Това можело да стане като Европа трябва да премине към кръгова икономика. Индустриалната стратегия на Европа трябва да насочи инвестициите към научни изследвания и иновации, да подкрепи ученето през целия живот и да гарантира работни места, е записано още в манифеста. \"Носталгичните националисти не продават нищо друго освен опасни илюзии, поставяйки под заплаха вече постигнат напредък и европейските ценности\", пишат левите. А новият социален договор, който ПЕС предлага, включва Европа на равенство и справедливост, на солидарността за мнозинството, на феминизма и равните права за всички, на напредъка. Залага се още на свободата и демокрацията, на опазването на планетата и на обединението в името на един по-добър свят.", "date": "2019.02.24", "title": "ПЕС: Концентрацията на блага в ръцете на малцина трябва да бъде спряна"}
{"url": "https://www.24chasa.bg/novini/article/7314248", "text": "Силите за сигурност на Ирак получиха още 150 иракски бойци на Ислямска държава, предадени им от подкрепяните от САЩ Сирийски демократични сили, съобщи Асошиейтед прес. Джихадистите са били предадени снощи, съобщиха двама представители на силите за сигурност. Иракските граждани ще бъдат разпитани за участието си в джихадистката групировка, предава БТА. Сирийските демократични сили (СДС) уведомиха на иракските власти, че са заловили 650 екстремисти от Ирак по време на боевете за Багуз, контролирано от Ислямска държава селище. В четвъртък първата група от 150 екстремисти беше предадена на Ирак. Иракският премиер Адел Абдел Махди съобщи, че Ирак се готви да приеме и до 20 000 иракски жени и деца, живеещи в лагери на СДС в Сирия.", "date": "2019.02.24", "title": "Подкрепяни от САЩ сирийски сили предадоха на Ирак 150 бойци на Ислямска държава"}
{"url": "https://www.24chasa.bg/novini/article/7314250", "text": "Сдружение \"Национален алианс за социална отговорност\" във Варна помага на хора с увреждания да намерят работа. Дейността му е насочена и към родители, които се грижат за деца със специални нужди, но искат да работят. У нас едва 5 на сто от хората с увреждания успяват да се реализират на пазара на труда, предаде  59-годишният Деян Попов от Варна страда от тежка форма на епилепсия. Работи от години и не му се налага да крие заболяването си като много други. Казва, че работодателите не искат да наемат хора с увреждания, защото са длъжни да им осигурят подходяща работна среда. \"Те трябва да вложат средства, за да приспособят специално работно място спрямо възможностите на кандидата, който ще наемат.\", казва Попов. Гратисният период, през който фирмите в България няма да бъдат санкционирани, ако не наемат хора с увреждания, изтича през март. След това ще има глоби във вид на компенсаторни вноски. \"Съвсем наскоро беше възприет този начин на работа. Тепърва се изгражда системата на контрол на този процес\", коментира Георги Георгиев - председател на Сдружение \"Национален алианс за социална отговорност\". ", "date": "2019.02.24", "title": "Сдружение във Варна помага на хората с увреждания"}
{"url": "https://www.24chasa.bg/novini/article/7314256", "text": "Повече от 650 000 служители се грижат за благоденствието на китайските деца, живеещи в бедност в селските райони на страната, сочи скорошен доклад на Министерството на гражданските дела, съобщава \" \". Тези служители се грижат за децата, живеещи в бедност, за тези с увреждания и с липса на законни настойници. През юни 2016 г, Държавният съвет издаде насоки за осигуряване на издръжка, основно медицинско обслужване, образование и попечителство на деца в нужда, като изиска от селските комитети да наемат надзорници за децата. Те имат задължението да помагат при регистрирането на децата в съответните ведомства, редовно да посещават домовете им и да оказват съдействие на семействата. Представител на министерството каза на пресконференция, че новите насоки целят да подобрят грижите за децата, мерките и механизмите за тяхната закрила.", "date": "2019.02.24", "title": "650 000 служители се грижат за бедните деца в Китай"}
{"url": "https://www.24chasa.bg/novini/article/7314280", "text": "До 139 нарасна броят на жертвите на случая с отравяне с нелегален токсичен алкохол в индийския щат Асам, съобщиха властите, цитирани от Асошиейтед прес. Още 300 души са хоспитализирани, някои от тях - в критично състояние. Щатските власти обещаха компенсация от 200 000 рупии (2815 долар) на семействата на жертвите, повечето работници в местни чаени плантации, предава БТА.", "date": "2019.02.24", "title": "140 станаха жертвите на отравяне с алкохол в Индия, над 300 в болница"}
{"url": "https://www.24chasa.bg/novini/article/7314465", "text": "Не е имало сделка между ДПС и ГЕРБ за повишаване на прага на преференцията в Изборния кодекс, заяви в предаването „Неделя 150“ по програма „Хоризонт“ на  заместник-председателят на Движението за права и свободи Янко Янков. Той посочи, че не са били подкрепени предложенията на ДПС за машинното гласуване, уседналостта, употребата и на други езици по време на предизборната кампания. „Тези предложения изобщо не бяха подкрепени“, коментира Янков. Той нарече реакциите, последвали вдигането на прага на преференциите „недостойно поведение“ и посочи, че ДПС винаги е било против този начин на използването на преференциите. Според него това е начин за манипулиране на мажоритарния вот. „Това е манипулиране на изборните резултати и затова винаги сме били против преференциите“, коментира заместник-председателят на ДПС. Янков каза, че притесненията на Движението са, че в много български общини с 9 преференциални гласа даден кандидат може да пренареди цялата партийна листа и от последно да отиде на второ място. Според него това може да наруши структурата на представителство в общинските съвети, защото „всяка една партия си планира колко икономисти да има, колко юристи да има“. „Хората, които са на първите места в листите, партиите ги номинират като специалисти, хора с голям политически опит, които имат много повече възможности и качества активно да представляват политиката на партията“, аргументира се заместник-председателят на ДПС. „В крайна сметка политическата партия носи отговорност за политиките, които провежда“, каза още Янко Янков. Той коментира, че пришиването на една партия към друга вреди на демокрацията и политическата система, а ДПС изразява отношение не толкова към партиите, колкото към политиките, които те провеждат. „Никога априори ние не определяме отношението си към една партия. Утре, ако се наложи, избирателите ако решат, ние отново ще работим с ГЕРБ, ще работим с БСП – съобразно програмите, които са представени“, каза още Янко Янков.", "date": "2019.02.24", "title": "Янко Янков, ДПС: Ако избирателите решат, ще работим и с ГЕРБ, и с БСП"}
{"url": "https://www.24chasa.bg/novini/article/7314469", "text": "Няколко души от футболни агитки са задържани след сбиване до търговския център на столичния бул. \"Ситняково\", съобщи МВР. Първоначалните данни сочат, че в сбиването са участвали фенове на \"Левски\" и \"ЦСКА\", а поводът е днешният мач между двата отбора. След намесата на полицията няколко души са задържани. Друг инцидент е станал в близост до стадиона. По непотвърдена информация мъж напръскал със спрей двама полицаи.", "date": "2019.02.24", "title": "Няколко футболни фена са задържани след сбиване в София"}
{"url": "https://www.24chasa.bg/novini/article/7314494", "text": "Турският президент Реджеп Тайип Ердоган каза в телевизионно интервю, че е възможно да посети САЩ или американският президент Доналд Тръмп да посети Турция след турските местни избори на 31 март, съобщи Анадолската агенция. Ердоган добави, че той има \"положителни отношения\" с Тръмп. Турският президент заяви още, че зоната за сигурност в Сирия на границата с Турция трябва да бъде под турски контрол, защото Турция е първата страна, която е засегната от обстрел с тежки оръжия от Сирия, предава БТА. \"За нас е важно решението на САЩ да се изтеглят от Сирия да не доведе до процеси срещу интересите на нашите страни и срещу единството и териториалната цялост на Сирия\", каза Ердоган и допълни, че запълването на евентуален вакуум след американското изтегляне от терористични групи би било неприемливо. Ердоган заяви, че споразумението от Адана, подписано от Анкара и Дамаск през 1998 г., позволява на турски сили да извършват операции в Сирия близо до турската граница. В коментар за отношенията между Турция и Египет, Ердоган каза, че никога не би се срещнал с такъв човек, говорейки за египетския президент Абдел Фатах ас Сиси. \"(Мохамед) Морси пое властта с 52 процента от гласовете на избори, но след това беше свален. Сега Морси е в затвора заедно с приятелите си. Винаги съм казвал, че ас Сиси е превратаджия от години\", каза турският президент.", "date": "2019.02.24", "title": "Ердоган и Тръмп може да се срещнат след\nтурските местни избори на 31 март"}
{"url": "https://www.24chasa.bg/novini/article/7314497", "text": "Велико Търново се представи впечатляващо на Международно туристическо изложение Targul de Turism al Romaniei (TTR) в румънската столица Букурещ. На борсата Общинската туристическа агенция „Царевград Търнов“ презентира старата столица като най-добрата дестинация за културен туризъм в България и сключи договори с най-големите туроператори в северната ни съседка, препадоха от екипа на турагенцията. Установени са партньорски отношения с румънския туроператор \"Gerada Tour\", който ще води организирани групи на посещение в Архитектурно-музеен резерват „Царевец\", средновековните храмове във Велико Търново и арбанашките църкви \"Рождество Христово\" и \"Св. Архангели Гавраил и Михаил\". След 2-годишни преговори „Царевград Търнов“ започва съвместна работаа и с втория по големина туроператор в Румъния – „Christian Tours“, съобщи Борислав Йорданов, управител на общинското дружество. Със съдействието на търговския представител към Българското посолство в Румъния Ивайло Маринов са установени контакти с Балканска търговска къща \"Casa de Comert Balcanica\", която още от пролетта ще организира групови туристически турове във Велико Търново и региона. Възможностите за съчетаване на културно-исторически и познавателни маршрути с различни артистични събития, атракции, кулинария и добра база за настаняване са привлекли вниманието на масовите посетили на изложението TTR. Индивидуалните клиенти са проявили интерес към уикенд пакетите през активния сезон и към предстоящото издание на Летния класически фестивал „Сцена на вековете“ на крепостта Царевец. На борсата в Букурещ великотърновският общински туроператор е отправил и покани до румънските общини Брашов, Бистрица, Констанца и Хунедоара за участие в предстоящото издание на единственото специализирано изложение за културен туризъм на Балканския полуостров, което ще се проведе във Велико Търново от 18 до 20 април тази година. Велико Търново бе единственият български град със самостоятелен щанд на туристическата борса в Букурещ, а репортажи и интервюта за разнообразните туристически атракции е направила и румънската национална телевизия Realitatea Tv RTV. Международно изложение TTR е най-голямото туристическо изложение в Румъния, предназначено както за масовата публика, така и за професионалисти в бранша. Пролетното издание на формата се проведе от 21-ви до 24-ти февруари и в него участваха над 300 изложители.", "date": "2019.02.24", "title": "Най-големите туроператори в Румъния\nводят гости във Велико Търново"}
{"url": "https://www.24chasa.bg/novini/article/7314502", "text": "Млад мъж от Велинград е задържан за убийството на баба си, съобщи говорителят на полицията Мирослав Стоянов. Тежкото престъпление е станало тази сутрин във фамилната къща в кв. Каменица на курортния град. 29-годишният Христо С. се скарал с 48-годишната си майка още рано заранта. Силно афектиран от скандала сграбчил попаднала пред погледа му дъска и започнал да налага с нея жената, която го е родила. Това обаче не му стигнало. След като пребил майка си, влязъл в съседната стая на къщата, където тежко болна лежала в леглото си 71-годишната му баба. Последвали сесия от удари в главата на старицата, в резултат на което възрастната жена е починала. Разбеснелият се мъж е бил задържан от пристигналите на мястото полицейски екипи без да окаже съпротива. Той е тестван с технически средства за употреба на алкохол и наркотици, като пробите са отрицателни. За убийството е уведомена окръжната прокуратура в Пазарджик, която е поела ръководството на разследването.", "date": "2019.02.24", "title": "Млад мъж преби баба си до смърт във Велинград"}
{"url": "https://www.24chasa.bg/novini/article/7314521", "text": "Делегация на Народното събрание, ръководена от председателя на Комисията по вътрешна сигурност и обществен ред Цветан Цветанов от ГЕРБ, ще участва в Четвъртата среща на Съвместната група за парламентарен контрол на Европол, съобщиха от пресцентъра на парламента. Срещата ще се състои в Букурещ на 25 февруари. На нея ще бъде изслушано ръководството на Европол и Европейския надзорен орган по защита на данните, на Европейския център за киберпрестъпност и др. Цветан Цветанов ще представи доклад за участието си в срещите на Управителния съвет на Европол в периода септември 2018 г.- февруари 2019 година. В българската делегация са още председателят на Комисията за контрол над службите за сигурност, прилагането и използването на специалните разузнавателни средства и достъпа до данните по Закона за електронните съобщения Димитър Лазаров от ГЕРБ и председателят на ДПС Мустафа Карадайъ, който е член на Комисията по вътрешна сигурност и обществен ред и комисията за контрол над службите за сигурност.", "date": "2019.02.24", "title": "Цветанов ще участва в среща на Европол в Букурещ"}
{"url": "https://www.24chasa.bg/novini/article/7314542", "text": "С тържествена архиерейска Света литургия в катедралата \"Св. Александър Невски\" беше отбелязана шестата година от интронизацията и от избора на Светейшия патриарх Неофит за предстоятел на родната ни поместна православна църква. Това съобщиха от Българската патриаршия. Тайнството Евхаристия е било предстоявано от Пловдивския митрополит Николай, а в съслужение с него са били Неврокопският митрополит Серафим, Врачанският митрополит Григорий, Видинският митрополит Даниил и епископ Герасим - главен секретар на Светия синод, Белоградчишкият епископ Поликарп - викарий на патриарха, Знеполският епископ Арсений и Констинтийският епископ Яков - викарий на Пловдивския митрополит, архимандрит Василий - протосингел на Софийската епархия, архимандрит Пахомий - ректор на Софийската духовна семинария, десетки столични свещеници и дякони. На богослужението са участвали и йеромонасите Натанаил и Йосиф от епархията ни в САЩ, Канада и Австралия. По време на причастния канон проповед за Неделята на блудния син е произнесъл иконом Кирил Попов, а след това Светейшият патриарх Неофит е бил поздравен с песнопения от Камерния ансамбъл \"Йоан Кукузел\", с диригент Кристиян Попов. Някои от изпълнените песнопения са композирани от самия патриарх Неофит. \"На днешния ден - 24 февруари, преди шест години, тук в този благолепен храм възкликнахме три пъти: \"Достоен\"!, и поздравихме новия предстоятел на родната ни Българска православна църква - Негово светейшество Неофит, патриарх Български и митрополит Софийски. Всички си спомняме онова чувство на радост и на душевна лекота, с които бяха преизпълнени сърцата на всички. Ясната увереност, че сам Св. Дух в този ден направляваше нашата родна църква, за да вземе тя най-правилното решение и да направи най-добрия избор... На днешния ден, преди шест години Св. Дух насочи сърцата ни към Русенския митрополит Неофит и не трябва да спираме да благодарим на Бога за това, че насочи избора ни към архиерея, от когото нашата Църква има най-голяма нужда... Преди шест години родната ни Църква избра човек, който притежава смирение, търпение и смелост. В днешните времена, в които егоизмът, гордостта и алчността заплашват да разрушат основите на обществото, Църквата трябва да дава пример за смирение. Негово светейшество патриарх Неофит непрекъснато ни дава пример за смирение и ние трябва да му благодарим...\", е казал в словото си митрополит Николай. Той е допълнил, че макар и малка, Българската църква е църква на Светите братя Кирил и Методий, на Св. цар Борис, на Светите Климент, Наум и Ангеларий, на Св. цар. Петър и на Св. Йоан Рилски Чудотворец. От името на Светия синод на БПЦ-БП митрополит Николай е подарил посох на патриарх Неофит, като символ на неговото архипастирско служение. От името на епархийското ръководство на Софийската епархия Белоградчишкият епископ Поликарп също е поздравил Светейшия предстоятел на родната ни църква, като му е пожелал бодрост, сили и здраве. \"В днешния ден, когато се изпълват шест години от началото на патриаршеското ми служение, благодаря за подкрепата и любовта на събратята митрополити от Светия синод на Светата ни Църква, на освещения клир от поверената ми епархия и на целия Божи народ в диоцеза на Православната ни църква, отечески молитствам за всекиго от вас и за цялата ни Църква - за нейното мирно настояще и богоблагословено бъдеще, за още много и благодатни успехи в делото на благовестието, за доброто и благопреуспяването ни в пътя на Божията правда и в още по-големия духовен възход в следване на оставените ни от нашите предшественици образци. Особено благодаря и на държавната и на общинската власт по места, за доброто и общополезно сътрудничество, което се надявам да продължи и занапред, защото делото на Църквата е наше общо дело, и успехите на Църквата ни са успехи и на цялото наше свидно Отечество\", е казал в своето слово патриарх Неофит. Светата богослужба е завършила с многолетствие и с молитва за дълголетно служение на Светейшия български патриарх Неофит.", "date": "2019.02.24", "title": "Отбелязаха шестата година от интронизацията на патриарх Неофит (Видео)"}
{"url": "https://www.24chasa.bg/novini/article/7314546", "text": "Министър-председателят Бойко Борисов пристигна в Шарм Ел-Шейх за участие в Първата среща на високо равнище между държавните и правителствените ръководители на ЕС и Лигата на арабските държави (ЛАД). Форумът цели да подчертае необходимостта от засилени стратегически отношения между ЕС и арабския свят, както и да определи насоки за справяне с глобалните предизвикателства. Лидерите ще обсъдят общите усилия за решаване на регионални въпроси от взаимен интерес, като във фокуса на разговорите в Шарм Ел-Шейх ще бъдат поставени теми, свързани с търговията и инвестициите, миграцията, сигурността и ситуацията в региона. Това съобщиха от правителствената пресслужба. Днес премиерът Борисов ще участва в церемонията по откриване на Срещата на върха ЕС - ЛАД, както и в първата пленарна сесия на формата, където ще има изказване. В дневния ред на срещата днес ще се поставят темите за разширяване на европейско-арабското партньорство и посрещането на глобалните и регионални предизвикателства заедно.", "date": "2019.02.24", "title": "Посрещнаха Бойко Борисов в Египет (Видео)"}
