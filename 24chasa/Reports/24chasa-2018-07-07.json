{"url": "https://www.24chasa.bg/novini/article/6949906", "text": "Спасителите са пробили над сто дупки в повърхността на наводнената пещера в Тайланд, където вече две седмици са блокирани 12 деца и треньорът им, съобщиха агенциите. За съжаление, спасителите още не могат да открият къде точно се намират учениците от футболния отбор. Някои от отворите са с дълбочина от 400 м. Специалистите обаче нямат оборудване, което да позволи да се определи къде се намират 13-те души, каза шефът на кризисния щаб Наронгсак Осоттанаком, който е и губернатор на провинция Чианг Рай. Той съобщи, че водолазите са в готовност да започнат евакуацията скоро. Опасността за децата се увеличава не само заради очакваните нови порои, но и заради намаляването на кислорода в пещерата за сметка на въглеродния диоксид. Всеки момент се очаква да пристигне екипът инженери, изпратени от американския милиардер Илон Мъск, собственик на космическата компания “Спейс екс”, които да преценят дали може да бъде направен тунел за евакуиране на децата. Мъск написа в туитър, че може да бъде създадена система от подводни тунели, построени от найлонови тръби с диаметър един метър като алтернатива на пробиването на скалата. Тръбите ще са напълнени с въздух като “надуваем замък”, описа Мъск. Чака пристигането и на две големи групи водолази и е възможно спасителната операция да започне. Следващите 3-4 дни били най-подходящи. В първото писмо, изпратено от заклещените в пещерата, 25-годишният треньор иска прошка от радителите на децата, а малките футболисти пишат, че са добре и че близките много им липсват. Едно от децата моли, като излязат, учителите да не им дават много домашни, друго си поръчва печено пиле, а трето иска да го заведат в барбекю ресторант.", "date": "2018.07.07", "title": "Илон Мъск прати инженери в пещерата в Тайланд, водолазите готови за евакуацията (Обзор)"}
{"url": "https://www.24chasa.bg/novini/article/6949948", "text": "Голяма полицейска акция за разбиване на престъпна мрежа, която се занимава с продажба на дрога, се провежда в района на Струга, съобщават македонските медии. Според неофициални информации в мрежата били замесени и полицейски структури, сред които неофициално и директорът на затвора в Струга, заподозрян за злоупотреба със служебното си положение, както и едно лице, осъждано по-рано за търговия с дрога. Повече подробности за операцията засега не се съобщават, предава БТА.  Търсен резултат от акцията е прочистване на полицейските структури от престъпност и корупция, тоест насочена е главно към представителите на закона, които вместо да го прилагат, сътрудничат с дилърите, каза източник за македонската ТВ 24.", "date": "2018.07.07", "title": "Голяма акция се провежда в Струга за разбиване на престъпна мрежа за дрога"}
{"url": "https://www.24chasa.bg/novini/article/6949980", "text": "Най-малко 20 000 сирийци, напуснали домовете си след началото на офанзивата на правителствените сили в южната провинция Дараа миналия месец, са се завърнали вкъщи през последните 24 часа след сключването на споразумение за прекратяване на огъня, с което режимът в Дамаск си върна контрола над района, предаде ДПА, като се позова на Сирийския център за наблюдение на правата на човека. Неправителствената мониторингова организация отбелязва, че от вчера на обед в Дараа цари спокойствие. Над 320 000 души избягаха от домовете си в южната сирийска провинция след началото на подкрепяната от руски военновъздушни сили офанзива. Много от тях се настаниха в импровизирани лагери край границата с Йордания и окупираните от Израел Голански възвишения, припомня БТА.  След като вчера с посредничеството на Русия бе постигнато споразумение за прекратяване на огъня, в съответствие с което бунтовниците се съгласиха да предадат своите оръжия, най-малко 20 000 сирийци са се прибрали по домовете си в Дараа. Хиляди хора обаче не искат да се върнат, въпреки договорените гаранции за сигурност, тъй като се страхуват да не бъдат задържани или принудени да служат в армията.", "date": "2018.07.07", "title": "Най-малко 20 000 сирийци са се завърнали в Даара след споразумението за примирие"}
{"url": "https://www.24chasa.bg/novini/article/6950005", "text": "Бившият македонски премиер Никола Груевски защити докторска дисертация на тема \"Икономическите ефекти на различните видове международни притоци на капитал с особен оглед върху Република Македония\", съобщи македонският сайт Независен. Защитата на докторската дисертация с коментарите и въпросите от професорите и присъстващите продължи четири часа. Комисията от петима професори дадоха положително мнение за защитата. Те подчертаха, че кандидатът владее темата, самостоятелно е подготвил дисертацията и заключенията на поставените въпроси. В отговор на твърдение на журналист в социалните мрежи, че докторатът е поръчано изследване от лондонска компания и е платено с народни пари, Груевски кратко заяви, че това не е вярно, предаде БТА.  Докторската дисертация бе поставена в системата за анализ, тоест софтуер за плагиати и той намерил 5,78 процента съвпадение с 573 документа. Груевски защити докторската си дисертация в Икономическия факултет на университета \"Св Кирил и Методий\".", "date": "2018.07.07", "title": "Бившият македонски премиер Никола Груевски защити докторска дисертация"}
{"url": "https://www.24chasa.bg/novini/article/6950026", "text": "Броят на жертвите на проливните дъждове, връхлетели западната част на Япония, нарасна до най-малко 51, а 48 човека са в неизвестност, съобщи днес телевизионният канал Ен Ейч Кей, цитиран от ДПА. В западната префектура Хирошима, която е сред най-тежко пострадалите от природната стихия, е потвърдена смъртта на най-малко 23 души, а 21 са водят за изчезнали. В префектура Ехиме, на югозападния остров Шикоку, са загинали 18 човека. Проливните дъждове в южната и западната част на Япония не спират от няколко дни, припомня БТА.  Щетите, нанесени от рекордните дъждове най-вече в районите на Хирошима, Киото и Окаяма, нарастват с всеки изминал час. Необичайно обилните валежи предизвикаха невиждани пороища, свлачища и наводнения. Много хора в засегнатите райони се оказаха хванати в капан в домовете си, след като не изпълниха заповедите на местните власти да се евакуират, съобщи Франс прес. На извънредна среща премиерът Шиндзо Абе нареди на министрите си да поставят на първо място спасяването на живота на хората и да бъдат изпратени екипи в засегнатите райони, предаде още ДПА.", "date": "2018.07.07", "title": "Над 50 са вече жертвите на дъждовете в Япония, издирват още 48 изчезнали"}
{"url": "https://www.24chasa.bg/novini/article/6950033", "text": "Активисти и служители в неправителствени организации (НПО), събрали се в Малта, призоваха днес правителството на страната да позволи на спасителните кораби незабавно да подновят дейността си предвид нарастващия брой смъртни случаи на мигранти в Средиземно море, предаде ДПА. През последните седмици правителствата на Италия и Малта блокират дейността на плавателните съдове на хуманитарните организации из Средиземно море. Властите на двете държави от ЕС настояват, че потеглилите от Либия мигранти трябва да бъдат връщани обратно от либийската брегова охрана, предава БТА.  Протестиращите в Малта подредиха на земята спасителни жилетки, така че да образуват числото 628 - броят на хората, за които е известно, че са се удавили в морето през юни в опит да достигнат Европа. Демонстрантите опънаха транспарант с надпис \"Европа убива\" и заявиха, че забраната върху дейността на НПО за спасяване на мигранти се отразява пряко на числеността на смъртните случаи в морето, съобщи ДПА. Подобна демонстрация с няколко хиляди души се състоя и в центъра на Берлин. Повечето участници носеха оранжеви спасителни жилетки в знак на солидарност, информира Асошиейтед прес. Протестни прояви по същия повод са планирани и в други германски градове. Един от блокираните кораби се управлява от германската хуманитарна организация \"Мишън Лайфлайн\". На кораба бе разрешено да акостира в малтийско пристанище, но местните власти започнаха процедура по неговата конфискация и отправиха към капитана различни обвинения, сред които за незаконно проникване в териториалните води на островната държава.", "date": "2018.07.07", "title": "В Малта протестираха срещу забраната за НПО да спасяват мигранти в Средиземно море (Снимки)"}
{"url": "https://www.24chasa.bg/novini/article/6950052", "text": "От 1 юли вместо кръвна проба за употреба на алкохол, шофьорите могат да избират тест с доказателствен анализатор.  Този уред показва концентрацията на алкохол в кръвта чрез измерването му в издишания въздух и отчита съдържанието на алкохол в горните дихателни пътища, пише в сайта на  . Използването на доказателствен анализатор бе въведено с новата наредба за алкохолните и наркотици, която влезе в сила още в началото на годината. Специално употребата на доказателствения анализатор обаче бе отложена за лятото, за да могат да се закупят необходимия брой уреди, да се сертифицират и да се обучат пътните полицаи за работа с тях. Според наредбата новите уреди ще се използват в четири случая: – когато водачът откаже извършване на проверка с техническо средство (уред за измерване на алкохол); – когато не приема показанията на техническото средство; – когато извършената проба с техническо средство е некачествена или невалидна; – когато физическото състояние на лицето не позволява извършване на проверка с техническо средство. Досега шофьорите след проверка за алкохол на пътя можеха да избират само медицинско изследване в болница за потвърждаване или оспорване на резултатите. Това право те ще имат и занапред – и в четирите посочени по-горе случая може да поискат като второ изследване кръвен тест, а не проверка с доказателствен анализатор. Сега просто ще имат още една възможност за избор. Ако обаче изберете кръвна проба, после нямате право да искате изследване с доказателствен анализатор. И обратното – ако изберете уреда, после не може да искате кръвна проба. Самите уреди ще се намират в районните управления и според МВР те са също толкова прецизни и точни, колкото и кръвните изследвания. Концентрацията на алкохол ще се извършва с две поредни измервания от доказателствения анализатор и като краен резултат в протокола ще се вписва средноаритметичната им стойност. В новата наредба има още няколко важни момента, които се отнасят до вашите права и задължения при проверката. При съставянето на акт за употреба на алкохол над 0,5 промила, установена с алкомер, пътният полицай попълва и талон за изследване (това важи и при изследването за наркотици), а автомобилистът лично вписва в талона дали приема показанията на техническото средство (респективно теста). Ако лицето ги приема, не се връчва екземпляр от талона за изследване. В случай, че не приема показанията на дрегера, шофьорът избира дали да се подложи на доказателствен анализатор, или на медицинско лабораторно изследване. При отказ да избере един от двата начина се приемат отчетените показания от дрегера. Ако поиска повторно изследване, независимо дали с доказателствен анализатор или с медицинско изследване, пътният полицай отразява това в талона за изследване и го връчва на водача срещу подпис. Водачът има срок до 45 минути да се яви в РПУ-то или в болницата, когато нарушението е извършено в населеното място. В останалите случай срокът е до 120 минути. Крайният срок все пак се определя от полицая в зависимост от отдалечеността на мястото за извършване проверката. При отказ на лицето да попълни, подпише или да получи талона за изследване се изисква подпис на един свидетел. При отказ на лицето да получи талона за изследване, при неявяване в определения срок на посоченото място или при отказ за изследване употребата на алкохол и/или наркотични вещества или техни аналози се зачитат показанията на техническото средство или теста. Когато с техническо средство е установена концентрация на алкохол над 1,2 на хиляда, полицейски орган отвежда лицето до мястото за извършване на установяване с доказателствен анализатор или на медицинско изследване. С доказателствен анализатор могат да работят само служители на МВР, преминали специализирано обучение. Там, където има такъв уред, задължително се води дневник, в който се вписва датата и часът на явяване, номерът и датата на издаване на талона за изследване и часът на извършване на установяването с доказателствен анализатор.", "date": "2018.07.07", "title": "От 1 юли вместо кръвна проба за алкохол може да се прави тест с доказателствен анализатор"}
{"url": "https://www.24chasa.bg/novini/article/6950054", "text": "Бившият полски президент Лех Валенса призова днес \"Ролинг стоунс\", които ще имат концерт във Варшава утре, да подкрепят борбата на поляците \"в защита на свободата\", предаде Франс прес. Агенцията отбелязва, че Валенса е отправил този апел в разгара на споровете около съдебните реформи, започнати от сегашното полско консервативно правителство. \"Много хора в Полша защитават свободата, но те се нуждаят от подкрепа. Ако вие можете да кажете или да направите нещо по време на престоя си в Полша, това би означавало нещо наистина важно за тях\", написа във Фейсбук историческият ръководител на синдиката \"Солидарност\", който изигра съществена роля за свалянето на комунистическия режим в Полша, предава БТА.  74-годишният Валенса, удостоен с Нобелова награда за мир през 1983 г., отправи този призив към най-великата рокендрол група, продължаваща да изнася концерти, след като преди седмица в Полша избухна криза около Върховния съд на страната. Председателката на най-висшата съдебна инстанция в Полша Малгожата Герсдорф отказва да напусне поста си, въпреки че президентът Анджей Дуда й изпрати писмо, за да я уведоми, че тя излиза в пенсия. Управляващата консервативна партия \"Право и справедливост\" обяснява реформите си с необходимостта от подобряване на, според нея, сега окаяната ефективност на съдилищата и от преборване с \"корумпираната каста на съдиите\", които \"са се закотвили в комунистическото си минало\". \"Ролинг стоунс\" изнасят първия си концерт в Полша през 1967 година. Те са една от първите западни групи, гастролирали от другата страна на Желязната завеса, припомня АФП.", "date": "2018.07.07", "title": "Лех Валенса призова \"Ролинг стоунс\" да подкрепят поляците \"в защита на свободата\""}
{"url": "https://www.24chasa.bg/novini/article/6949994", "text": "Столичният булевард “Хр. Колумб” от днес е затворен за движение. Забраната е за участъка между източната тангента и ул. “Продан Таракчиев”, която ще се ремонтира. Освен нови настилки ще се постави улично осветление и ще се изградят тротоари, каквито в момента няма. Целият ремонт ще отнеме около месец и ще се прави на 5 етапа, обясни зам.-кметът по транспорта Евгени Крусев. Обновяването на булеварда струва около 1 милион лева. По време на ремонта автобусите 84 и 184, които стигат до летището, няма да се движат по булеварда, а ще минават по източната тангента, след това ще завиват надясно по ул. “Мими Балканска” и след това към летището. “След като приключим ремонта на бул. “Хр. Колумб”, ще започнем цялостното обновяване на източната тангента. Планираме ремонтът там да започне през първата седмица на август и да приключи в началото на септември. Става дума за участъка между кръговото с бул. “Хр. Колумб” и кв. “Хр. Ботев”, каза Крусев. Той призова по време на ремонта към летището като алтернатива да се ползва бул. “Брюксел”. “Със сигурност ще има затруднения в придвижването, молим за търпение и разбиране”, добави зам.-кметът. В момента ремонти има на улиците “Граф Игнатиев”, “Солунска”, “Московска”, булевардите “В. Левски”, “Т. Каблешков” и “България”.", "date": "2018.07.07", "title": "Затварят и столичния бул. “Хр. Колумб” за ремонт"}
{"url": "https://www.24chasa.bg/novini/article/6949981", "text": "Пазарът на Китай ще продължи да се отваря за Европа, а правителството ще намалява митата за внос на европейски стоки. Това послание отправи китайският министър-председател Ли Къцян при откриването на бизнесфорума от инициативата “16+1” в зала 1 на НДК. Ден по-рано, отново от София, той потърси съюз с ЕС в започнатата от американския президент Доналд Тръмп търговска война срещу Европа и Китай. САЩ увеличиха драстично митата си, като Китай ще бъде засегнат за 34 млрд. долара. В неделя Ли Къцян заминава от София за Берлин, където ще разговаря с германската канцлерка Ангела Меркел, а в края на месеца има разговори с президента на Европейската комисия Жан-Клод Юнкер и председателя на Европейския съвет Доналд Туск. И на тези разговори тема на китайския премиер ще е търговската война със САЩ и възможностите за развитие на бизнеса между Европа и Пекин. защото това е важно както за Европа, така и за Китай. Ще се придържаме към бизнес правилата и ще намаляваме митата за внос, за да се възползваме заедно от възможностите за растеж”, заяви в София Ли Къцян. Китайският премиер подчерта и отварянето на китайските пазари за европейски инвеститори, както и желанието на Пекин ЕС да е силен и консолидиран. “16+1” не е формат, който цели да разделя Европа, както се опасяват някои, а да я направи по-силна и интегрирана”, заяви Ли Къцян. Китай проявява интерес към всякакви качествени европейски стоки, но премиерът подчерта важността на земеделската продукция от Европа. По-късно той направи специален реверанс към българските производители на тютюн  , а на форума бяха сключени 18 споразумения между Китай и 16-те държави от Централна и Източна Европа, като повечето бяха в областта на земеделието и животновъдството. “Вече сме предприели някои мерки, средната тарифа за вноса успяхме да я понижим, което е важно за китайските потребители”, заяви китайският премиер и призова за повече внос на храни. Но това е двустранен път, заяви той и разви тезата за инвестиране в местни фабрики за китайски продукти в 16-те държави. “Платформата “16+1” е отворена и за другите институции на Европейския съюз”, заяви още председателят на Държавния съвет на Китай Ли Къцян при откриването на седмата среща на формата. Той подчерта, че отношенията на Китай с държавите от Централна и Източна Европа са постигнали успех и напредък дори на фона на глобалната финансова и икономическа криза и по време на глобалното възстановяване. “Постигна се бързо развитие на отношенията, сравнено с някои други страни. Търговията в първите 5 месеца на тази година се е увеличила с 24,5% между Централна и Източна Европа и Китай”, подчерта премиерът Ли Къцян. Това е вдъхновяващо, реагира той, но има пространство и възможности за развитие. Китайският министър-председател изтъкна и ръста на туризма в страните от Централна и Източна Европа с десетки проценти заради китайските туристи. Ли Къцян заяви, че Европа е важна в глобален мащаб за мира и развитието. Ако Европа бъде отслабена, това ще бъде лошо и за Китай, заяви в София китайският министър-председател. След това той говори за отвореността на платформата “16+1”, както и за възможностите за финансиране на проектите, което може да стане в сътрудничество с Китай, Световната банка и други институции. Коопериране във финансирането, нови канали за осигуряване на пари за проекти в двустранните отношения лансира китайският премиер. Китайският премиер заяви още, че разчита на прозрачност при търговете и процедурите. При равни условия китайската страна ще може да предложи проекти на ниска цена с високо качество. Още преди ден на брифинг с Бойко Борисов Ли Къцян се съгласи китайските компании да се явяват на търгове за обществени поръчки в страните от Източна Европа и да се откажат от специалните споразумения. Ли Къцян припомни и разговорите си с премиера Бойко Борисов предишния ден и за участието на трета или четвърта страна в двустранни проекти. Това ще донесе по-големи възможности за сътрудничество. Създаването на общ център за обучение и образование на китайския бизнес как се работи в ЕС и какви са европейските правила обяви пък българският премиер Бойко Борисов при откриването на срещата на министър-председателите. Този център ще помага навлизането на китайски фирми, участието им в търгове и процедури в ЕС, за да не се стига до наказателни процедури и провалени сделки, обясни българският министър-председател. Създаването на центъра бе представено от Борисов като общо предложение от него и Ли Къцян към останалите държави от Централна и Източна Европа. Впоследствие премиерите обявиха, че ще се казва Глобален център за партньорство на държавите от Централна и Източна Европа с Китай. обясни Ли Къцян. Създаването на такъв център, но само за България и Китай бе лансирано предния ден от президента Румен Радев при срещата му с китайския премиер. “16+1” се превърна в един форум, който е полезен за всички”, защити формата и Бойко Борисов вчера. Той подчерта, че на разговорите в София има наблюдатели и от старите страни-членки на ЕС, както и представители на Световната банка и ЕБВР. Това е първото ми посещение в България, премиерът Борисов ме покани в Националния исторически музей и ми показа златни артефакти от 99% злато отпреди 7000 години. Имате уникална цивилизация, заяви китайският премиер. От години българският министър-председател Бойко Борисов ме моли да изкупуваме български тютюн. Сега политически обещавам, за да се подобри икономиката на тези региони на България, Китай да изкупува до 10 млн. тона тютюневи листа годишно. Това обяви китайският премиер Ли Къцян на пресконференцията след края на форума “16+1”. Той изрично подчерта, че сделката е издействана от Бойко Борисов, а “Ние ще преработваме тези листа и искам да успокоя китайските производители, че това количество няма да се отрази отрицателно на Китай, но така ще отговоря на потребността на нашия добър приятел”, заяви още Ли Къцян. Сделката е за изкупуване на до 10 хил. тона сух тютюн или 10 млн. тона неизсушени листа, обясниха представители на българското правителство. Ако бъде осъществена в пълния си обем, това означава Китай да изкупува почти напълно годишното производство на ориенталски тютюни в България. Според различни агростатистики страната произвежда 15-18 хил. тона сух ориенталски тютюн годишно и около 25 хил. тона от всички тютюни. Предлагал съм включително, ако трябва да бъдат садени китайски сортове, за да запазим поминъка на тютюнопроизводителните райони, обясни пък българският премиер Бойко Борисов. “През годините и всякакви други неща, но сега те ще могат да продължат да гледат тютюн. Благодаря на Ли Къцян за тази наистина политическа сделка”, заяви още Борисов. До този момент въпреки българските оферти Китай не желаеше да купува тютюни от наши производители. Бавеше се и подписването на нужните протоколи, за да се гарантира, че продукцията отговаря на китайските изисквания. Влакът Лондон - София - Шанхай да се направи по технологията на Илън Мъск и разстоянието да се взема за 15 часа, предложи пък бившият външен министър Соломон Паси на бизнесфорума, който бе част от “16+1”. Той участва в панела за туризма. Със съвместни проекти от няколко държави можем по-лесно да намерим финансиране заедно с помощта на Китай. Това каза премиерът Бойко Борисов на откриването на бизнесфорума от инициативата “16+1” в НДК. На него участваха 1500 компании от Китай и страните от Централна и Източна Европа (ЦИЕ). Благодарение на тези срещи и проекти можем да подобрим стокооборота и отношенията си с Китай. “Това е нашата седма среща в този формат, който цели укрепване на Европа. Ние нямаме за цел да разделяме Европа, както се опасяват някои. Тези срещи ни На тях намираме финансиране за проекти, за които еврофондовете не достигат или пък не са интересни за ЕС”, заяви още Борисов. Подобно на китайския премиер Ли Къцян, и българският отдели голяма част от словото си, за да защити формата като полезен. Срещу него от години се обявяват държавите от Западна Европа, които се опасяват, че източноевропейските отварят вратата за китайска инвазия към ЕС. “Западните Балкани не могат да бъдат разглеждани отделно. Всеки техен проект се отнася и за Гърция, Румъния, България, Хърватия и Словения. Тук има представители и на Австрия и на ЕС. Балканите успяхме да се представим добре”, каза още българският министър-председател. Министърът на икономиката Емил Караниколов откри форума “16+1”. Той поздрави ръководителите на правителствата на страните от Централна и Източна Европа и на Китай на седмата среща на инициативата. Той вижда в нея основа за развитие на сътрудничеството във високите технологии, информационните технологии, транспорт, енергетика, туризъм. От името на китайската страна искам да изразя своята благодарност на лидерите на държавите от Централна и Източна Европа за присъствието на 7-ата среща “16+1”, заяви министърът на търговията на Китайската народна република Джон Шан на откриването. Той изтъкна, че бизнес форумът, който се провежда за 8-а година, се е превърнал в много важна платформа за сътрудничество между Китай и страните от ЦИЕ. Китай дава ясна гаранция, че можем В тези времена, когато светът се тресе от търговски войни, санкции и ембарго, ние имаме прекрасна възможност за сътрудничество, обясни пък Бойко Борисов. Българският премиер предаде домакинството на следващата годишна среща на страните от Централна и Източна Европа на хърватския Андрей Пленкович. “През XVI век роденият на един от хърватските острови Марко Поло откри Китай за европейците и се радвам, че сега Хърватия ще е домакин”, каза Пленкович.", "date": "2018.07.07", "title": "От София Китай отговори на Тръмп – намалява митата за Европа (Обзор)"}
{"url": "https://www.24chasa.bg/novini/article/6949613", "text": "Бившият премиер на Италия Силвио Берлускони ще се кандидатира в изборите за Европейски парламент догодина. Това съобщи председателят на парламента Антонио Таяни в интервю, публикувано днес и цитирано от ДПА. До неотдавна 81-годишният Берлускони имаше забрана да заема публична длъжност съгласно присъда по дело за данъчни измами. През май съдът отмени забраната. Пред вестник \"Стампа\" Таяни, който тази седмица бе избран за заместник-председател на партията на Берлускони \"Напред, Италия\", казва, че го е помолил да се кандидатира за европарламента. На въпрос какво е казал експремиерът Таяни отговаря: \"Мисля, че той възнамерява да се кандидатира. Мисля че, той е много доволен [от предложението]\", предава БТА.  ДПА припомни, че Силвио Берлускони е участвал като кандидат в изборите за Европейски парламент през 1994, 1999, 2004 и 2009 г., но почти всеки път е отстъпвал спечеленото място на друг от партийната листа. Той е заседавал в законодателното събрание на съюза само през периода 1999-2001 година. \"Стампа\" пише, че на новия си партиен пост Таяни ще се опита да възроди \"Напред, Италия\", чийто рейтинг спада.", "date": "2018.07.07", "title": "Таяни: Берлускони ще се кандидатира в изборите за Европейски парламент догодина"}
{"url": "https://www.24chasa.bg/novini/article/6949624", "text": "Монтанските полицаи задържаха мъж от село Горно Церовене, изработил мощна бомба за отмъщение за невърнат борч. На 6- ти юли на тел. 112 е получен сигнал от 48-годишен мъж от село Видлица , община Георги Дамяново. Той твърдял, че 64 годишен от село Горно Церовене направил самоделна бомба, с която да гръмне враг заради неуредени финансови взаимоотношения. Сигналът се оказал верен. При направената проверка ченгетата открили заготовката от 1 кг сяра, 5 килограма амониев нитрат, кило оранжево прахообразно вещество и бутилка дизелово гориво. Полицаите пресекли пъкления план на майстора на бомбата, при взрива можело да пострадат хора. Същият е тикнат в ареста за 24 часа. По случая е образувано досъдебно производство.", "date": "2018.07.07", "title": "Задържаха мъж, подготвил бомба да гръмне борчлия в Монтанско"}
{"url": "https://www.24chasa.bg/novini/article/6949631", "text": "Севернокорейското външно министерство заяви днес, че преговорите с държавния секретар на САЩ Майк Помпейо предизвикват \"съжаление\" и обвини САЩ в едностранни искания за ядрено разоръжаване, предадоха Асошиейтед прес и Ройтерс. В съобщение на севернокорейската информационна агенция КЦТА, цитиращо неназован източник от министерството, се посочва, че резултатът от преговорите с Помпейо са \"крайно обезпокоителни\" и се отправя обвинение към него, че иска пълно, подлежащо на проверка и необратимо унищожаване на ядрените оръжия. \"Най-бързият начин\" Корейският полуостров да стане безядрена зона е постепенният подход, при който двете страни да предприемат едновременни стъпки, съобщава агенцията. Според нея \"твърдото и непоколебимо\" решение на Пхенян да изостави ядрените си оръжейни програми може да отслабне заради претенциите за едностранно ядрено разоръжаване, предава БТА.  По-рано днес Майк Помпейо приключи официалното си двудневно посещение в Пхенян, където преговаря със заместник-председателя на Корейската трудова партия Ким Йон-чхол. В края на визитата си държавният секретар на САЩ изрази увереност, че страните ще успят да постигнат напредък по всички обсъждани теми. От Пхенян Помпейо замина за Токио, където ще има тристранна среща с министрите на външните работи на Япония и Южна Корея.", "date": "2018.07.07", "title": "Пхенян обвини САЩ в едностранни искания за унищожаване на ядрените оръжия"}
{"url": "https://www.24chasa.bg/novini/article/6949641", "text": "За нов председател на СДС беше избран Румен Христов. Той получи 369 гласа срещу 322 за конкурента му Антон Койчев на 23-атата национална конференция на партията, предаде  .  СДС си поставя за цел да се върне в голямата политика. Вече бившият лидер Бождира Лукарски сега е кандидат за заместник-председател на партията. Лукарски постави задача на приемника си да върне СДС в полето на голямата политика през консервативно-патриотичен съюз. Той се обяви срещу партньорство с \"Демократична България\", в който влизат ДСБ и \"Да, България\": \"Те самите се лутат и не могат да се определят дали са в лявото или в дясното\". Антон Койчев защити идеята на Лукарски. По думите му, днес СДС избира между живот и смърт, като смъртта ще дойде от обезличаващия съюз с партиите от \"Демократична България\": \"Тези, които ни предадоха и разцепиха. Не, не съм съгласен\". Според Румен Христов, сега основната цел трябва да е добро представяне на местните избори, защото: \"Местната власт е изключително важна. Чрез нея се овладява централната власт\". Той обеща на местните организации да получат право сами да решават с кого да се коалират. Така ще се определи и кои са подходящите за СДС партньори.", "date": "2018.07.07", "title": "Румен Христов е новият председател на СДС"}
{"url": "https://www.24chasa.bg/novini/article/6949647", "text": "Проливните дъждове, които не спират от няколко дни в южната и западната част на Япония, са причинили смъртта на най-малко 30 души, съобщиха властите. Телевизионният канал Ен Ейч Кей информира за 49 загинали, предаде Франс прес. Щетите, нанесени от рекордните дъждове най-вече в районите на Хирошима, Киото и Окаяма, нарастват с всеки изминал час. Проливните и необичайно обилни дъждове предизвикаха невиждани пороища, свлачища и наводнения, предава БТА.  Много хора в засегнатите райони се оказаха в клопка по домовете си, след като не изпълниха заповедите на местните власти да се евакуират.", "date": "2018.07.07", "title": "Жертвите на проливните дъждове в Япония растат - най-малко 30 са загинали (Снимки)"}
{"url": "https://www.24chasa.bg/novini/article/6949653", "text": "Италианската полиция залови моторна лодка, натоварена с един тон марихуана от Албания, предаде агенция МИА. Арестувани са трима души - двама албански граждани от Вльора, на 30 и 34 години, и един 65-годишен италиански гражданин. Според полицията, дрогата, която била опакована в 49 големи пакета, би струвала 10 милиона евро на наркопазара, предава БТА.  Наркотърговците този път се опитали да вкарат дрогата контрабандно по нов начин. Вместо да правят това както досега през нощта, те се опитали да се смесят с туристически плавателни съдове, но не успели да измамят крайбрежната стража. От началото на годината италианската полиция залови над 15 тона марихуана, пристигнала с моторни лодки от Албания. Тя конфискува общо около 15 големи моторни лодки и арестува 32 души.", "date": "2018.07.07", "title": "В Италия задържаха трима, пренасяли с моторна лодка тон марихуана от Албания"}
{"url": "https://www.24chasa.bg/novini/article/6949594", "text": "Принципът \"парите следват ученика\" вече не е актуален, а районирането доказа, че той е голям проблем. Това заяви лидерът на БСП – София и заместник-председател на Комисията по образование, култура, наука и културно многообразие в СОС Калоян Паргов. Той откри кръгла маса на тема „Проблеми в системата на средното образование“, организирана от Федерация „Просвета“ към Градския съвет на БСП – София. В нея се включиха проф. Ваня Добрева, заместник-председател на столичните социалисти, Александър Грозданов, експерт на БСП към Комисията по образование, култура, наука и културно многообразие в СОС, както и професори и учители от София и страната, съобщиха от пресцентъра на БСП - София.  \"Целта ни беше да направим \"моментна снимка\" на това какво се е случило в последната година, особено след промените в закона за средното образование и влезлите в сила наредби, според които приемът на ученици се осъществява по райони, коментира Калоян Паргов. - Крайно незадоволителните статистически показатели в образованието означават, че България има огромен проблем. И той не е свързан само с образованието, а е и по отношение на националната ни сигурност, както и за бъдещето на държавата ни\". Калоян Паргов отбеляза, че липсата на еднакво високо качество на българските училища вече е огромен проблем, който ясно се е очертал след влизането в сила на районирането при приема на ученици. \"Заради принципа \"парите следват ученика\" системата изключително силно се дебалансира, заяви той. - През годините този принцип доведе до това едни училища да бъдат предпочитани пред други. Някои не успяваха да запълнят паралелките си, а други се чудеха как да се справят с огромния брой желаещи да учат в тях. Едни училища имаха огромни бюджети за сметка на други, а обяснението на отговорните за съществуването на тази система беше: \"Въпрос на мениджмънт от страна на директора\". Да, ама не! Сега има нужда от други мерки, от различни подходи с оглед насърчаване на качеството. Защото парите в никакъв случай не означават автоматично качество. Българското училище се нуждае от стимули, които да мотивират учителите да вдигат качеството на преподаване, да бъдат по-взискателни. Повишаването на качеството на образование, което предлага съответното училище, да води и до съответните финансови стимули, които да влизат в бюджета на самото училище, а оттам да подобрява и заплащането на самите учители\". Председателят на групата на БСП в СОС добави, че е събрал няколко страници със сигнали от родители, учители и експерти, свързани с проблеми, до които води районирането при приема на ученици. \"Чух много мнения, съмнения, критики, казуси, свързани с несъвършенства в Наредбата, коментира Калоян Паргов. - Чух и различни идеи как да бъде подобрена. Една от тях е създаване на информационна система, подобна на тази за приема на деца в детските градини. В крайна сметка, достъпът до образование не е въпрос на пари, то е благо. Образованието е право на всяко дете. И всички неудобства и препятствия на едно дете да получи качествено образование в България трябва да бъдат премахнати. Това е задължение на отговорните институции в държавата“. Лидерът на БСП – София коментира и още един проблем, който възникна след промяната на Наредбата за прием на ученици и добавянето на критерия за райониране. „Резултат от несъвършената система е съществуването в момента на училища, в които има наличие на 50 и повече процента деца от ромски произход, заяви Калоян Паргов. - Интеграцията им обаче би била успешна, ако тези деца бъдат равномерно разпределени в различни училища. Истината е, че качеството на образованието в България е ключов въпрос, който е свързан и с националната ни сигурност. Затова трябва да подхождаме много сериозно и отговорно към него“. Според проф. Ваня Добрева на полето на образованието не може да има политически и партийни деления. \"По въпросите на образованието трябва да има национален консенсус, категорична е тя. - От гледна точка на учебното съдържание в момента има голям проблем. Чрез сегашната образователна система ние формираме граждани, които нямат национално самосъзнание. Може би те един ден ще напуснат България. Формирането на такъв тип ценности при тази демографска криза у нас е голям проблем. Но можем и да променим нещата. Тази промяна е в наши ръце тук и сега. Може да изградим поколения, които да компенсират съществуващата липса на национално усещане. Те може да бъдат резултат от нова програма за българското образование, която ние трябва да изградим и да наложим\". В системата на образованието трябва да има политика, но тя да е свързана с развитие и подобряване на качеството му, а не с партии, добави експертът към Комисията по образование, култура, наука и културно многообразие в СОС Александър Грозданов. \"Образованието е обществена ценност, то е благо, достъп до което трябва да има всеки, категоричен е той. - Аз съм доволен, че много от идеите и предложенията, които възникват на тези наши дискусии рано или късно се реализират. В последните десетина години организирахме много такива разговори, в които настоявахме за чувствително увеличаване на заплащането на учителите и за материално стимулиране на образователните специалисти, които работят с деца в неравностойно положение. Днес това вече е факт. И ние се радваме, защото целта ни е да помогнем с нашите идеи за подобряване на българското образование\".", "date": "2018.07.07", "title": "Паргов: Принципът \"парите следват ученика\" вече не е актуален, районирането доказа, че той е голям проблем"}
{"url": "https://www.24chasa.bg/novini/article/6949655", "text": "Депутатите в новия 600-членен турски парламент полагат днес клетва, съобщават турските медии. Заседанието, което започна в 14 часа, се ръководи от депутата Дурмуш Йълмаз от \"Добра партия\", който временно изпълнява ролята на председател на парламента. В изказване в началото на заседанието Йълмаз изтъкна, че обща отговорност на всички депутати е да защитят честта на парламента, който е гарант за независимостта и демокрацията, отбелязва ДПА. Йълмаз, който е бивш управител на централната банка, добави, че морален дълг на депутатите е да избегнат прояви и поведение, което би могло да хвърли сянка върху престижа на парламента, предава БТА.  Изразявам моята признателност към всички, специално към Мустафа Кемал Ататюрк - основателя на Република Турция и на този парламент, каза още Йълмаз. Първи положиха клетва депутатите с увреждания, следвани от останалите по азбучен ред, отбеляза ДПА. Общо 600 депутати от пет политически партии полагат клетва днес. Това са 295 депутати от Партията на справедливостта и развитието на президента Реджеп Ердоган, 146 от Народнорепубликанската партия, 67 - от прокюрдската Демократична партия на народите, 49 - от Партията на националистическото действие и 43 от \"Добра партия\" . Партията на справедливостта и развитието и Партията на националистическото действие, които формираха предизборна коалиция за президентските и парламентарни избори на 24 юни, разполагат общо с 344 депутати. ПСР, която няма сама мнозинство в парламента, ще зависи от своя националистически съюзник, което поражда у някои наблюдатели опасения за втвърдяване на политическата й линия, специално по отношение на кюрдите, отбелязва АФП. На 24 юни в Турция се състояха президентски и парламентарни избори. Настоящият президент Реджеп Тайип Ердоган беше преизбран на изборите, които поставят началото на нова система на управление, възлагаща на президентската институция широки правомощия. Самият Ердоган ще положи клетва в понеделник.", "date": "2018.07.07", "title": "Депутатите в новия турски парламент полагат клетва днес"}
{"url": "https://www.24chasa.bg/novini/article/6949664", "text": "Активисти от европейски страни демонстрираха днес в Брюксел в знак на протест срещу пристигането на Доналд Тръмп за предстоящата среща на върха на НАТО и с настояване за по-малко военни разходи и повече публични инвестиции в образованието и чистата енергетика, предаде Асошиейтед прес. Манифестацията под наслов \"Тръмп не е добре дошъл\" става по време, когато европейски и северноамерикански лидери се готвят за годишния форум на НАТО в белгийската столица следващата седмица, предава БТА.  Тръмп настоява съюзниците да харчат повече пари за отбрана и ги обвинява, че не правят достатъчно за своята защита, припомни АП. Участниците в днешната протестна акция отправяха също призиви за закриване на топлинните и ядрените електроцентрали, за край на расизма и сексизма и за прекратяване на плановете за икономии, от които страдат бедните.", "date": "2018.07.07", "title": "Европейци в Брюксел протестират: \"Тръмп не е добре дошъл\" (Снимки)"}
{"url": "https://www.24chasa.bg/novini/article/6949697", "text": "В съобщение на румънското министерство на отбраната се посочва, че 36-годишният Флорин Ротару, пилот на  , е загинал. Очевидци са посочили, че самолетът се е взривил при удара в земята. На авиошоуто са присъствали около 4000 души. Телевизионен репортаж от мястото показва пламъци и гъст дим. Телевизиите цитират очевидци, които са посочили, че пилотът може да се е опитал да избегне да удари множеството на терена и вместо това е избрал да се разбие в поле, намиращо се в близост, предава БТА.  Министерството изтъква, че причината за катастрофата, станала на около 240 километра източно от Букурещ, се разследва.", "date": "2018.07.07", "title": "Пилотът на разбилия се румънски изтребител МиГ-21 е загинал (Видео)"}
{"url": "https://www.24chasa.bg/novini/article/6949729", "text": "На територията на Босна и Херцеговина в момента има около четири хиляди мигранти, главно икономически, 99 процента от които нямат документи за самоличност, заяви директорът на службата за работа с чужденци в страната Слободан Уич, предаде агенция Макфакс. В над 90 процента от случаите мигрантите искат международна защита, с която по-късно злоупотребяват, добави той, предава БТА.  \"В 99 процента от случаите те нямат никакви документи и унищожават всички доказателства за това как са влезли в Босна, така че да не могат да се върнат по пътя на реадмисия в страната, от която са пристигнали\", каза Уич. Директорът на службата за работа с чужденци посочи, че след това мигрантите искат убежище и получават документ за международна защита, който им служи да се движат свободно из Босна и Херцеговина. Слободан Уич подчерта, че мигрантите не планират да останат в Босна и Херцеговина и я използват само като транзитен район.", "date": "2018.07.07", "title": "На територията на Босна и Херцеговина има около 4000 нелегални мигранти"}
{"url": "https://www.24chasa.bg/novini/article/6949741", "text": "Броят на китайските туристи у нас ще нараства с по 5.1 на сто всяка година до 2023 г. Това е казала министърът на туризма Николина Ангелкова при откриването на дискусионен панел за възможностите за сътрудничество в сферата на туризма, съобщиха от пресслужбата на Министерството на туризма. Дискусията е била част от международния бизнес форум, който е организиран в София в рамките на срещата \"16+1\". По думите на министър Ангелкова това показва колко сериозен е потенциалът на този пазар и колко трябва да сме активни в промотирането в Китай на възможностите за туризъм в България. През 2017 г. китайските туристи в България са били над 26 хиляди, като се отчита нарастване от 41.2 на сто в сравнение с година по-рано, е посочила министър Ангелкова. За периода януари-май 2018 г. китайските туристи в страната ни са били 8234 и се наблюдава увеличение от 4.1 на сто спрямо същия период на предходната година. В страната ни през миналата година постъпленията от международен туризъм са достигнали близо 6.9 млрд. лв., като е било отчетено увеличение от 9.3 на сто. Международните туристически посещения са били близо 8.9 млн., което е било нарастване от 7.3 на сто, е допълнила още министър Ангелкова. Отрасълът създава 13 процента от брутния вътрешен продукт на България, което го нарежда сред водещите пет икономически сектора, е добавила тя. Министър Ангелкова е посочила, че се работи по създаването на \"Балкански маршрут\", който е специално предназначен за популяризиране на възможностите за туризъм в региона.", "date": "2018.07.07", "title": "Ангелкова: Китайските туристи у нас ще нарастват с по 5.1 на сто на година до 2023 г."}
{"url": "https://www.24chasa.bg/novini/article/6949764", "text": "Президентът на САЩ Доналд Тръмп днес в Туитър отново нападна враговете си в медиите, съобщиха американски електронни издания. До седем години \"Вашингтон пост\" и \"Ню Йорк таймс\" ще са извън бизнеса, защото, според него, съобщават фалшиви новини. \"Социалната мрежа Туитър се освобождава от фалшиви акаунти с рекордни темпове. Дали това ще включи и акаунтите на вестник \"Ню Йорк таймс\", който разпространява фалшиви новини, а също и на в. \"Вашингтон пост\", който се изявява в ролята на пропагандна машина на компанията Амазон (Anazon), който непрекъснато се позовава на несъществуващи, по мое мнение, анонимни източници? И двата вестника ще фалират до 7 години!\", написа Тръмп на страницата си в Туитър, предаде БТА.  В петък бе съобщено, че ръководството на Туитър е блокирало през изминалите два месеца над 70 милиона фалшиви подакаунта с цел да ограничи разпространението на невярна информация. В сряда Тръмп подложи на критика \"Вашингтон пост\" заради позоваването му на анонимни източници. \"Те (вестниците) рядко се позовава на истински хора, защото няма кой да се изказва в отрицателната тоналност, както те искат. Те позорят журналистиката\", подчерта в туит президентът на САЩ.", "date": "2018.07.07", "title": "Тръмп: \"Вашингтон пост\" и \"Ню Йорк таймс\" ще фалират до 7 години!"}
{"url": "https://www.24chasa.bg/novini/article/6949789", "text": "\"Казах, че на референдума /за новото име на Р. Македония/ ще гласувам против, но сега обстоятелствата са променени\", каза лидерът на най-голямата опозиционна партия в Р Македония ВМРО-ДПМНЕ Християн Мицкоски в интервю, цитирано от македонските медии. \"По отношение на референдума ВМРО-ДПМНЕ има позиция, която е съобщила, но същевременно виждаме как обстоятелствата се променят и има много дилеми как да постъпим, какво да предприемем. Позволете да останем въздържани, съобщавайки за стъпките си. Обстоятелствата се променят и много неща не са определени, например какъв ще бъде въпросът, какъв ще бъде референдумът /консултативен или задължителен - бел. ред./, кога и дали ще се насрочи. Ние имаме план, имаме позиции и когато дойде времето, ще съобщим как ще действаме\", каза Мицкоски за изданието \"Магазин\", предаде БТА.  Мицкоски подчерта в интервюто, че никога няма да се съгласи с договора за промяна на конституционното име и промяна на конституцията. \"Никога, ама наистина никога няма да се съглася с този капитулантски договор, който представлява едностранно приемане на всички гръцки искания и ултиматуми\", каза лидерът на ВМРО-ДПМНЕ.", "date": "2018.07.07", "title": "ВМРО-ДПМНЕ още няма окончателна позиция за референдума за името"}
{"url": "https://www.24chasa.bg/novini/article/6949793", "text": "През кал, лед, бодлива тел и рисково катерене преминаха петима червени депутати. Те се включиха в екстремно състезание, за да тестват волята си и в личен план, и като отбор, какъвто вече са в политиката. Пенчо Милков, Георги Стоилов, Надя Клисурска, Николай Тишев и Богдан Боцев се включиха като отбор “Законодателите”. Петимата изминаха трасе от 5 км, в което имаше 20 изключително трудни препятствия. И финишираха целите в кал, с охлузвания и крампи, но доволни от успешното си представяне. Целта е да се демонстрира баланс, сила, издръжливост, воля да преодолееш страх и умора, обясни Милков пред \"24 часа\". “Добър отбор сме в политиката, решихме да проверим колко сме издръжливи и в екстремна ситуация”, допълни той. Повече от 2 месеца петимата упорито тренираха за състезанието, но не и в реални условия и на черен терен. Затова пък са анализирали всички препятствия от предишни състезания, за да изработят най-добрата тактика за преодоляването им. Всеки от петимата соцдепутата спортува активно и е добър в някоя дисциплина и като отбор се допълват. Единствената дама - Клисурска, например е тренирала ориентиране, както и трибой - бягане, плуване и колоездене.", "date": "2018.07.07", "title": "Вижте защо тези депутати са целите в кал (Снимки)"}
{"url": "https://www.24chasa.bg/novini/article/6949809", "text": "Днес китайският премиер Ли Къцян участва в 7-та среща на правителствените ръководители на страните от формата „16+1\" (Китай и ЦИЕ) и съпътстващия я бизнес форум. В София бяха също като наблюдатели представители на ЕС, Австрия, Швейцария, Гърция и Беларус, както и ЕБВР. На срещата Ли Къцян оцени резултата от развитието на формата „16+1\", като посочи, че той е укрепил основата за взаимното доверие, и е помогнал за реализиране на взаимни ползи, както и за развитието на отношенията между Китай и Европа, съобщава  . Ли Къцян отправи няколко предложения за бъдещото развитие на формата, като общи действия в защита на икономическата глобализация и свободната търговия, изграждането на зони за сътрудничество, засилване на контактите във финансовата сфера, повишаване нивото за регионално сътрудничество и засилване на културния обмен. Той предложи също създаде „Глобален партньорски център 16+1\". Премиерите на останалите страни дадоха висока оценка за работата на формата и посочиха, че той ще укрепи ЕС, а няма да причини вътрешни разделения в него. 16-те страни от ЦИЕ желаят да засилят сътрудничеството в търговията, инвестициите, транспорта, енергетиката, туризма, образованието и местния обмен, за да продължи механизмът да се развива и укрепва. След срещата Ли Къцян, българският премиер Бойко Борисов и премиерът на Хърватия – домакин на следващата среща на формата „16+1\" дадоха съвместна пресконференция.", "date": "2018.07.07", "title": "Ли Къцян отправи предложения за бъдещото развитие на формата „16+1\""}
{"url": "https://www.24chasa.bg/novini/article/6949817", "text": "Доверието между две страни не се гради лесно. За да спечелиш уважението на голяма китайска финансова институция, се изисква професионализъм, иновативни идеи, компетентност и представяне на дългосрочен и устойчив бизнес модел, написа във фейсбук профила си Кирил Домусчиев след срещата на 16+1 в София днес.   Новата мащабна инвестиция, която е 135 милиона долара, ще се осъществи благодарение на целия екип на БМФ. Колеги, благодарности и поздрави на всички! Присъствието на премиерите на България и Китай подчертава вашия безспорен професионализъм, благодари Домусчиев.  След финансирането по плана \"Юнкер\", държавата с една от най-добре развитите икономика в света подкрепи наша компания. Това несъмнено носи престиж и авторитет не само на Български Морски Флот, а на България и родния бизнес като цяло, и може да отвори нови хоризонти, завършва председателят на УС на КРИБ. ", "date": "2018.07.07", "title": "Домусчиев: Уважение на китайска финансова институция се печели с идеи и устойчив бизнес (Снимки)"}
{"url": "https://www.24chasa.bg/novini/article/6949865", "text": "Хиляди южнокорейки се събраха в Сеул с искане за по-строги действия на властите срещу разпространението на интимни снимки и видеозаписи, направени със скрити камери. Това според участничките кара жените да живеят в постоянен стрес и тревога, предаде Асошиейтед прес. Полицията заяви, че в изцяло женския протест са участвали около 18 000 души. Демонстрантките призоваха за по-строги разследвания и наказания за мъже, които правят снимки или видеозаписи на жени без тяхно съгласие и след това качват заснетото в интернет, предава БТА.  Повечето от протестиращите бяха покрили лицата си с бейзболни шапки, слънчеви очила и хирургически маски, както ги бяха инструктирали организаторите. Те заявиха, че се обявяват против това жените постоянно да се тревожат за скрити миниатюрни камери в тоалетните или че биват снимани под полите в станциите на метрото. Протестиращите, много от които бяха с червени тениски с надписи \"Разгневените жени ще променят света\", започнаха да отправят одобрителни възгласи, когато две жени излязоха като доброволци, за да им бъдат обръснати главите. \"Да се борим, докато не умре и последното семе на незаконното заснемане!\", изкрещя по микрофона една от протестиращите, докато друга й бръснаше главата. \"Ето и моето послание към мъжете: не съм обект на сексуални желания! Аз съм гражданин първа класа, точно като вас!\" През годините Южна Корея срещаше трудности да се справи с извършителите, които използват миниатюрни камери или смартфони, за да снимат под дрехите на жените и да видят гениталиите и бельото им. Заснетото след това се качва на нелегални порнографски страници в интернет като Соранет (Soranet), която имаше над милион потребители, преди през 2016 г. полицията да я закрие. Все още има неизвестен брой подобни сайтове. От 2004 г. южнокорейските власти изискват смартфоните да издават шумен звук, когато правят снимка или видеозапис, за да се предотвратяват подобни престъпления. Камерите на телефоните обаче могат да се заглушават чрез приложения, има и изобилие на миниатюрни камери, които могат да се скриват в чанти, обувки и тоалетни или в малки дупки, направени в стените и вратите на тоалетни. Поради растящите критики президентът Мун Дже-ин във вторник нареди да бъдат проучени по-тежки наказания за престъпления със скрити камери, а работодателите незабавно да бъдат известявани за действията на извършителите.", "date": "2018.07.07", "title": "Южнокорейки протестираха срещу публикуване на интимни видеа със скрита камера"}
{"url": "https://www.24chasa.bg/novini/article/6949592", "text": "На хърватския остров Галешняк, известен с формата си на сърце, избухна пожар, след като там пристигнаха около 100 футболни запалянковци с факли, дошли да изразят подкрепа на хърватския отбор преди днешния четвъртфинал на Световното първенство по футбол между Хърватия и Русия, съобщиха хърватските медии. Противопожарната служба в адриатическия град Задар потвърди, че в момента на избухването на пожара на острова е имало стотина души, които са евакуирани успешно. Пожарът е бил бързо потушен. Запалянковците се събрали на необитаемия остров по призива на група във Фейсбук с идеята да изразят подкрепа на хърватския отбор със запалени факли и бенгалски огньове, предава БТА. \"Невероятно, но факт - някой е поканил над сто души да държат запалени факли на острова, обрасъл с гора. В сезона на пожарите. Истински късмет е, че участниците в това събитие бяха евакуирани на време и никой не пострада\", се казва в съобщение на полицията. Опожарена е малка повърхност - 30 на 100 метра, съобщи още полицията. Същевременно хърватският президент Колинда Грабар Китарович и голяма група фенове пристигнаха в Сочи, където довечера ще се играе мачът. Планирано е тя да се срещне в Сочи с руския премиер Дмитрий Медведев, с когото ще обсъдят основни въпроси на търговско-икономическото и културно-хуманитарното сътрудничество между двете страни. Медведев и Граба Китарович ще гледат заедно мача довечера.", "date": "2018.07.07", "title": "Футболни запалянковци с факли подпалиха хърватския остров Галешняк"}
{"url": "https://www.24chasa.bg/novini/article/6949498", "text": "33-годишният македонски певец Влатко Илиевски е бил намерен мъртъв в колата си \"Тойота\", на улица \"Трети Македонска Бригада\" в Скопие, снощи около 23 часа, информират от МВР. Засега няма информация какви са причините за смъртта му, пише novamakedonija.com.mk. Прокурор е извършил проверка на мястото, където Илиевски е бил открит мъртъв. Илиевски е бил член на рок групата \"Морал\" . Той представи Македония на конкурса за песен на Евровизия през 2011 г. с песента \"Русинка\".", "date": "2018.07.07", "title": "Откриха мъртъв в колата му македонския певец Влатко Илиевски (Видео)"}
{"url": "https://www.24chasa.bg/novini/article/6949501", "text": "Турският президент Реджеп Тайип Ердоган съобщи днес, че първото заседание на новото правителство ще се състои в петък, предаде турският телевизионен канал НТВ. Ердоган посочи това в изказване пред парламентарната група Партията на справедливостта и развитието, предава БТА. Ердоган отбеляза в изказването, че в понеделник ще положи клетва, след което Турция ще направи крачка в нова епоха. Той уточни, че след полагането на клетва в парламента, ще се състои прищна церемония в президентския дворец по случай встъпването му в длъжност, на която ще присъстват 22 президенти, 17 премиери и вицепрезиденти. Ердоган посочи, че в 21 часа в понеделник ще обяви състава на новия кабинет, а първото заседание на кабинета ще се състои в петък. Президентът обяви също, че във вторник ще направи първите си задгранични визити след встъпването си в длъжност в Азербайджан и в Севернокипърската турска република /СКТР, призната само от Анкара - бел.ред./. \"В понеделник, на 9 юли ще обнародваме първия си президентски указ, с който ще обявим състава на новия кабинет.Това ще стане в 21 часа\". Това заяви турският президент Реджеп Тайип Ердоган днес в реч пред парламентарната група на управляващата Партия на справедливостта и развитието /ПСР/. Първият указ на Ердоган ще бъде и първата инициатива, с която ще премине към новата форма на управление на Турция - президентската система, за която Ердоган получи пълномощия на президентските избори на 24 юни. Според новата система президентът ще назначава министрите в кабинета с укази, той и ще ги уволнява. Президентът ще ръководи кабинета. Според близки до ПСР анализатори новият кабинет ще бъде от 16 министри вместо досегашните 23-ма. Очаква се някои министерства да бъдат слети или да продължат дейността си под друга форма. Говори се, че министрите ще бъдат експерти в съответните области. Но Ердоган посочи, че новите министри може да бъдат и от депутатите в парламента. Той допълни, че първото заседание на новия кабинет ще бъде в петък. При новата президентска система отпада премиерският пост. Турски медии нарекоха Бинали Йълдъръм последният премиер на Турция. Според анализатори обаче всъщност последният премиер на Турция е бил Ахмет Давутоглу, който бе отстранен от Ердоган преди две години, тъй като Бинали Йълдъръм не бе избран на конгрес, а назначен от Ердоган. Според кулоарна информация Йълдъръм се очаква да бъде избран за председател на новия Меджлис. В понеделник, на 9 юли, в президентския дворец Бештепе в Анкара ще се състои церемония по случай встъпването в длъжност на Ердоган. Президентът на България Румен Радев, още 21 президенти, 17 премиери и вицепрезиденти ще присъстват на церемонията, съобщиха от пресслужбата на Ердоган. Днес е най-важният ден от парламентарната практика в Турция - новоизбраните 600 депутати ще положат клетвата на тържествено заседание, което ще започне в 14 часа и се очаква да продължи до късно вечерта. То ще се ръководи от най-възрастния депутат - Дурмуш Йълмаз от \"Добра партия\".", "date": "2018.07.07", "title": "Ердоган: Първото заседание на новия кабинет ще бъде в петък"}
{"url": "https://www.24chasa.bg/novini/article/6949506", "text": "Президентът на САЩ Доналд Тръмп \"дестабилизира пазара\" на петрола със \"забележките си\" и със своите \"послания\" в Туитър. Това заяви днес иранският министър на петрола Биджан Намдар Зангане, цитиран от Франс прес и Ройтерс. \"Тези дни (...) цената (на барела) зависи от поведението на Тръмп\", заяви Зангане в ефира на иранската държавна телевизия. Всеки ден Тръмп отправя ново послание и нова забележка, пораждащи безпокойство на пазара. Освен това той дава разпореждания на членки на ОПЕК, а това е твърде обидно, или пък на други страни извън ОПЕК - да увеличат производството си\", допълни Зангане, цитиран от БТА. Това е обида за народите на тези страни и за националния суверенитет на тези страни и освен това е източник за дестабилизиране на пазара, допълни иранският петролен министър. В най-новото си послание в Туитър, посветено на петролния пазар, Тръмп заяви в сряда, че цените на бензина се повишават, а ОПЕК не прави кой знае какво, за да спре това. Преди това на няколко пъти в Туитър Тръмп призова ОПЕК да увеличи производството си. Освен това Тръмп обяви преди седмица, че Саудитска Арабия, по негово искане, е приела да увеличи производството си, за да се запълнят липсващите обеми заради напрежението и нарушенията доставките в Иран и Венецуела, както и да не се допусне да се повишат цените. Иран и Саудитска Арабия са членки на ОПЕК. Картелът се споразумя на 22 юни да увеличи общо производството с 1 милион барела дневно, за да избегне прегряване на пазар на фона на повишението на цените на черното злато. След туита на Тръмп за увеличаването на производството на Саудитска Араби иранската информационна агенция Сана публикува писмо на Зангане до президента на ОПЕК, в което го призовава \"да припомни\" на страните членки \"да спазват ангажиментите си и да се въздържат от всякакви едностранни мерки, които могат да подкопаят единството и независимостта на ОПЕК\". Решенията на ОПЕК не дават право по никакъв начин на членките на организацията да отговорят на настояване за увеличаване на производството, каквото искат САЩ, с политическа цел, която е да се навреди на Иран, подчерта Зангане. Иран и Саудитска Арабия прекъснаха дипломатическите си връзки през януари 2016 година, припомня АФП. ", "date": "2018.07.07", "title": "Иран: Тръмп разклаща пазара на петрола с посланията си"}
{"url": "https://www.24chasa.bg/novini/article/6949376", "text": "В компанията на актьорите Николай Ишков, който участва в българските сериали „Връзки“ и „Под прикритие“, и Любомир Ковачев, познат от съвременните наши продукции „Чужденецът“ и „Живи легенди“, Street Lounge отпразнува първия си рожден. Специалният празник беше на 6 юли в градината на заведението, което се намира в столичния хотел „Маринела“. Любо Ковачев се настани на масата на режисьорът на един от последните български филми „Дъвка за балончета“ –Станислав Тодоров – Роги. На партито имаше много други гости, музика и балони. Още на входа посетителите бяха посрещнати с празнична атмосфера и коктейл, а обстановката в градината допълваше усещането за уют и изисканост. Балоните и светлините сияеха в меко розово под звездите в откритото небе, което направи вечерта наистина романтична. За настроенито се грижеше DJ. Сред празнуващите заедно със Street Lounge бяха и Любен Дилов - син, придружен от красивата си дъщеря Милкана Дилова, Христо Сираков, Ива Екимова.", "date": "2018.07.07", "title": "Street Lounge отпразнува първия си рожден ден в компанията на звездни актьори"}
{"url": "https://www.24chasa.bg/novini/article/6949377", "text": "“Новата година ни изненада с опит за преврат по никое време”. Това заяви лидерът на СДС Божидар Лукарски при отчитането на мандата си по време на 23-ата Национална извънредно отчетно изборна конференция на партията днес. “Преди една година получих вашето доверие и бях преизбран за председател на партията в един тежък момент. Въпреки лошите резултати тогава в парламентарните избори, в които се явихме като част от коалицията “Реформаторския блок”, осъзнахме, че в трудни моменти всички трябва да сме единни и да насочим усилията си към обединяване на редиците”, заяви Лукарски. “Винаги съм се стремял да бъда реалист и да водя СДС към възможностите. Така беше и през 2015 г., когато станахме част от “Реформаторския блок” и се завърнахме в парламента за управление. Така беше и когато поех ръководството на Министерство на икономиката. Икономическите показатели белязаха ръст, а програма “Иновации и конкурентоспособност” беше най-добрата програма тогава”, допълни той. “Новата година ни изненада с опит за преврат по никое време. Част от тези, които ме избраха, решиха, че съм пречка за СДС”, припомни Лукарски. “Не се смятам за безгрешен и жертва. Отчитам, че не успях да бъда толкова близо до местните структури, колкото обещах. Надявам се новото ръководство, което и да е то, да се поучи от това”, каза още той. Мандатът на Лукарски като председател на партията бе прекратен единодушно днес. По-късно през деня ще стане известно кой ще поеме ръководството на СДС.", "date": "2018.07.07", "title": "Лукарски: Новата година ни изненада с опит за преврат по никое време"}
{"url": "https://www.24chasa.bg/novini/article/6949390", "text": "Можен взрив бе чут днес в сомалийската столица Могадишу и над мястото на експлозията се издига черен дим, предаде Ройтерс, цитирана от БТА. Още не е ясно обаче каква е причината. Малко по-късно отекна втори взрив. Най-малко девет души са убити и повече от десет са ранени в продължаващата атака на ислямски екстремисти срещу вътрешното министерство на Сомалия, предаде Асошиейтед прес, позовавайки се на полицията. Възможно е жертвите да се увеличат, защото силите за сигурност продължават да се бият с няколко въоръжени мъже, успели да влязат в сградата. Твърди се, че там има блокирани хора, предимно министерски служители. Първият е бил пред полицейска сграда, а втория - пред намиращия се срещу нея хотел \"Саидка\", каза полицейски източник. Ислямистите от \"Аш Шабаб\" поеха отговорност на нападението в центъра на сомалийската столица, предаде Асошиейтед прес. Ислямистката групировка \"Аш Шабаб\", която иска да свали централното правителство, често извършва бомбени нападения в Сомалия. Насилието и беззаконието в Сомалия продължават от свалянето на диктатора Мохамед Сиад Баре в началото на 90-те години. През октомври ислямистите взривиха в столицата камион, пълен с експлозиви и убиха повече от 500 души. Това бе най-кървавото нападение в историята на страната.", "date": "2018.07.07", "title": "9 загинаха при взривове в Могадишу, ислямистите от \"Аш Шабаб\" поеха отговорност (Обновена)"}
{"url": "https://www.24chasa.bg/novini/article/6949397", "text": "Опасна гореща вълна обхвана Южна Калифорния. Днес температурите в региона ще надвишат 40 градуса, а на някои места ще бъдат поставени рекорди, предаде Ройтерс, цитирана от БТА. В Лос Анджелис и Сан Диего днес ще е 37 гладуса, се казва в предупреждението на Националната метеорологична служба на САЩ за опасни горещини. Прогнозата е за продължителен период от опасно горещо време и е много вероятно вследствие на това да има изострени здравословни проблеми. Вчера в Калифорнийския университет в Лос Анджелис в един момент беше почти 44 градуса, с което беше надминат рекорда от 42,8 градуса, измерени през 1939 г., съобщи метеорологичната служба в Туитър. Това обаче е с няколко градуса по-малко в сравнение с рекорда от 47,2 градуса, измерен вчера по обед в лосанджелиския квартал \"Удланд хилс\". В района на Лос Анджелис и други населени места в Калифорния ще бъдат отворени специални климатизирани помещения за разхлаждане. Властите препоръчаха на населението да посещава места като библиотеки и музеи, за да е на хладно. Снощи пожар, разпространил се бързо в резултат на силни ветрове, обхвана жилищни постройки в Северен Лос Анджелис, което принуди стотици жители да се евакуират. Пожарът избухна снощи в сграда в Гълита, Калифорния, след което са разпростря и изпепели още поне 12 сгради, заяви окръжната пожарна в Туитър. Тя призова населението да звъни на спешния телефон 911 само когато наистина се налага, защото линиите му са претоварени, и допълни, че в района на Гълита действат екипи на пожарната.", "date": "2018.07.07", "title": "Опасни жеги и рекордни температури в Калифорния, 44 градуса измериха в Лос Анджелис"}
{"url": "https://www.24chasa.bg/novini/article/6948822", "text": "“Какво по-хубаво от това да сбъднеш една детска мечта? Изобщо не се замислих, когато чух, че Пресиян жадува да отиде на море. Успях да гледам само част от репортажа за момчето от Велико Търново и за неговата майка, която всеки ден бута инвалидната му количка 4 км до училището. Не ми трябваше време, за да реша. Отивайки в хотела, споделих с екипа си, всички бяхме единодушни - трябваше да поканим семейството на Пресиян на почивка. На нас това нямаше да ни коства нищо особено, но за тях е сбъдната мечта”, разказва Елена Иванова. Шефката на Съюза на собствениците в курорта настанява семейството в един от апартаментите на хотела, избран така, че достъпът до него да е подходящ за прикования към инвалидната количка Пресиян. Майката Анета, 15-годишният Пресиян и 6-годишното му братче Божидар се радваха на 8-дневна почивка на принципа на ол инклузив - имаха запазена маса в ресторанта, за да се чувстват по-удобно, всяка вечер гледаха вечерното шоу за гостите на хотела. “Направихме всичко възможно да ги посрещнем така, че да се почувстват добре. Анета и Пресиян бяха много притеснени, всички се вълнувахме”, допълва мениджърът на хотела Деница Бахарова. Семейството от Велико Търново е посрещнато с подаръци от екипа, през цялото време е обгрижвано от персонала, само времето не бе много с тях, тъй като почти всеки ден валя дъжд. Все пак Пресиян и Божидар стигат до плажа, малкият се вози на влакче, лудува край басейна на хотела. “Когато г-жа Иванова ни покани да дойдем на почивка в Слънчев бряг, много се изненадах. Не съм се и надявала да ни се случи нещо подобно, макар че това беше и моя мечта. Много добре ни се отрази и на тримата. Притеснявахме се единствено за животинчетата, които отглеждаме вкъщи. Имаме три папагала, канарче и 3-месечно кученце”, разказва 36-годишната Анета Янева. Майката, която развълнува цяла България със своята саможертва, с радост казва, че животът им се е променил към по-добро след репортажите на медиите. От два месеца семейството живее в общинско жилище във Велико Търново, всеки ден от центъра за рехабилитация, който Пресиян посещава, идват да го вземат с автомобил.   Тази година 15-годишното момче завърши училище и от догодина ще е възпитаник на търговската гимназия в града. За съжаление, състоянието му се влошава и той вече е преминал към индивидуална форма на обучение. Но преди това в продължение на 7 г. Анета изминава по 4 км пеша, бутайки инвалидната количка, за да закара сина си на училище. “И на ръце съм го носила, докато ни дадат инвалидна количка”, спомня си 36-годишната жена, за която образованието на децата е едно от най-важните неща в живота. Тя не възприема себе си като майка героиня, просто се е посветила на синовете си. Признава, че откакто е спрял да ходи на училище, Пресиян тъгува за съучениците си. Общува с някои от тях във фейсбук, но компютърът му бил твърде стар и бавен, а семейството няма средства за по-мощен. “Напоследък не иска да излиза навън, но аз му обясних, че няма да допусна да стане затворник между четири стени. Иначе той е приел болестта си, наясно е”, казва Анета. Пресиян, който страда от мускулна дистрофия (тип “Дюшен”), ходи сам до 8-годишен, но след това състоянието му се влошава. “Разбрах, че аз съм носител на това заболяване, дълго време чувствах огромна вина Затова не исках второ дете, но реших, че ще е добре Пресиян да си има братче или сестриче. Слава богу, малкият е напълно здрав, а баткото много го обича. Сега повече се дразнят, защото малкият си иска своето. Но когато Божидар беше бебе, батко му все успяваше да се добере до него с шише мляко и да го нахрани”, обяснява Анета. “Поговорихме си с Пресиян, той е будно дете, обича да играе с телефона си, забавляват го електронните игри. А братчето му е много активно, намери си приятелчета в хотела”, допълва Елена Иванова. Тя и друг път е помагала на болни или бедни деца, но не го афишира. На няколко пъти организира абитуриентските балове за младежи от социално слаби семейства или на абитуриенти без родители. Шефката на хотелиерите в Слънчев бряг е известна с това, че винаги има позиция по горещите проблеми в туристическия бранш. Миналото лято по време на среднощните проверки на вицепремиера Валери Симеонов за шума в Слънчев бряг Иванова си навлича гнева му, като заявява, че показните акции бият по имиджа на курорта. От своя страна Симеонов сезира прокуратурата за неин хотел, част от който според него попада на пясъчни дюни на плажа. “Няма от какво да се притеснявам. Аз не работя на принципа “една жена каза”, а боравя с документи. Готова съм да ги предоставя на всички институции. Нямам никакъв хотел - нито върху дюни, нито под дюни”, категорична е Иванова. “Слънчев бряг е многолик и многопластов курорт. Естествено, че съм за това да има ред и сигурност и неведнъж съм го заявявала. Аз съм против методите, а не срещу самите проверки, които приветствам”, коментира Елена Иванова. Тя е родом от Русе, където завършва английска гимназия, а след това специалност “Международни икономически отношения” в УНСС и “Корпоративни финанси” в Пловдивския университет. Впуска се в туризма преди 18 г., а вече няколко мандата е председател на УС на Съюза на собствениците в Слънчев бряг. Иванова е и зам.-председател на Българската хотелиерска и ресторантьорска асоциация. Тя е един от хотелиерите, които през годините лансират идеята в най-големия ни морски курорт да се обособят отделни зони за туристите - на север, изток и юг, за по-улегнали семейства и пенсионери, а на запад за младежите, които идват най-вече заради алкохолните турове и евтината почивка.", "date": "2018.07.07", "title": "Хотелиерката, която покани 15-годишния Пресиян на морето: Важно е да сбъднеш детска мечта"}
{"url": "https://www.24chasa.bg/novini/article/6949418", "text": "Турският президент Реджеп Тайип Ердоган заяви днес, че ще обърне внимание на решаването на \"структурните икономически проблеми\" като високите лихви и инфлация и големия дефицит по текущата сметка, предаде Ройтерс, цитирана от БТА. Ердоган посочи това в първата си реч след преизбирането му на президентския пост на изборите на 24 юни. Ние ще изведем нашата страна много по-далеч като решим структурните проблеми на нашата икономика, като започнем с дефицита по текущата сметка, инфлацията и високите лихви, каза Ердоган в реч пред парламентарната група на Партията на справедливостта и развитието, на която той е лидер. На 24 юни в Турция се състояха президентски и парламентарни избори. Настоящият президент Реджеп Тайип Ердоган беше преизбран на изборите, които поставят началото на нова система на управление, възлагаща на президентската институция широки правомощия.", "date": "2018.07.07", "title": "Ердоган: Ще се заема с икономическите проблеми - високите лихви и инфлацията"}
{"url": "https://www.24chasa.bg/novini/article/6949420", "text": "Омбудсманът се ангажира да гарантира цялостна реформа в защита на правата на хората с увреждания. Затова ще подкрепи три законопроекта за хората с увреждания, съобщи в Перник заместник-омбудсманът Диана Ковачева, предава БТА. Оказало се, че написаният от институцията на омбудсмана законопроект за личната помощ е свързан с още два, които в момента се изработват в Министерството на труда и социалната политика - Законът за хората с увреждания и Законът за социалните услуги. Решението е взето след поредица срещи на омбудсмана с организации на хората с увреждания. Идеята е трите законопроекта да бъдат внесени заедно в Народното събрание - на 1 октомври и да бъдат гледани като пакет. Така реформата, свързана с правата на хората с увреждания, ще бъде цялостна, а не на парче, заяви Ковачева. По думите й Законът за личната помощ решава само един, макар и много ключов въпрос, свързан с възможността на хората с увреждания да излязат навън, да имат достъп до живота. Продължаваме да смятаме, че законопроектът за личната помощ е ключът към упражняването на всички права, посочи Ковачева. Тя уточни, че основната идея на реформата е привеждане на нашето законодателство в съответствие с Конвенцията за хората с увреждания, ратифицирана от България през 2012г. В основата на цялостната реформа е индивидуалният подход. Сега се дават пари \"на калпак\", без да се отчитат специфичните нужди, подчерта Ковачева. Диана Ковачева присъства на откриването на 12-тия Републикански фестивал на хората с увреждания, който се провежда в пернишкия квартал \"Църква\".", "date": "2018.07.07", "title": "Мая Манолова се ангажира за цялостна реформа в защита на хората с увреждания"}
{"url": "https://www.24chasa.bg/novini/article/6949423", "text": "В рамките на Седмата среща на върха \"16+1\" в НДК днес се подписват 18 документа за сътрудничество на Китай със страните от Централна и Източна Европа, предава БТА. Сред тях е и Съвместна декларация за насърчаване на сътрудничеството между Китай и страните от ЦИЕ в областта на електронната търговия и изложението на земеделски продукти между Министерството на земеделието и селските райони на Китай и Министерството на земеделието, храните и горите на България. Договорът ще подпишат Хан Чанфу, министър на земеделието и селските райони на Китай и Румен Порожанов, министър на земеделието, храните и горите на България. Днес се подписва и Програма за съвместни действия в периода 2018-2020 на Междубанковата асоциация на Китай и страните от Централна и Източна Европа. Програмата се подписва от Ху Хуайбан, председател на Китайската банка за развитие и Стоян Мавродиев, председател на Управителния съвет и главен изпълнителен директор на Българската банка за развитие.", "date": "2018.07.07", "title": "18 документа за сътрудничество се подписват на \"16+1\""}
{"url": "https://www.24chasa.bg/novini/article/6949431", "text": "През последните 100 години крайбрежните райони на Балтийско море са били подложени на безпрецедентно голяма загуба на кислород, съобщи Лента. До този извод стигнаха финландски и германски учени. Специалистите установиха, че последният период на загуба на кислород в Балтийско море е започнал не през 50-те години на миналия век, както се смяташе досега, а в началото на 20-и век. При това особено интензивен процес, обусловен от човешки фактори, имало в края на века, предава БТА. До тези заключение стигнали учените, след като изследвали седиментна проба от дъното на Балтийско море, между Ботническия и Финския залив. Пробата позволила да се преценят колебанията в нивото на кислорода в региона през последните 1500 години. Специалистите отбелязват, че антропогенният натиск е основната причина за намаляването на кислорода в Балтийско море през последните 100 години. Учените признават, че въпреки намаленото човешко въздействие през последните няколко години съдържанието на кислород във водата на практика не се увеличава. Според тях причината за това са глобалните климатични промени. До увеличаване съдържанието на кислород във водата в подобни условия може да доведе още по-голямото намаляване на антропогения натиск. Резултатите от изследването са публикувани в Biogeosciences.", "date": "2018.07.07", "title": "Балтийско море е застрашено от необратима \nкатастрофа заради загуби на кислород"}
{"url": "https://www.24chasa.bg/novini/article/6949435", "text": "Папа Франциск заяви, че \"съучастническото мълчание\" е позволило насилието да обхване Близкия изток и да прогони десетки хиляди християни от домовете им. Светият отец каза това на обща молитва за мир в Близкия изток, отправена днес от православни патриарси и водачи на Римокатолическата църква, предаде Асошиейтед прес, цитирана от БТА. Франциск беше домакин на екуменична служба, отслужена в град Бари, разположен на адриатическото крайбрежие на Италия и смятан за мост между Изтока и Запада, защото там се пазят мощите на важния за православния свят свети Николай Чудотворец. Франциск посрещна патриарсите пред базиликата \"Свети Николай\" и всички заедно слязоха в криптата й, за да се помолят пред мощите на светеца и да запалят пламъка на мира, символизиращ единството на християните. От години във Ватикана изразяват безпокойство за съдбата на християните, които са прогонени от християнски общини в Близкия изток, водещи началото си от времето на Христос, отбелязва АП. Миналата седмица Франциск заклейми интензивните атаки в Южна Сирия, при които загинаха десетки хора, а десетки хиляди бяха принудени да избягат. Във встъпителната си молитва Франциск заяви, че Близкият изток е изворът на християнството, където древните християнски обичаи и наследство са запазени и където \"е коренът на душите ни\". Но през последните години регионът бе \"покрит от тъмните облаци на войната, насилието и разрушението, случаи на окупация и различни прояви на фундаментализъм, принудителна миграция и пренебрежение\", каза той. \"Всичко това стана при съучастническото мълчание на мнозина\", заяви папата. \"Близкият изток стана земя на хора, които изоставят собствените си земи.\" По време на службата имаше песнопение на арабски, прозвуча и католическа църковна песен. Франциск заяви, че православните и католическите водачи искат да дадат трибуна на тези, чийто глас не се чува. \"Безразличието убива и ние желаем да издигнем гласа си срещу това убийствено безразличие\", каза той. \"Защото днес Близкият изток ридае, страдащ и мълчалив, докато други газят тези земи в търсене на власт или богатства.\" Сред присъстващите патриарси беше вселенският Вартоломей, както и патриарсите на древните църкви на Александрия, Антиохия и Ерусалим. Биеше на очи отсъствието на Кирил, патриарха на Руската православна църква, която беше силен поддръжник на военната интервенция на руския президент Владимир Путин в Сирия, отбелязва Асошиейтед прес. Кирил беше изпратил своя заместник, митрополит Иларион.", "date": "2018.07.07", "title": "Папа Франциск: Мълчанието позволи насилието да обхване Близкия изток"}
{"url": "https://www.24chasa.bg/novini/article/6949441", "text": "Крупна сума пари е задигната от  съобщиха разследващи. Все още не се знае колко точно, но по неофициална информация е над 150 хиляди лева. На местопроизшествието са открити празни касети. Според очевидци обирджиите са били двама и след взрива са потеглили с черен автомобил. Предполага се, че и в този случай, както и в столичния квартал \"Люлин\", са използвани бутилки със сгъстен въздух.  Както вече \"24 часа\" съобщи, оглушителният гръм е събудил половината квартал \"Тракия\". Взривеното устройство се намира в преддверието на банковия клон и е било с 24-достъп.", "date": "2018.07.07", "title": "Липсва крупна сума от взривения банкомат в Пловдив"}
{"url": "https://www.24chasa.bg/novini/article/6949453", "text": "Министър-председателят на Хърватия Андрей Пленкович, чиято държава ще бъде домакин на следващата среща на върха \"16+1\" през 2019 г., заяви на пресконференция в НДК днес, че форматът \"16 плюс 1\" не разделя, а дава възможност за обединение чрез проекти, предава БТА. Сред сферите на сътрудничество той открои транспорта, културата, туризма, банкирането, развитието на мастните власти. Хърватия се радва, че има голям проект в нашата държава - строителството на мост, и се радваме, че това е част от сътрудничеството. Той е съфинансиран от ЕС и се строи от китайска компания, което е доказва, че форматът \"16 плюс 1\" не разделя, а дава възможност за обединение чрез проекти, заяви Пленкович.", "date": "2018.07.07", "title": "Хърватският премиер: \"16+1\" дава възможност за обединение чрез проекти"}
{"url": "https://www.24chasa.bg/novini/article/6949462", "text": "Премиерът на Унгария посети ротондата \"Свети Георги\" в центъра на столицата. Той бе посрещнат от игумени и им каза, че идва да ги поздрави. Те на свой ред му пожелаха много успехи, а Орбан с усмихва отвърна :\"Опитвам се\". Орбан сподели видео от посещението си в ротондата в личния си профил във фейсбук. Унгарският премиер е в София за провеждането на срещата \"16+1\".", "date": "2018.07.07", "title": "Орбан посети ротондата \"Свети Георги\" преди срещата \"16+1\" (Видео)"}
{"url": "https://www.24chasa.bg/novini/article/6949468", "text": "Сътрудничеството между Китай и страните от Централна и Източна Европа отговаря на общоевропейските интереси, заяви премиер Ли Къцян в речта си пред 8-ия бизнес форум в рамките на формата „16+1“, който се проведе днес в София, предава  Думите на премиера са в отговор на някои коментари в последно време, които разглеждат сътрудничеството „16+1“ като геополитически инструмент, който може да раздели Европа. Според Ли Къцян обаче, това е неразбиране на целите и задачите на формата. Сътрудничеството „16+1“ е от полза за развитието на Централна и Източна Европа, за преодоляване изоставането на тази част от континента от западните им партньори в ЕС и за европейската интеграция като цяло. Китай няма никакви геополитически цели в това сътрудничество и подкрепя твърдо процеса на евроинтеграция. ЕС е важна сила за защита на световния мир и е най-големия търговски партньор на Китай. Обединеният, стабилен и проспериращ Евросъюз и силното евро отговарят на интересите и на Китай, заяви Ли Къцян.", "date": "2018.07.07", "title": "Ли Къцян: Сътрудничеството ни с Европа отговаря на общите интереси"}
{"url": "https://www.24chasa.bg/novini/article/6949478", "text": "Огромна тапа на изхода на Бургас блокира вчера по обяд целия трафик към Южното Черноморие. Задръстването започваше още от открития преди година от премиера Бойко Борисов пряк разклон за Созопол на входа на Бургас, като тапата се сгъстяваше все повече след излизането на светофарите на шосето за Юга, забеляза репортер на „24 часа”. Пред бензиностанция, където има поставена камера, автомобилите спираха и изчакваха по няколко минути, нареди в плътна двулентова колона. Някои се изхитриха и минаха по бус-лентата вдясно, но след естакатадата им беше трудно да се включат отново в потока към Южното Черноморие. Тапата продължи до естакадата на пътя към Созопол, включително. До нея се стигаше за около 45 минути, докато при нормално движение – за не повече от 5 минути. Едва след естакадата движението бавно започна да се разрежда и се отвориха празнини, но доста време трябваше да се кара на първа, или втора скорост, с двадесетина км в час. Полиция не бе забелязана в района на задръстването, а на километри след него една патрулка бе паркирана в сенките.  По пътя не се виждаха и следи от катастрофа, или друго произшествие ,което би довело до подобно задръстване. Вероятно съботния ден и многото пътуващи на юг автомобили бяха довели до невероятната тапа, блокирала изхода на Бургас. ", "date": "2018.07.07", "title": "Огромна тапа блокира пътя за Южното Черноморие (Снимки)"}
{"url": "https://www.24chasa.bg/novini/article/6949475", "text": "От години българският министър-председател Бойко Борисов ме моли да изкупуваме български тютюн. Сега политически обещавам, за да се подобри икономиката на тези региони на България, Китай да изкупува до 10 млн. тона тютюневи листа годишно. Това обяви китайският премиер Ли Къцян на пресконференцията след края на форума 16+1. „Ние ще преработваме тези листа и искам да успокоя китайските производители, че това количество няма да се отрази отрицателно на Китай, но така ще отговоря на потребността на нашия добър приятел“, заяви още Ли Къцян. Сделката е за изкупуване на до 10 хил. тона сух тютюн или 10 млн. тона неизсушени листа,, обясниха представители на българското правителство. Ако бъде осъществена в пълния си обем това означава Китай да изкупува напълно годишното производство на ориенталски тютюни в България. Според различни агростатистики страната произвежда 15-18 хил. тона сух ориенталски тютюн годишно и около 25 хил. тона от всички тютюни. Предлагал съм включително, ако трябва да бъдат садени китайски сортове, за да запазим поминъка на тютюнопроизводителните райони, обясни пък българският премиер Бойко Борисов. „През годините пробвахме да заменим тютюна с какво ли не – карамфили и всякакви други неща, но сега те ще могат да продължат да гледат тютюн. Благодаря на Ли Къцян за тази наистина политическа сделка“, заяви още Борисов. ЕБВР и Световната банка да се включат във финансирането на проектите от инициативата 16+1, покани международните институции Ли Къцян. Инициативата е отворена за разширяване с нови държави и не е насочена срещу ЕС, напротив ние искаме силна и единна Европа, подчерта китайският министър-председател. От София той заминава за Берлин на разговори с канцлерката на Германия Ангела Меркел. Китай дава ясна гаранция, че можем да ползваме възможностите му като равностоен партньор. В тези времена, когато светът се тресе от търговски войни, санкции и ембарго, ние имаме прекрасна възможност за сътруднчество, обясни пък Бойко Борисов. Българският премиер предаде домакинството на следващата годишна среща на страните от Централна и Източна Европа на хърватския Андрей Пленкович. „През 16-ти век роденият на един от хърватските острови Марко Поло откри Китай за европейците и се радвам, че сега Хърватия ще е домакин“, каза Пленкович.", "date": "2018.07.07", "title": "Китай обеща да изкупува почти целия български тютюн"}
{"url": "https://www.24chasa.bg/novini/article/6949233", "text": "Премиерът на България Бойко Борисов се срещна с министър-председателя на Сърбия Ана Бърнабич преди срещата на върха \"16+1\". Това стана ясно от публикация във фейсбук профила на премиера. \"Преди началото на срещата на върха „16+1” разговарях с премиера на Сърбия Ана Бърнабич\", написа той. Бърнабич е на двудневно посещение в България по повод участие в седмата среща на върха на Китай със страните от Централна и Източна Европа. На нея присъстват лидерите на 16 страни от Централна и Източна Европа и Китай, а главните теми ще бъдат задълбочаване на сътрудничеството на страните от инициативата \"16+1\" за устойчиво развитие.                                                                                                                                                                                                                                                                                                                       ", "date": "2018.07.07", "title": "Борисов разговаря с Бърнабич (Снимки)"}
{"url": "https://www.24chasa.bg/novini/article/6949235", "text": "На всички форуми, на които съм присъствал, се дискутират темите за Русия и Китай. Тук говорим за равнопоставаност и затова смятам, че форматът, който в момента се прави и усилията, които полага премиерът, са да може да бъдем равнопоставени - както 16 плюс 1, но и ЕС-Китай и този стокообмен да бъде равнопоставен. Това каза Цветан Цветанов в сутрешния блок на Би Ти Ви. Може би беше прекалено силно изказването на такъв формат и начина, по който след това беше преекспонирано, каза лидерът на парламентарната група на ГЕРБ по повод неговото предишно изказване за Русия и Китай. В момента пред ЕС предизвикателство е диалогът с Китай. Европа е най-атрактивният пазар, но ние искаме да запазим и нашите национални интереси. Ние не приехме позицията на БСП за държавни гаранции при АЕЦ \"Белене\". Искаме да имаме диалог и с Китай, и с целия свят. Виждам притеснението на БСП, кризисният пиар, който трябва да извадят, отговори Цветанов на въпрос за твърденията на БСП за напрежение Борисов-Цветанов. Няма проблеми между мен и Борисов. Сутринта в 7.15 обсъждахме с премиера това, което се случва в момента и което предстои да се случи. Дискутирахме и това, което се случва във вътрешнополитически план, и посещенията ми в Брюксел и Лондон и в Берлин. Утре заминавам за САЩ, където ще участвам във форум, свързан с предизвикателствата във взаимодействието между САЩ и Европа, каза Цветанов. БСП да бъдат спокойни - тандемът Борисов-Цветанов-ГЕРБ работи. БСП правят кризисен пиар, защото вече не е тази партия, която беше преди една година. Жельо Бойчев ги напуска, за да прави бизнес, което показва, че средата в България е добра. Със Спас Панчев сме се виждали само в парламента, с него нямам индивидуални срещи, каза още той. Всичко добро, което се случва, е успех на всички, а когато стане някакъв проблем, веднага ГЕРБ е виновен. Оценката на Борисов беше много емоционална и е от наслагване на много неща, каза Цветанов по повод думите на премиера за акциза на бездимните цигари и реакции на коалиционните партньори на ГЕРБ. Относно коалиционното ни споразумение - няма разминавания за нещо, което сме подписали, допълни Цветанов. ХДС и ХСС в Германия също имаха различия, които успяха на изгладят. Няма непреодолими различия. Що се касае до цигарите - ако говорим за лобизъм за републиканския бюджет, да, лобираме да има повече приходи в републиканския бюджет. В момента в Австрия 70 % е акцизът, 100 % действително е несериозно и нереалистично. Няма да е повече от 50-60% акцизът у нас. В държавите в Източна Европа има друга политика по темата. Приходите на бюджета ще бъдат увеличени. Потреблението на тези цигари може би ще се увеличава, хората вече свикнаха с тези цигари. Не смятам, че ще се увеличи контрабандата, коментира Цветан Цветанов. Волен Сидеров каза, че иска да има болница в Ямбол. Приходите за тази болница трябва да са събрани в хазната - той даде пример, че държава се нуждае от повече разходи, които трябва да прави, съответно трябва да имаме и повече приходи, да ликвидираме сивата икономика, обясни Цветанов.  На въпрос каква оценка би дал на вътрешния министър Валентин Радев Цветанов каза: Не съм човекът, който трябва да дава оценки - този човек е премиерът. Когато БСП управляваха, понижиха кредита на доверие към правоохранителната система. Има проблеми, които стоят, но предлагаме и решения. Имам доверие на Валентин Радев, БСП не предлагат алтернативни решения, ние сме видели как управляват те. Всички избори от 2011 година сме имали превес над БСП. Не е добра шегата, която са искали да му поднесат, каза Цветанов по повод снимка, показана в студиото - на торта, поднесена от някого като подарък преди месец на рождения ден на депутата Георги Станков с направени от захар еврови банкноти. Това е лично събитие, по-важно е дали този човек си гледа работата и има необходимите качества, каза Цветанов.", "date": "2018.07.07", "title": "Цветанов: Няма проблеми между мен и Борисов, БСП да са спокойни"}
{"url": "https://www.24chasa.bg/novini/article/6949234", "text": "Извършител на палеж, при който са изгорели два леки автомобила, е задържан от полицията в Пещера, съобщи говорителят на областната полицейска дирекция Мирослав Стоянов. Сигнал за избухналия пожар в частен имот е бил подаден около 02.30ч. през миналата нощ в дежурната на пожарната и полицейското управление в Пещера. Пристигналите на място противопожарни екипи потушили огъня, но стихията унищожила леки автомобили „Рено“ и „Дачия“. Пожарът засегнал още дървен навес, както и част от прозорците на две къщи. При извършения щателен оглед станало ясно, че става дума за умишлен палеж. В тази връзка оперативен екип започнал незабавна работа по случая. След няколко часа органите на реда установили и задържали автора на палежа – 22-годишният Васил Д. от родопския град. Пред разследващия екип той направил пълни самопризнания, открити са и веществени доказателства, сочещи неговото авторство. Мотивите за палежа все още се изясняват.", "date": "2018.07.07", "title": "Два автомобила изгоряха след умишлен палеж в Пещера, извършителят е задържан"}
{"url": "https://www.24chasa.bg/novini/article/6945915", "text": "ВАНЬО СТОИЛОВ \"Изграждаме индустриална зона от нов, европейски тип. Надяваме се добрите условия за бизнес в Стара Загора да привлекат перспективни инвеститори\", каза пред \"24 часа\" изпълнителният директор на \"Индустриална зона \"Загоре\" ЕАД Радослав Танев. Той припомни, че интересът към зоната е голям, наред с изграждането й вече са започнали и преговорите с потенциални инвеститори. Досега са проявили интерес фирми от Италия, Австрия, САЩ и Китай, но всички бизнесмени със сериозни намерения са добре дошли. Индустриална зона \"Загоре\" е разположена върху 115 дка общинска земя в източния край на Стара Загора, южно от пътя за Нова Загора. Тя се оценява на 5 милиона лева. Идейният проект за зоната е готов, предстои общинският съвет да приеме и подробен устройствен план. Земята ще бъде разделена на 13 имота с различна големина - от 4 до 14 дка, като при необходимост те могат да бъдат сливани или разделяни. При посещението си в Стара Загора в началото на седмицата министърът на икономиката Емил Караниколов обяви, че държавата ще участва с парична вноска за изграждането на инфраструктурата на индустриалната зона \"Загоре\". \"След като бъдат изготвени количествено-стойностните сметки, ще станат ясни параметрите на участието на държавата, но средства има и аз обещавам, че до две седмици парите ще дойдат\", увери министър Караниколов. Тогава държавата ще придобие 50% от капитала на дружеството, който сега е изцяло общински, но ще бъде увеличен. Това гарантира, че бързо до всеки от парцелите ще бъдат прекарани пътища, вода и газ, каквито са изискванията на всеки инвеститор. \"Проектът е пилотен, защото за първи път няма да предлагаме на инвеститорите голи поляни, а индустриална зона от модерен европейски тип - с предварително изградена инфраструктура\", коментира и по-рано министър Караниколов. \"Това, че съсобственици в бъдещата зона ще бъдат общината и държавата, гарантира нулев риск за инвеститорите. Напротив, те ще могат да разчитат на помощ от две страни при изготвянето на необходимата документация за реализация на проектите си. Наше предимство е, че земята в зоната е урбанизирана, не е земеделска земя с променено предназначение, и се намира в чертите на населеното място. Това означава, че Енергото и ВиК могат да работят без забавяне\", обясни още Радослав Танев. Сред другите предимства на района е, че той се намира в центъра на страната, близо до автомагистрала \"Тракия\" и пътя Свиленград-Русе. Големите летища в Пловдив и в Бургас са на около час и половина път оттук. Освен това Стара Загора е сред първите градове в провеждането на дуалното професионално обучение в средните училища, което гарантира подготвени изпълнителски кадри за бизнеса. \"Бизнесът при нас е активен и работи добре. От личен опит зная, че и екипът на министъра е добър, с него се разбираме лесно. Вярвам, че общината съвместно с министерството ще работи за изграждане инфраструктурата на индустриална зона \"Загоре\", бизнесът ще закупи терени, впоследствие може зоната да се разшири\", казва кметът на Стара Загора Живко Тодоров. \"Към България има изключителен интерес за инвестиции. В Стара Загора образованието върви добре, има обучени кадри. Справяте се и съм сигурен, че скоро ще настигнете Пловдив\", категоричен е министър Емил Караниколов.", "date": "2018.07.07", "title": "Стара Загора очаква инвеститори, предлага \nиндустриална зона от европейски тип"}
{"url": "https://www.24chasa.bg/novini/article/6948590", "text": "Българският спортен тотализатор отново дава заявка за рекорден джакпот. За тиража утре печалбата в играта ще бъде 5 000 000 лева! Джакпотът се нареди в класацията на най-големите в историята. Всички тото играчи вече мислят какво биха направили с огромната печалба. Ето какви бяха плановете за печалбите на някои от последните тото милионери:  от Русе е 94-ият тото милионер. Тя спечели     през февруари. Дина сподели, че вече е спокойна за себе и дъщеря си - подсигури бъдещето им с крупната сума.  от София спечели джакпота от  . Тя каза, че ще даде част от печалбата за благотворителност, а с друга ще подпомогне децата си.  от Пловдив стана горд собственик на  , започна собствен бизнес и обикаля из Европа.  от Силистра се зарече с печалбата да си купи круизер мотоциклет - моторите са неговата страст. Подари си и почивката на екзотично място, за която мечтаеше. Очаква се книгата, която иска да напише. Може пък там да прочетем как се става тото милионер. Големите печалби не са само в числовите игри на спортния тотализатор, а и в моментните лотарийни игри. Спечелилата 50 000 лева от моментната лотарийна игра „Златото на фараона“ на СПОРТ ТОТО Надежда Илиева от София вярва, че нейният късмет в игрите вече е факт и ще продължава да й носи големи суми. Сега Надежда играе за милионите от джакпота, за да стане следващият тото милионер на България. И много други печеливши вярват, че късметът отново ще дойде. 5 000 000 лева могат да дадат нов старт на един или няколко от участниците в игрите на тотото. Но освен да прави хората щастливи, мисията на СПОРТ ТОТО е да подкрепя спорта в България. Само през 2017 г. единственият държавен хазартен оператор, благодарение на всички участници в игрите, е подпомогнал спорта с близо", "date": "2018.07.07", "title": "Джакпотът на тотото полудя! Стигна 5 000 000 лева"}
{"url": "https://www.24chasa.bg/novini/article/6949254", "text": "Българската социалистическа партия стартира процедура за издаване на лиценз за телевизия, съобщиха от пресцентъра на партията. . В рамките на месец дружеството трябва да направи втората стъпка и да подаде необходимите документи за получаване на лиценз от СЕМ за собствен телевизионен канал. Управител на дружеството е българският журналист, политик и общественик Любомир Коларов. Той е бил главен редактор в БНТ, награждаван нееднократно за журналистическата си дейност и обществена ангажираност. Кавалер на ордена „Кирил и Методий“. Процедурата по регистрация стартира, съгласно решение на НС на БСП от 10.06.2018 година, което възложи документите да бъдат подадени през настоящия месец юли.", "date": "2018.07.07", "title": "БСП стартира процедурата за издаване на лиценз за телевизията си"}
{"url": "https://www.24chasa.bg/novini/article/6949236", "text": "Със съвместни проекти от няколко държави можем по-лесно да намерим финансиране заедно с помощта на Китай. Това каза премиерът Бойко Борисов на откриването на бизнесфорума от инициативата 16+1 в НДК. На него участват 1500 компании от Китай и страните от Централна и Източна Европа. Благодарение на тези срещи и проекти можем да подобрим стокооборота и отношенията си с Китай. \"Това е нашата седма среща в този формат, който цели укрепване на Европа. Ние нямаме за цел да разделяме Европа, както се опасяват някои. Тези срещи ни помагат по-бързо да наваксаме изоставането си от старите страни членки на ЕС. На тях намираме финансиране за проекти, за които еврофондовете не достигат или пък не са интересни за ЕС\", заяви още Борисов. \"Западните Балкани не могат да бъдат разглеждани отделно. Всеки техен проект се отнася и за Гърция, Румъния, България, Хърватия и Словения. Тук има представители и на Австрия и на ЕС. Балканите успяхме да се представим добре\", каза още българският министър-председател. Министърът на икономиката Емил Караниколов откри форумът 16+1. Той поздрави ръководителите на правителствата на страните от Централна и Източна Европа и на Китай на Седмата среща на инициативата. Той вижда в нея основа за развитие на сътрудничеството във високите технологии, информационни технологии, транспорт, енергетика, туризъм. От името на Китайската страна искам да изразя своята благодарност на лидерите на държавите от Централна и Източна Европа за присъствието на 7-ата среща 16+1, заяви министърът на търговията на Китайската народна република Джон Шан на откриването. Той изтъкна, че бизнес форумът, който се провежда за 8-а година, се е превърнал в много важна платформа за сътрудничество между Китай и страните от ЦИЕ.", "date": "2018.07.07", "title": "Борисов откри 16+1: С Китай не делим Европа, а намираме пари за проекти, които не са й интересни (Видео)"}
{"url": "https://www.24chasa.bg/novini/article/6949261", "text": "Държавният секретар на САЩ Майк Помпейо, който е на посещение в Пхенян, за втори ден води разговори по детайлите за ликвидиране на севернокорейската ядрена програма. И двете страни заявиха, че искат да \"си изяснят\" някои от въпросите, обсъждани вчера, предаде Ройтерс, цитирана от БТА. В началото на втория ден от разговорите между Помпейо и Ким Йон-чхол - един от висшите ръководители на Корейската трудова партия и бивш шеф на разузнаването - Ким оцени вчерашните им дискусии като \"много сериозни\" и \"по много важни въпроси\". Той се пошегува, че заради това Помпейо може да не е спал много добре в престижната резиденция за гости, наречена \"Градината на стоте цветя\". Медиите отбелязват, че това е първото посещение на Помпейо в КНДР с преспиване. В отговор на закачката Помпейо каза, че спал добре и добави, че с нетърпения очаква втория ден от разговорите. Той посочи, че президентът на САЩ Доналд Тръмп, когото преди това информира за първия ден от визитата си, иска \"по-светло бъдеще за Северна Корея\". \"Така че работата, която вършим, пътят към пълна денуклеаризация, изграждането на отношенията между двете страни, са жизненоважни за една по-светла Северна Корея и за успеха, който очакват от нас двамата президенти\", заяви Помпейо. Говорителката на Държавния департамент Хедър Науърт каза, че Помпейо е отстоявал \"много твърди\" позиции по три основни цели: пълна денуклеаризация на Северна Корея, гаранции в областта на сигурността и връщане в САЩ на останките на американски войници, загинали по време на Корейската война от 1950-1953 г. Той е разговарял по всеки елемент от споразумението от Сингапур, каза тя пред журналисти и заяви, че няма смекчаване на американските позиции, макар че не отговори на въпрос защо Държавният департамент на САЩ, говорейки за целите си, вече не използва формулировката \"пълна, проверима и необратима денуклеаризация\", отбелязва Ройтерс. Вчерашните разговори на Помпейо с Ким Йон-чхол са продължили три часа. След това двамата са имали работен обяд, продължил час и 45 минути, който допринесъл за установяване на добри отношения и по време на който имало шеги и \"размяна на любезности\", каза говорителката. Днес американският държавен секретар се очаква да замине за Токио. Не е ясно дали преди това ще се срещне с лидера на КНДР Ким Чен-ун, както се е случвало при предишните му посещения в Пхенян.", "date": "2018.07.07", "title": "Помпейо: Тръмп иска по-светло бъдеще за КНДР"}
{"url": "https://www.24chasa.bg/novini/article/6949134", "text": "Вчера в София китайският премиер Ли Къцян се срещна с унгарския си колега Виктор Орбан. Ли Къцян благодари на Орбан за неговия принос и този на унгарското правителство за успешното провеждане на срещата от формата „16+1\" през миналата година в Будапеща, предава Китайският премиер посочи, че сътрудничеството между Китай и страните от Централна и Източна Европа е от полза не само за самите тях, но и за европейската интеграция. Орбан каза, че между двете държави съществува взаимно доверие на високо ниво. Унгария желае да изработи дългосрочна програма с Китай за повишаване на двустранното взаимноизгодно сътрудничество до ново по-високо ниво.", "date": "2018.07.07", "title": "Ли Къцян се срещна с премиера на Унгария Виктор Орбан"}
{"url": "https://www.24chasa.bg/novini/article/6949269", "text": "Китайските инвестиции са като Дядо Коледа - всички са чували за тях, но не сме ги виждали. Да се надяваме, че след тази среща вече ще видим осъществяването на такива големи проекти. Така Кръстьо Белев от Българо-китайската асоциация за бизнес взаимодействие коментира Срещата на върха \"16+1\" и защо международното събитие, което се провежда в София, има голямо значение за българската икономика пред . Едва 2% от инвестициите на Китай в Европа за миналата година са насочени към източните страни на континента, затова според Белев китайското ръководство вижда дисбаланс в инвестициите и тези срещи целят той да бъде коригиран. Икономическият проект на Китай \"Един пояс, един път\" има за цел освен споделяне на опит между държавите, подобряване на инфраструктурата и превръщането на Европа в един по-добър пазар за китайски стоки.", "date": "2018.07.07", "title": "Експерт: Китай вижда дисбаланс в инвестициите в Европа и търси златната среда"}
{"url": "https://www.24chasa.bg/novini/article/6949260", "text": "Пазарът на Китай ще продължи да се отваря за Европа, а правителството ще намалява митата за внос на европейски стоки. Това послание отправи китайският министър-председател Ли Къцян при откриването на бизнесфорума от инициативата 16+1 в зала 1 на НДК. Ден по-рано, отново от София той потърси съюз с ЕС в започнатата от американския президент Доналд Тръмп търговска война срещу Европа и Китай. САЩ увеличиха драстично митата си. \"Насочени сме към отваряне на пазара на Китай, защото това е важно както за Европа, така и за Китай. Ще се придържаме към бизнес правилата и ще намаляваме митата за внос, за да се възползваме заедно от възможностите за растеж\", заяви на откриването на форума Ли Къцян. Китай проявява интерес към всякакви качествени европейски стоки, но премиерът подчерта важността на земеделската продукция от Европа. Думите му чуха премиерите на 16 държави от Централна и Източна Европа, както и представители на ЕС, които са поканени да участват във форума от домакина Бойко Борисов. Платформата 16+1 е отворена и за другите институции на Европейския съюз. Това заяви председателят на Държавния съвет на Китай Ли Къцян в словото си при откриване на на Седмата среща на високо ниво в София.  Той поздрави лидерите на държавите от Централна и Източна Европа, но и бизнеслидерите, които участваха в него, те са към 1000. Китайският премиер обаче припомни, че бизнесфорума е по-стар от този на лидерите с една година.  Той подчерта, че отношенията на Китай с държавите от Централна и Източна Европа са постигнали успех и напредък, дори на фона на глобалната финансова и икономическа криза и по време на глобалното възстановяване. \"Постигна се бързо развитие на отношенията сравнено с някои други страни. Търговията в първите 5 месеца на тази година се е увеличила с 24,5% между Централна и Източна Европа и Китай\", подчерта Къцян.  Това е вдъхновяващо, реагира той, но има пространство и възможности за развитие. Китайският премиер изтъкна и ръстът на туризма в страните от Централна и Източна Европа с десетки проценти заради китайските туристи. Китайският премиер заяви, че Европа е важна в глобален мащаб за мира и развитието. Ако Европа бъде отслабена, това ще бъде лошо и за Китай, заяви Ли Къцян.  След това той говори за отвореността на платформата 16+, както и за възможностите за финансиране на проектите, което може да стане в сътрудничество с Китай, Световната банка и други институции.  Коопериране във финансирането, нови канали за осигуряване на пари за проекти в двустранните отношения, лансира китайският премиер. Страната му ще предложи инициативи в тази посока. Това ще бъде от полза за 16+.  Китайският премиер заяви още, че разчита на прозрачност при търговете и процедурите При равни условия китайската страна ще може да предложи проекти на ниска цена, с високо качество.  Той припомни и разговорите си с премиера Бойко Борисов предишния ден и за участието на трета или четвърта страна в двустранни проекти. Това ще донесе по-големи възможности за сътрудничество. Къцян заяви още, ще се възползват от опита на Централна и Източна Европа, ще се съсредоточат върху  властите за инспекция на качеството на храните в Китай, за да могат да бъдат купувани висококачествените селскостопански продукти от страните в 16+1. Той заяви, че Китай пък има конкурентно предимство в индустриалните продукти. ", "date": "2018.07.07", "title": "Ли Къцян обеща по-ниски мита за Европа от София"}
{"url": "https://www.24chasa.bg/novini/article/6949270", "text": "Иран съобщи, че са екзекутирани осем души, осъдени за нападението срещу иранския парламент, извършено през 2017 г. от групировката \"Ислямска държава\" и мавзолея на аятолах Рухола Хомейни в Техеран, предаде Асошиейтед прес, цитирана от БТА. Новината и имената на екзекутираните разпространиха днес Мизан, официалната информационна агенция на съдебната система, и ирански полуофициални новинарски агенции. На 7 юни миналата година при нападение срещу иранския парламент и гробницата на Хомейни бяха убити най-малкото 18 души и ранени над 50. Продължават съдебните процеси срещу повече от 12 души. Това е единственото нападение на \"Ислямска държава\" в Иран. В отговор на атаката иранският паравоенен Корпус на гвардейците на революцията изстреля шест ракети по позиции на джихадистите в Източна Сирия.", "date": "2018.07.07", "title": "Иран екзекутира 8 души  за атаката на \"Ислямска държава\" през 2017 г.  в Техеран"}
{"url": "https://www.24chasa.bg/novini/article/6949286", "text": "Взривът на банкомата е стреснал половината квартал \"Тракия\" в Пловдив. \"Около 4:30 часа чух страшен трясък. Веднага си помислих, че е гръмнала бомба\", разказа жена от блок 175. Сигналът за атентата е подаден на телефон 112 в 4:40 часа тази нощ. В момента на място са разследващи и шефове на банката. При взрива е пострадал входът на сградата, целият банкомат е на парчета.   От полицията все още не съобщават каква сума е открадната. Клонът на банката е бил открит преди 4 години. „ \"На втората минута, след като получихме сигнал за инцидента, бяхме на място\", каза пред \"24 часа\" представител на охранителната фирма. По същото време е пристигнала и полицията.  В сайта \"Забелязано в Пловдив\" жителка на квартала е посочила, че е видяла черна кола да потегля с бясна скорост след взрива. Разследващите вече са снели записи от камери.      ", "date": "2018.07.07", "title": "Взривът на банкомата в Пловдив събудил половината квартал \"Тракия\" (Снимки)"}
{"url": "https://www.24chasa.bg/novini/article/6949287", "text": "Изрядни ли са всички аквапаркове в страната?   И не само – в този сезон контролът трябва да е по-сериозен. Необходими ли са още по-строги правила за водните пързалки и всякакви забавления в летните месеци? По документи актракционите трябва да са технически безопасни. А родители, търговци и спасители – с широко отворени очи, разказва NOVA. „Хората понякога сами казват, че документите не са толкова важни, но наличието на технически паспорти, на дневници за ремонти – това са абсолютно необходими реквизити, за да сме спокойни”, обяснява Димитър Маргаритов, председател на Комисията за защита на потребителите. Собствениците на водни пързалки у нас са задължени да осигурят поне един спасител, който да контролира спусканията. По морските паркове опашките по пързалките са дълги. Правилата са навсякъде, а табели дебнат отвсякъде. Но дали някой ги чете? „Малолетните до 14 години и непълнолетните до 18 години задължително да бъдат придружавани от възрастен – родител, роднина, попечител, който да полага грижа за тях. При нас няма как да влязат деца, ако няма кой да отговаря за тях”, категорична е Силвия Гогова, маркетинг мениджър в аквапарк. С пожелателен, но не и задължителен характер е децата да бъдат с вързани коси или с водни шапки, а от банските им да не стърчат връзки. Децата с ръст под 1.30 см не могат да се пускат по всички водни пързалки, за по-високите това е разрешено. Правилата са съобразени с дълбочината на басейните. Призивът към всички е – да се забавляваме разумно. А родителите да бъдат по-бдителни към децата си. „Няма как да сложим бавачка до всяко дете. Абсолютно обща е отговорността”, категоричен е Петър Костов – собственик на хидропарк.", "date": "2018.07.07", "title": "Непълнолетните задължително с родител в аквапарковете"}
{"url": "https://www.24chasa.bg/novini/article/6949294", "text": "Китайска компания в ИКТ сферата проведе Глобалната среща на върха за интелигентни градове 2018 в София в рамките на Седмата среща на върха \"16+1\" и обяви сътрудничеството си с държави от Централна и Източна Европа /ЦИЕ/. Участниците в Срещата на върха посетиха щанда на Huawei в София и се запознаха накратко с развитието на компанията в Централна и Източна Европа, съобщиха от компанията. Гостите са научили повече за иновативните решения за интелигентни градове, които тя прилага в областта на информационните и комуникационни технологии /ИКТ/, за интелигентните методи за транспорт, образование, видео облачни услуги, 5G и национални мобилни мрежи. Демонстрирани са иновативни практики в областта на дигиталните трансформации и достижения в подпомагането на национални таланти в областта на дигиталните технологии, предаде БТА. Сътрудничеството ще обхваща области като интелигентни градове, транспорт и образование, и цели да стимулира дигиталната трансформация и развитието на дигиталната икономика в тези държави, съобщават от компанията. В синхрон с все по-масовата дигитализация в световен мащаб компанията ще прилага най-модерни решения, за да развива кадрите в индустрията на ИКТ и дигиталната икономика. Тя ще работи със страните от Централна и Източна Европа, за да развие повече технологични таланти и да ги подпомогне да се възползват в максимална степен от дигитализацията.", "date": "2018.07.07", "title": "Китайска компания проведе Глобална среща на върха за интелигентни градове в София"}
{"url": "https://www.24chasa.bg/novini/article/6949312", "text": "Спасителите са пробили повече от сто дупки в повърхността на наводнената пещера в Тайланд, където вече две седмици са блокирани 12 деца и треньорът им. За съжаление, както пише вестник \"Нейшън\", цитиран от ТАСС, спасителите още не могат да открият къде точно се намират учениците от футболния отбор. Някои от отворите били с дълбочина от 400 метра. Специалистите обаче нямат оборудване, което да позволи точно да се определи къде се намират 13-те души, каза ръководителят на кризисния щаб Наронгсак Осоттанаком, който е и губернатор на провинция Чианг Рай, предава БТА. Тази вечер или утре сутринта се очаква да пристигнат тримата чужди инженери, изпратени от бизнесмена Илън Мъск, които да преценят дали може да бъде направен тунел за евакуиране на децата. Мъск беше написал в туит, че може да бъде създадена система от подводни тунели, построени от найлонови тръби с диаметър един метър, като алтернатива на пробиването на скалата. Губернаторът на провинцията каза днес, че спадащите нива на водата в последните дни и засега все още благоприятното време са създали условия за изваждане на децата, преди да започнат новите дъждове, предаде Асошиейтед прес. Той каза, че се чака днес и утре пристигането на две големи групи водолази, за да започне спасителна операция. Водите от наводнената пещера са източени колкото е възможно и затова според него трябва да се използва този вариант, който той досега отхвърляше. Следващите три-четири дни са най-подходящи, каза той, предаде Ройтерс. Спасителите са започнали да обучават децата, не всички от които могат да плуват добре, как да действат, ако бъдат евакуирани през наводнените тунели на пещерата. В усилията за спасяване на децата се включиха много държави - Австралия, Великобритания, Китай, Япония, САЩ и др. Вчера мястото посети израелският посланик в Тайланд Меир Шломо , който каза, че е бил изпратен от премиера да види с какво еврейската държава може да помогне. Синът на тайландския крал - 13-годишният принц Дипанкорн Расмиджоти написа на немски картичка на 12 млади футболисти и треньора им, предаде ДПА, цитирайки тайландски медии. Принцът благодари на хората, опитващи се да помогнат на връстниците му и да ги изведат от пещерата. \"Сигурно много ви е страх, но в мислите си аз съм с вас\", обръща се към децата принцът, който е прекарал част от живота си в Южна Германия. На картичката са изобразени подредени един върху друг камъни, на които са изписани немските думи за смелост, късмет, щастие, успех, радост и добро здраве.", "date": "2018.07.07", "title": "Спасители пробиха над 100 дупки в пещерата с блокираните ученици в Тайланд"}
{"url": "https://www.24chasa.bg/novini/article/6949130", "text": "Вчера следобед в София китайският премиер Ли Къцян се срещна с българския президент Румен Радев. Ли Къцян първо му предаде искрените поздрави на председателя на КНР Си Дзинпин. Китайският премиер каза, че между двете държави съществува традиционна дружба. В момента те поддържат тесни връзки на различни нива, предава Постигнати са огромни резултати от сътрудничеството в икономиката, търговията и селското стопанство. Той посочи, че китайската страна желае да засили обмена на високо ниво с България и да разшири деловото сътрудничество, базирано на взаимна изгода и общо развитие. Румен Радев заяви, че България е сред държавите, които най-рано установяват дипломатически отношения с Китай, и обръща голямо внимание на приятелството с китайската страна. България се надява да закрепи двустранното взаимно доверие, да засили обмена и сътрудничеството в машиностроенето, инфраструктурата, енергетиката, науката, технологиите и културата с Китай. България одобрява факта, че Китай защитава принципите в международната търговия и пазарната икономика и подкрепя партньорството във формата „16+1\".", "date": "2018.07.07", "title": "Ли Къцян се срещна с Румен Радев"}
{"url": "https://www.24chasa.bg/novini/article/6949119", "text": "Британската полиция заяви, че разследването на отравянето в югозападния град Еймсбъри, където бяха открити двама души, отровени с нервнопаралитичното вещество \"Новичок\", ще продължи с месеци, предаде Ройтерс, цитирана от БТА. \"Поради уникалните предизвикателства в тази операция се очаква полицейската дейност да продължи седмици и месеци. Разследването ще се съсредоточи върху възможно най-бързото идентифициране на източника на заразяването\", се казва в изявление на полицията. Полицията смята, че двата нови случаи на отравяне може да се дължат на контакт със замърсено шишенце или друг предмет, изхвърлен на обществено място след отравянето на бившия руски агент Скрипал и дъщеря му в Солсбъри през март.", "date": "2018.07.07", "title": "Британската полиция: Разследването на отравянето в Еймсбъри ще трае месеци"}
{"url": "https://www.24chasa.bg/novini/article/6949123", "text": "Британският премиер Тереза Мей обяви, че правителството е постигнало обща позиция за създаване на зона за свободна търговия между Великобритания и ЕС след Брекзита, предадоха Ройтерс и ТАСС. \"Кабинетът договори общата ни позиция за бъдещето на преговорите ни с ЕС. Предложението ни е за създаване на зона за свободна търговия между Великобритания и ЕС с набор от общи правила за промишлените стоки и селскостопанската продукция\", се казва в изявление на Мей след заседание на кабинета в Чекърс, извънградската резиденция на британските премиери на 70 км северозападно от Лондон. \"Договорихме се и за нов митнически модел, който ни дава свободата да сключваме нови търговски споразумения със страни от цял свят\", заяви Мей, цитирана от БТА. Според в. \"Таймс\", който не цитира източници, Мей е обещала на съюзниците си в кабинета, че ще уволни външния министър Борис Джонсън, ако той се опита да подкопае преговорната позиция на правителството с ЕС, отбелязва Ройтерс. Някои британски вестници писаха, че Джонсън, който бе сред водачите на лагера за напускане на ЕС на референдума за Брекзита от 2016 г., вчера преди заседанието на кабинета се е срещнал с най-малко петима други министри, с които е обсъдил как да реагират на плана на Мей, отбелязва ДПА В изявлението на правителството се посочва, че Великобритания ще продължи и подготовката за сценарий за Брекзит без постигнато споразумение с ЕС за бъдещо сътрудничество. Тереза Мей заяви също, че следващата седмица британското правителство ще публикува Бяла книга, в която ще бъде подробно описано как Лондон възнамерява \"да си върне контрола над своите пари, своите закони и своите граници\", отбелязва ТАСС. Преговарящият на ЕС за Брекзита Мишел Барние написа в Туитър, че с нетърпение очаква публикуването на Бялата книга и че ще направи оценка на предложенията на британското правителство, за да прецени дали те са осъществими и реалистични.", "date": "2018.07.07", "title": "Лондон предлага зона за свободна търговия с ЕС след Брекзит"}
{"url": "https://www.24chasa.bg/novini/article/6949127", "text": "Полицаят, който във вторник вечерта застреля младеж при проверка на документи в западния френски град Нант, е обвинен в непредумишлено убийство и поставен под съдебен контрол, съобщи адвокатът му, цитиран от Франс прес и БТА. Полицаят \"е с повдигнато обвинение в нанасяне на телесна повреда, довела до непредумишлен смъртен изход\" заяви адвокатът Лоран-Франк Лиенар. По-рано полицаят призна, че е стрелял по непредпазливост, а не при самозащита. След смъртта на 22-годишния Абубакар Фофана избухнаха безредици в някои проблемни квартали на Нант, които се повтарят всяка нощ. Разрушени бяха редица сгради и търговски обекти и са опожарени десетки коли. Нови инциденти избухнаха в Нант за четвърта поредна нощ. Седем коли са били опожарени, от палеж е засегната сградата на фирма за отдаване на социални жилища под наем, а полицаи са били замеряни с коктейли \"Молотов\". Полицията е отвърнала със сълзотворни гранати. Вчера трима мъже на възраст между 20 и 31 години бяха осъдени на 4 месеца затвор условно за прояви на насилие срещу силите на реда. Според прокурора на Нант инцидентът, довел до смъртта на Фофана, е преминал в три етапа. Първо полицейската проверка, продължила 10-15 минути, когато Фофана дава фалшива самоличност, а полицаите му казват да паркира колата си и да ги последва в полицейското управление. Вторият етап настъпва, когато Фофана се опитва да избяга на заден ход, при което минава в опасна близост до полицай , до когото е имало две деца. Полицаят се е хвърлил встрани и е дръпнал със себе си момиченце, което е можело да бъде блъснато от колата. Тогава Фофана се блъска в паркирала кола. Накрая, след този сблъсък шофьорът отново се опитва да избяга на заден ход. Тогава полицаят стреля по Фофана. Полицаят съобщи, че \"всъщност се пресегнал и се опитал да хване волана, за да спре колата. Тогава, при последвалото по думите му сборичкване, бил неволно произведен изстрел и шофьорът бил смъртоносно прострелян\", заяви прокурорът на Нант. Фофана бил прострелян във врата и починал по-късно в болница. Срещу Абубакар Фофана има издадена заповед за задържане за кражби като член на организирана престъпна групировка, укриване на крадени вещи и принадлежност към престъпна организация. \"Трябва да престанат безредиците, които разтърсват града от три дни, за да бъдат уважени оправданите очаквания на семейството на Фофана да се установят точните обстоятелства около смъртта му\", заяви прокурорът на Нант. Вътрешният министър Жерар Колон увери, че правителството ще направи всичко за успокояване на обстановката.", "date": "2018.07.07", "title": "Обвиниха в непредумишлено убийство полицая, застрелял младеж в Нант"}
{"url": "https://www.24chasa.bg/novini/article/6949145", "text": "Футболният треньор, който придружава 12-те деца, блокирани в наводнена пещера в Тайланд, предаде чрез водолази писмо с молба за прошка до родителите на момчетата, предаде Франс прес, цитирана от БТА. \"Благодаря за цялата духовна подкрепа, моля за прошка всички родители\", пише 25-годишният треньор Еккапол Чантавон в писмото, което публикуваха днес спасителите. От откриването на децата и треньора им в понеделник вечерта са публикувани само два видеоклипа с тях, а опит за инсталиране на телефонен кабел за връзка с тях бе неуспешен. Днес обаче спасителите публикуваха писма на децата до семействата им, които са първите публични доказателства за живот от вторник. \"Не се тревожете, тате и мамо, станаха две седмици откакто заминах, но ще се върна да ви помагам в магазина\", пише Бев, чиито родители имат малка бакалия. Вчера бивш водолаз от тайландските ВМС загина при операция за доставка на храна на децата. Смъртта му повдига въпроса доколко е възможно безопасно изкарване на децата и треньора им от наводнената пещера, където те са блокирани от 14 дни. Снощи ръководителят на кризисния щаб Наронгсак Осоттанаком, който е и губернатор на провинция Чианг Рай, заяви, че евакуирането им с водолазни апарати не е подходящо. Много от децата, които са на възраст от 11 до 16 години, не могат да плуват и никое не се е занимавало с водолазно гмуркане, което допълнително усложнява спасителната операция. В момента са нужни 11 часа на опитен водолаз да направи отиване и връщане до мястото, където са децата и треньорът им - шест часа на отиване и пет на връщане с помощта на течението. Маршрутът е дълъг няколко километра с трудни преходи под вода.", "date": "2018.07.07", "title": "Треньорът на заклещените в пещера в Тайланд деца помоли за прошка родителите им"}
{"url": "https://www.24chasa.bg/novini/article/6949148", "text": "Във втория ден от посещението на държавния секретар на САЩ Майк Помпейо в Северна Корея представители на САЩ и КНДР създадоха работни групи по технически въпроси, включително за оценка на мерките на Пхенян по отказа му от ядрената му програма, заяви говорителката на Държавния департамент Хедър Науърт, цитирана от Ройтерс и БТА. Помпейо е заявил, че целта на САЩ е пълната денуклеаризация на Северна Корея. Макар и да не е имало ракетни или ядрени тестове след състоялата се миналия месец срещата на върха в Сингапур между президента на САЩ Доналд Тръмп и севернокорейския лидер Ким Чен-ун, сателитни кадри показват дейности по модернизацията на ядрената централа в Йонбьон, отбелязва Ройтерс. В разговорите на Помпейо със севернокорейски представители освен денуклеаризацията на КНДР е обсъдено и репатрирането на останки на американци, загинали в Корейската война. От Пхенян Помпейо ще замине днес за Токио, където ще има тристранни срещи с колегите си от Япония и Южна Корея.", "date": "2018.07.07", "title": "Помпейо в Пхенян: Целта на САЩ е пълна денуклеаризация на КНДР"}
{"url": "https://www.24chasa.bg/novini/article/6949153", "text": "САЩ осъдиха опитите на руското правителство \"да ограничава свободата на медиите\", десет дни преди предвидената среща на върха между президентите на САЩ и Русия Доналд Тръмп и Владимир Путин, предаде Франс прес, цитирана от БТА. \"Руското правителство продължава да ограничава свободата на пресата и независимостта на медиите\", заяви говорителката на Държавния департамент Хедър Науърт. \"Осъждаме целенасочените действия срещу Радио Свободна Европа и Гласът на Америка, водени по руския закон за медии, които са чужди агенти\", добави тя. Тези радиостанции, които се финансират от Конгреса на САЩ, както и свързани с тях седем други медии, в Русия са категоризирани като \"чужди агенти\". Класификацията е въведена от закон, който бе приет през ноември като реакция на задължаването на руската телевизия РТ да се регистрира под това название в САЩ, отбелязва АФП. Държавният департамент осъди и законопроект, който би разширил обхвата на понятието \"чужд агент\", като включи в него и всеки журналист, който работи за медии в тази категория. \"Законопроектът може да даде на руското правителство нов инструмент за наказателни мерки срещу независимите журналисти и блогърите заради дейността им\", смята Държавният департамент.", "date": "2018.07.07", "title": "САЩ: Русия продължава да ограничава свободата на медиите"}
{"url": "https://www.24chasa.bg/novini/article/6949208", "text": "Най-малко 18 души бяха убити при експлозията на кола бомба пред сграда на бунтовническите Сирийски демократични сили в Източна Сирия, предадоха Франс прес и ДПА. Сред убитите има един местен ръководител и десет бойци на бунтовниците, както и седем цивилни, в това число три деца, предава БТА. Атентатът е станал в източното село Басира в провинция Дейр аз Зур. Според кюрдски източници нападението е дело на \"Ислямска държава\". Групировката вече не контролира никой град в Сирия, но няколко хиляди нейни бойци все още присъстват в по-малки населени места.", "date": "2018.07.07", "title": "Атентат с кола бомба в Сирия, поне 18 са загинали"}
{"url": "https://www.24chasa.bg/novini/article/6949210", "text": "Международният валутен фонд одобри отпускането на нов транш от заема за Тунис в размер на 249,1 милиона долара, предаде Франс прес, цитирана от БТА. С този транш Тунис е получил общо 1,14 милиард долара в рамките на четиригодишната програма за помощ от 2,9 милиарда долара, която бе подписана през 2016 г. в замяна на икономически реформи. \"Програмата за реформи на правителството цели да укрепи икономическото съживяване чрез ограничаване на макроикономическите дисбаланси, осигуряване на адекватна социална защита и насърчаване на създаването на нови работни места в частния сектор\", се казва в изявление на МВФ, в което отново се настоява паричната политика да набляга на овладяването на инфлацията.", "date": "2018.07.07", "title": "Международният валутен фонд отпуска още близо 250 млн. долара за Тунис"}
{"url": "https://www.24chasa.bg/novini/article/6949215", "text": "Седмата среща на върха \"16+1\" започва в НДК. Във форума ще участват лидерите на 16-те страни от Централна и Източна Европа /ЦИЕ/ - България, Албания, Босна и Херцеговина, Естония, Латвия, Литва, Полша, Република Македония, Румъния, Словакия, Словения, Сърбия, Унгария, Хърватия, Черна гора, Чехия, и на Китай, предава БТА. Премиерът на България Бойко Борисов вече пристигна в НДК за срещата. Премиерът Бойко Борисов и председателят на Държавния съвет на Китай Ли Къцян ще открият бизнес форум, в който ще участват министърът на икономиката Емил Караниколов и министърът на търговията на Китай Чжон Шан, както и около 1000 бизнесмени от големи компании от страните от ЦИЕ и Китай. Бойко Борисов и Ли Къцян ще открият и пленарната среща на ръководителите на правителствата в рамките на инициативата \"16+1\", която ще бъде посветена на темата: \"Задълбочаване на отвореното и прагматично сътрудничество за приобщаващ просперитет\". По време на форума ще бъде открита и изложба на постиженията в сътрудничеството на местно ниво между страните от ЦИЕ и Китай. Форматът 16+1 е инициатива на Китай, насочена към засилване и разширяване на сътрудничеството с шестнайсетте държави в инвестициите, транспорта, финансите, науката, образованието, културата и други. В тазгодишната рамка България и Китай определиха четири потенциални приоритетни области за икономическо сътрудничество: високите технологии, инвестициите, индустриалното партньорство, съвместните предприятия; инфраструктурата; селското стопанство; туризмът.", "date": "2018.07.07", "title": "Бойко Борисов пристигна в НДК за \"16+1\" (Видео)"}
{"url": "https://www.24chasa.bg/novini/article/6949132", "text": "Вчера в София премиерът на Китай Ли Къцян се срещна със сръбския си колега Ана Бърнабич. Китайският премиер заяви, че всеобхватното стратегическо партньорство между двете държави се развива успешно, предава  Китай желае да продължи тясното сътрудничество .със Сърбия за задълбочаване развитието на двустранните отношения и партньорството в различни области. Бърнабич каза, че деловото сътрудничество между двете държави се придвижва стабилно. Белград ще продължи партньорството с Пекин по строителството на железопътната линии между Сърбия и Унгария. Сърбия приветства китайските инвестиции в областта на енергетиката, топлоснабдяването и инфраструктурата. Страната въведе безвизов режим за китайските туристи, чиято цел е да привлече повече китайци в страната и да стимулира културния обмен между двете държави.", "date": "2018.07.07", "title": "Къцян към Бърнабич: Искаме да развиваме партньорството си със Сърбия"}
{"url": "https://www.24chasa.bg/novini/article/6949220", "text": "Само 2 дни, след като , в Пловдив последва същото. От полицията съобщиха, че тази нощ около 4:40 часа на телефон 112 е получен сигнал за взривен банкомат. В момента разследващите правят оглед на място. Все още не е ясно дали от банкомата са откраднати пари.                                                                                                                                                                                                                                                                                                                       ", "date": "2018.07.07", "title": "Взривиха банкомат в Пловдив"}
{"url": "https://www.24chasa.bg/novini/article/6949218", "text": "Отношенията между Европа и Китай опират до едно нещо - мащаб. \"Белене\" е нещо, за което много се говори, затова не мога да кажа нещо ново по тази тема. Ние предлагаме тези 16+1 държави да предложат ъпргейдване на трасето Ориент експрес по съвършено нов начин, като се използва технологията на Илън Мъск за скоростен влак. Това каза Соломон Паси в сутрешния блок на  Това може да бъде влакът Лондон-София-Шанхай. Ако този влак се движи със скоростта, с която се проектира да се движи влакът на Илън Мъск - 1200 километра в час, разстоянието от Лондон до Шанхай ще отнеме 15 часа, каза Паси. Според него за срок между 5 и 10 години този проект може да придобие ясно очертание. Китайският премиер веднага пое задачата да бъде рекламен агент на България. Може да се рекламираме с митологията и легендите за героите, живели по нашите земи, коментира още той.  Всеки един проект - колкото е по-голям, толкова по-трудно се изпълнява, но и толкова по-големи са резултатите от него. Имаме нужда от китайско въображение и постоянство в изпълняването на тези проекти, каза Паси. Въпросът е дали ЕС ще стане съюзник на Китай в търговската война срещу САЩ. Това няма да е добре. Всички ще загубим от тази търговска война. Ние също пострадахме от митата на Тръмп, имаме общи инициативи с Канада какъв да бъде нашия ответен отговор. Битката става изключително политизирана. Надявам се, че ще видим нейният край до няколко години, завърши той.", "date": "2018.07.07", "title": "Соломон Паси с идея: Да има влак Лондон - София - Шанхай по технологията на Илън Мъск"}
{"url": "https://www.24chasa.bg/novini/article/6949224", "text": "Правителството на Холандия разреши експериментално на десет общини да отглеждат законно канабис, предаде Франс прес, цитирана от БТА. \"Кабинетът реши да се започне отглеждане на канабис, за да се оценят въздействията върху престъпността, сигурността, нарушенията на обществения ред и здравето\", се казва в изявление на правителството. През следващите четири години участващите в експеримента общини ще контролират производството на канабис и дистрибуцията му в кофи шоповете, където да се купува от клиенти. През 1976 г. Холандия декриминализира продажбата на малки количества канабис (под 5 грама), а законът разрешава на всеки гражданин да отглежда до пет стръка канабис за лично ползване. Отглеждането и продажбата на едро на марихуана обаче остават забранени, което кара около 600-те собственици на кофи шопове да се зареждат от организираната престъпност, за да покрият търсенето. Сега правителството ще подбере одобрени производители на канабис и ще гарантира наличието на достатъчно разновидности на това растение. \"Затвореният цикъл на производство е важен. Никакво количество канабис не бива да се допуска в незаконната мрежа\", заяви правителството. Министрите на правосъдието Фердинанд Граперхаус и на медицинските грижи Бруно Бръйнс ще работят по прилагането на инициативата заедно с полицията, прокуратурата и други ведомства. Министрите ще трябва да вземат предвид и неотдавнашно изследване, в което се препоръчва участието на по-голям брой общини за постигане на меродавна научна основа за експеримента. \"Закон на тази тема ще бъде внесен в парламента\", се казва в изявлението на правителството", "date": "2018.07.07", "title": "В Холандия разрешиха експерименталното гледане на канабис"}
{"url": "https://www.24chasa.bg/novini/article/6949229", "text": "В Тайланд е подновено издирването на 23 души, които се водят безследно изчезнали след потъване на корабче с китайски туристи край бреговете на остров Пукет, съобщиха Ройтерс и Асошиейтед прес. Агенциите цитират министъра на туризма Вирасак Ковсурат и служител на министерството на флота. Започна разследване на оператора на кораба. Плавателният съд \"Феникс\" със 105 души на борда, от които 93 туристи, се преобърна и потъна в четвъртък по време на буря, ударен от петметрови вълни. Спасени бяха 49 души, потвърдена е смъртта на 33 души - всичките китайски туристи. Това е една от най-тежките транспортни злополуки в Тайланд и голям удар за тайландския туризъм, предава БТА. Издирването на евентуални оцелели продължава, макар че шансовете са минимални. Поставя се въпросът защо корабът е излязъл в морето, пренебрегвайки предупрежденията за лошо време. Полицията каза, че започва разследване срещу капитана и собственика на кораба за проявена небрежност. Туризмът е основен фактор за развитието на тайландската икономика, който осигурява 12 процента от БВП. Повечето чужди туристи в Тайланд са китайци.", "date": "2018.07.07", "title": "Продължава търсенето на 23-мата китайци, изчезнали при потъването на корабче край Пукет"}
{"url": "https://www.24chasa.bg/novini/article/6949137", "text": "Вчера в София премиерът Ли Къцян се срещна с премиера на Албания Еди Рама. Китайският премиер каза, че в момента двустранните отношения се развиват в добра посока, предава  Следващата година ще бъде отбелязана 70-та годишнина от установяването на дипломатически отношения между двете страни. Китай желае да ускори стратегическото обвързване с Албания, с цел двустранните връзки да се развият до едно ново по-високо ниво. Рама каза, че в сътрудничеството между двете държави има голям потенциал. Албания ще реализира постигнатите единодушия с Китай, ще задълбочи партньорството в селското стопанство, енергетиката, водните ресурси, пристанищата, както и в областта на културата, образованието и младежкия обмен.", "date": "2018.07.07", "title": "Китай и Албания ще задълбочат деловото сътрудничество"}
{"url": "https://www.24chasa.bg/novini/article/6949305", "text": "Създаването на общ център за обучение и образование на китайския бизнес как се работи в ЕС и какви са европейските правила обявиха премиерът на България Бойко Борисов и председателят на китайския Държавен съвет Ли Къцян при откриването на срещата на премиерите от инициативата 16+1. Този център ще помага навлизането на китайски фирми, участието им в търгове и процедури в ЕС, за да не се стига до наказателни процедури и провалени сделки, обясни българският министър-председател. Създаването на центъра бе представено от Борисов като общо предложение от него и Ли Къцян към останалите държави от Централна и Източна Европа. В България винаги сме се старали да не проявяваме егоизъм и искаме целите Балкани да са еднакво проспериращи. Трябва както страните от Вишеградската четворка се бранят и си помагат, така и ние на Балканите да работим заедно, да извличаме ползи, да вдигаме брутния си продукт и доходите на хората. За съжаление исторически сме доста назад заради войните, които сме водили, заяви още Борисов при откриването на форума. 16+1 се превърна в един форум, който е полезен за всички, допълни българският министър-председател. Борисов подчерта, че на форума има наблюдатели и от старите страни-членки на ЕС. Ще помоля Бойко Борисов да организира създаването на такъв център за сътрудничество, а Китай ще бъде спонсорът, каза пък Ли Къцян по повод инициативата на Борисов. Ли Къцян лансира ключови думи на форума - сътрудничество, споделяне, откритост, приобщаване, подкрепа на свободната търговия.  Това е първото ми посешения в България, премиерът Борисов за покани в Националния исторически музей и ми показа златни артефакти от 99% злато отпреди 7000 години. Имате уникална цивилизация, заяви китайският премиер.  След това той наблегна на конкретни действия в търговията. Вече сме предприяле някои мерки, средната тарифа за вноса спяхме да я понижим,което е важно за китайските потребители, заяви китайският премиер и призова за повече внос на храни. Но това е двустранен път, заяви той и разви тезата за инвестиране в местни фабрики за китайски продукти в 16-е държави. Удобно би било финансирането на проектите от Китай, Световната банка, ЕБВР.  Сътрудничеството обаче следва европейските правила и закони. Само можем да постигнем устойчивост на проектите, смята Къцян. Така се е стигнало до идеята за Глобален център за партньорство на 16+1 за консултиране, и подпомагане в изучаването на законодателството на ЕС. ", "date": "2018.07.07", "title": "Ще учим китайците как се прави бизнес в Европа"}
{"url": "https://www.24chasa.bg/novini/article/6949285", "text": "Техническа повреда причини пожар в камион \"Ивеко\", натоварен с един тон зърно в Стражишко. Сигнал за инцидента в местността Карачите край с.Царски извор е подаден в 17.30 часа в петък от тел.112, съобщават от Оперативния център на пожарната във Велико Търново . Докато огнеборците достигнат до превозното средство, то изгоряло напълно, заедно с товара.. Стражишките пожарникари обаче са спасили от стихията 300 дка посеви в съседство. Разследват се и причините за пожар в стопанска постройка във великотърновското село Ресен, който изпепелил 600 бр. бали сено. Огънят избухнал призори в петък. Селскостопанската постройка е общинска собственост. Произшествието е ликвидирано от пожарникарите във  Велико Търново. На място е направен оглед от дежурна оперативна група при РУ МВР Велико Търново.", "date": "2018.07.07", "title": "Камион с 1 т зърно изгоря в Стражишко,\nспасиха 300 дка посеви"}
{"url": "https://www.24chasa.bg/novini/article/6949328", "text": "Правителството на Сърбия прие решение за формиране на комисия за борба с наркоманията в училищата, начело на която е министърът на здравеопазването Златибор Лончар, съобщи МИА, цитирана от БТА. В съобщение на правителството се казва, че Сърбия е твърдо решена безкомпромисно да се противопостави на разпространителите на дрога. Акцентът е поставен върху организирана кампания за децата в училищна възраст, които са най-честата жертва на дилърите. Кампанията ще се води чрез образование на учениците, кампания в медиите, обиколки на родители и ученици в институциите, където се лекуват наркозависими. Екипи, съставени от психиатри, психолози, полицаи, прокурори и други експерти, ще посещават основните и средните училища и чрез директни разговори с учениците ще им представят вредните последици от наркотиците както за наркоманите, така и за техните семейства и приятели. Сръбското правителство няма да има милост към дилърите, които продават наркотици на малолетни, се казва в съобщение на кабинета", "date": "2018.07.07", "title": "Правят комисия за борба с наркоманията в училищата в Сърбия"}
{"url": "https://www.24chasa.bg/novini/article/6949330", "text": "Филипинският президент Родриго Дутерте заяви, че ще подаде оставка, ако някой успее да му докаже, че Бог съществува. Само преди две седмици президентът предизвика обществено възмущение, защото нарече Бог глупав, предаде ДПА, цитирана от БТА. В реч снощи Дутерте каза, че иска поне един човек да дойде и да му каже, че е бил в Рая и е говорил с Бог. \"Трябва ми само един човек да ми каже, че наистина има Бог\", да каже: \"Ето, имам снимка, имам селфи с Бог\", заяви президентът. \"От милиардите (хора), ми трябва само един\". \"И, дами и господа, ако има такъв, ще обявя, че незабавно подавам оставка\", добави той. Филипините са преобладаващо католическа страна. Миналия месец Дутерте беше остро критикуван, след като оспори логиката на действията на Бог в библейската история за сътворението и Адам и Ева. \"Адам изял (ябълката на познанието), после се родили злите помисли. Какъв е този глупав Бог?\", каза той на 22 юни в реч в родния си град Давао. \"Създал си нещо съвършено и после измисляш събитие, което ще изкуши и разруши качеството на твоята работа\", добави Дутерте и каза, че е прав, като не вярва в никаква религия. В миналото Дутерте е отправял остри нападки към Католическата църква във Филипините, където над 80 процента от населението са практикуващи католици. Той е критикувал свещениците заради твърдения за корупция и сексуален тормоз, на какъвто той самият е казвал, че е бил жертва като ученик в Давао.", "date": "2018.07.07", "title": "Филипинският президент: Ще подам оставка, ако някой ми докаже, че има Бог"}
{"url": "https://www.24chasa.bg/novini/article/6949345", "text": "Стив Дитко, създал образите на Спайдърмен и Доктор Стрейндж за комиксите на \"Марвел\", почина на 90-годишна възраст, съобщава БТА. Художникът е намерен мъртъв на 29 юни в апартамента си в Манхатън от служител по поддръжката, уточни полицията. Преди това не бил виждан няколко дена. Дитко и писателят Стан Лий създават Спайдърмен през 1961 г. Именно Дитко измисля характерния червено-син костюм на героя и изстрелвачката на паяжина. Героя Доктор Стрейндж Дитко създава през 1963 г. , но малко след това напуска \"Марвел\" заради конфликт с Лий, за който и двамата крият причините. Дитко работи за \"Ди Си комикс\" и независими издателства. В \"Марвел\" се връща през 1979 г. и работи там на хонорар и през 90-те години на миналия век. Художникът предпочита да живее в уединение. Не е известно да има близки. Режисьорът на най-новата филмова адаптация за Доктор Стрейндж каза, че той нарочно е странил от светлините на прожекторите. \"Надявам се да гледа филма, защото мисля, че отдадохме почит към работата му\" - каза режисьорът Скот Дериксън пред \"Холивуд рипортър\" през октомври 2016 г. \"Бяхме под влияние на естетиката на Дитко, но никога не съм говорил с него\" - призна един от сценаристите на филма Джон Спейтс. Писателят Нийл Геймън отдаде почит на Стив Дитко в Туитър, като написа, че \"досега няма равен на него\". \"Знам, че съм различен човек, защото той съществуваше на този свят\" - написа Геймън. Британският телевизионен и радиоводещ Джонатан Мартин, който е много запален фен на комиксите, нарече Дитко в Туитър \"най-великия художник и създател на комикси, който някога е живял\".", "date": "2018.07.07", "title": "Почина Стив Дитко - един от създателите на Спайдърмен"}
{"url": "https://www.24chasa.bg/novini/article/6949356", "text": "Прокуратурата на адриатическия град Пезаро оспори регистрирането в община Габиче Маре на бащинството на хомосексуалната двойка Благо Киров (34) и Андреа Бартолини (57). Прокурорът аргументира обжалването си с „нарушение на обществения ред“. Според италианските медии българинът и италианецът станали бащи от сурогатна майка в Съединените щати на момченце и момиченце. Близначетата се родили преди пет месеца в Калифорния. Двамата мъже отишли там преди време и се обърнали към специализирана агенция, с която подписали договор за наемането на сурогатна майка, която им струвала колкото един апартамент на морето, както пише „Ил ресто дел Карлино“. След като се върнали в Италия, Киров и Бартолини, които са хотелиери, регистрирали бебетата като свои деца на 18 април в общината, без да посочват кой е биологическият баща. Събитието било отразено в местните медии - те съобщили и за празника по този повод с участието на кмета, който държал в прегръдките си близнаците. Прокуратурата прочела новината и решила да поиска официално обяснение от кмета, който точно тогава изпращал и писмо до Съда, с което да го информира за двойното бащинство. Прокурорката Силвия Чеки оспорила регистрацията, мотивирайки се с вероятно нарушаване на обществения ред, и поискала анулирането й. Първото свикано съдебно заседание обаче било отложено за септември, тъй като на него не се явили двамата бащи. Според медиите прокуратурата не знае нищо за историята на двете деца и игнорира кой е биологичният им баща. „Не е достатъчно да се снабдиш с документ в Калифорния, посочващ, че децата имат двама бащи. Искаме да задълбочим разследването по случая и ако е необходимо, да поискаме ДНК-тест за децата и кандидат родителите им“, казват от Прокуратурата пред в.“Ил ресто дел Карлино“. Според него Киров и Бартолини станали бащи след съдебно решение в Калифорния, следващо стандартна процедура. Решението било взето въз основа на изразената воля на сурогатната майка още преди раждането, че ще предостави на двамата бащи бебетата срещу съответното заплащане. Тя декларирала, че не претендира да има никакви права и отговорности за децата и за бъдещия им живот, и че е взела решението си напълно свободно, споделяйки го със съпруга си. Това позволило на американския съдия да постанови, че двете близначета с американски паспорти ще имат двама бащи – Киров и Бартолини. Двамата се представят в Италия от адвоката Александер Шустер от град Тренто. „Терминът „нарушен обществен ред“ може да се отнесе за всяко нещо, така че може всичко да се очаква“, казва адвокатът. „Ако е необходимо, ще се противопоставим на евентуалното анулиране на регистрацията, и като стигнем до Страсбург. Трябва да бъде спазен принципът на семейството, което обича и отглежда децата си“, цитира адвоката в.“Република“. Кметът Доменико Паскуци казва, че е подписал регистрацията, защото се е доверил на американския съдия и тъй като видял, че в Италия така правят и други. Префектурата е отнесла обжалването до Министерството на вътрешните работи, за да разбере какво да прави по-нататък.", "date": "2018.07.07", "title": "Българин и партньорът му регистрираха близнаците си в Италия, прокуратурата обжалва"}
{"url": "https://www.24chasa.bg/novini/article/6949140", "text": "Новото международно летище на Пекин, което се очаква да е най-голямото в света, ще бъде открито на 30 септември 2019 г., според публикуваните в петък последни планове относно мащабния инфраструктурен проект. Според очертания подробен график, изграждането на летището, спомагателните му съоръжения и магистрала трябва да бъдат завършени през юни следващата година, предава  Плановете предвиждат високоскоростен влак да го свързва с новата зона Сюнан в съседната провинция Хъбей. Новото летище, което се намира на 46 км южно от центъра на Пекин, е проектирано с цел да намали товара на сегашното международно летище в североизточната част на китайската столица.", "date": "2018.07.07", "title": "Новото летище на Пекин ще заработи следващия септември"}
{"url": "https://www.24chasa.bg/novini/article/6949364", "text": "Най-малко 47 души са в неизвестност, а пет са в критично състояние заради проливните дъждове, взели вече 27 жертви в западната и централната част на Япония, съобщи Ройтерс, позовавайки се на японската телевизия Ен Ейч Кей. Повече от 1,6 милиона души са евакуирани от домовете си. Японската агенция по метеорология издаде предупреждение за опасно време за четири префектури в западната част на главния японски остров Хоншу, където има риск от свлачища, повишаване на нивата на реките и силни ветрове. Причината са \"исторически\" силните валежи, както отбелязват японските медии. В Мотояма, градче на остров Шикоку на около 600 километра от Токио, от петък до събота сутринта са паднали 583 милиметра дъжд, предава БТА. Сред загиналите е мъж, паднал от мост в река, възрастен човек, отнесен в канал, докато почиствал отломки. Около 48 000 полицаи, пожарникари и войници се отзовават на сигналите с молба за помощ. Пороите се отразиха и на производствения ритъм. Някои автомобилопроизводители, сред които Мицубиши и Мазда, спряха за известно време работа в някои свои заводи, защото валежите и наводненията прекъснаха веригите за доставки и изложиха на риск безопасността на работниците, съобщи агенция Киодо.", "date": "2018.07.07", "title": "27 станаха жертвите на проливните дъждове в Япония, 1,6 милиона евакуирани от домовете си"}
{"url": "https://www.24chasa.bg/novini/article/6949373", "text": "Нашият Китай - Люба Атанасова и Пламен Легкоступ разказват за своето усещане за Китай (видео) на Хъ Илей.  работи като журналист в Радио Китай за чужбина от 2014 година, а от 2016-та е една от най-разпознаваемите водещи на „Минутка за Китай“. За нея тази рубрика е начинът   чрез който те да видят истинския, интересен, забавен и разнообразен Китай.                                                                                                                                                                                                                                                                                                                       ", "date": "2018.07.07", "title": "Нашият Китай - Люба Атанасова и Пламен Легкоступ разказват (видео)"}
{"url": "https://www.24chasa.bg/novini/article/6949366", "text": "Един човек е с прободна рана и още четирима с охлузвания след първото пускане на биковете на фестивала на Сан Фермин в Памплона, съобщава БТА. Дъжд намокри тесните калдъръмени улици точно преди да бъдат пуснати биковете и те бяха по-хлъзгави от обичайно. Тичането пред тях, наричано \"енсиеро\", продължи по-малко от две минути и половина. Животните, докарани днес за коридата, са с тегло от 550 кг до 630 кг. Следобед срещу биковете ще се изправят тореадори. Фестивалът на Сан Фермин ще продължи до 14 юли. Освен с тичане пред биковете, той се слави с денонощни пиршества. По улиците преминават религиозни процесии и дефилета с гигантски кукли. След коридите има балове и концерти. По време на фестивала градът с 250 000 жители набъбва до 1,5 милиона души с туристите. Сан Фермин е светецът-патрон на Навара. Фестивалът датира от края на 16-и век, макар корените му да са още по-стари, от времето, когато Испания приема християнството. Пускането на биковете става световноизвестно, когато Хемингуей го описва в романа си \"Фиеста\", публикуван през 1926 г.", "date": "2018.07.07", "title": "Петима ранени след първото пускане на бикове на фестивала на Сан Фермин (Снимки)"}
{"url": "https://www.24chasa.bg/novini/article/6949495", "text": "Броят на починалите вследствие на горещата вълна в източната канадска провинция Квебек достигна 54, съобщи канадската телевизия, цитирана от ДПА и БТА. Данните са на здравните власти, според които само в Монреал вчера са починали 28 души. Много от починалите са на над 65-годишна възраст и са имали хронични заболявания. Очаква се броят на жертвите да се увеличи, защото горещините влияят зле на организма ни, особено на възрастните и хората с хронични заболявания, както и заради натрупалата се топлина в сградите, заяви канадското министерство на здравеопазването, цитирано от канадската телевизия. В Квебек поради високата влажност температурите се покачиха до над 34 градуса, което е с 10 градуса повече от обичайните за региона по това време на годината. През уикенда температурите спаднаха, което е сигнал за край на горещата вълна.", "date": "2018.07.07", "title": "45 станаха жертвите на жегите в Квебек"}
{"url": "https://www.24chasa.bg/novini/article/6949488", "text": "Днес в София бе открита 7-та среща на върха на страните от формата Китай – Централна и Източна Европа (16+1) и съпътстващ я бизнес форум. В речта си пред участниците премиерът Ли Къцян посочи, че през изминалите шест години от началото на инициативата, Китай и страните от ЦИЕ демонстрират на практика идеята за отворено сътрудничество, равноправни консултации и реализиране на взаимна изгода. И резултатите от това сътрудничество – по думите му – са надхвърлили очакванията, предава  Ли Къцян посочи, че търговията между Китай и ЦИЕ се е увеличила с 6.5% и е достигнала 70 милиарда долара. Двупосочните инвестиции също нарастват стабилно, като Китай е вложил над 10 милиарда долара в региона, а 16-те страни от ЦИЕ – 1,4 милиарда в Китай. Сътрудничеството в инфраструктурата, транспорта, образованието и туризма също дава добри резултати, които носят ползи на страните, съдействат за общото развитие и благополучието на хората.", "date": "2018.07.07", "title": "Ли Къцян: Резултатите от сътрудничеството с Европа надхвърлиха очакванията"}
{"url": "https://www.24chasa.bg/novini/article/6949514", "text": "Силно земетресение бе усетено днес в Япония. Според данни на националното метеорологично управление на страната магнитудът на земетресението е 6,0, а епицентърът е в префектура Тиба, съседна на Токио, на дълбочина 50 километра, предаде агенция Киодо. Данни за пострадали или разрушения засега няма, обявена бе опасност от цунами, но няколко минути по-късно предупреждението бе отменено, предава БТА. Към канцеларията на японския премиер Шиндзо Абе се създава извънреден правителствен щаб след земетресението. Щабът ще събира и анализира информациите за възможни последствия от стихията и ще координира работата на съответните ведомства, свързани с дейностите по ликвидирането им, съобщи ТАСС.                                                                                                                                                                                                                                                                                                                       ", "date": "2018.07.07", "title": "Силно земетресение разлюля Япония (Обновена)"}
{"url": "https://www.24chasa.bg/novini/article/6949522", "text": "Републиканският хидрометеорологичен институт в Сърбия издаде червен код на предупреждение за изключително големи количества валежи през уикенда, като в отделни райони се очаква да паднат между 50 и 60 литра на квадратен метър, съобщи метеорологът Неделко Тодорович, цитиран от вестник \"Блиц\" и БТА. Вчера следобед на места в страната имаше поройни дъждове, до 40 литра на квадратен метър. В района на Белград около полунощ паднаха 30 литра на квадратен метър, каза метеорологът. В Аранджеловац, източна Сърбия и Лиг, западна Сърбия е обявено извънредно положение заради дъждовете. Тодорович предупреди, че силните валежи в по-големите градове може да доведат до запушване на канализацията и забавяне на движението и има опасност от преливане на реките. Дъждовното време ще продължи до вторник, за сряда се прогнозира по-топло и слънчево време. През следващите десетина дни не се очакват горещини с температури над 30 градуса, каза Тодорович.", "date": "2018.07.07", "title": "Червен код за обилни валежи обявиха в Сърбия"}
{"url": "https://www.24chasa.bg/novini/article/6949535", "text": "Държавният секретар на САЩ Майк Помпейо приключи двудневните си разговори със севернокорейското ръководство без да се срещне с лидера Ким Чен Ун, но с поети ангажименти за нови обсъждания по въпросите за ядреното разоръжаване и връщането на тленните останки на американски войници, загинали през Корейската война, предаде Асошиейтед прес, цитирана от БТА. Преди да отпътува от Пхенян, Помпейо заяви пред журналисти, че разговорите му със заместник-председателя на Корейската трудова партия Ким Йон Чхол, високопоставен член на севернокорейското ръководство, са били \"продуктивни\", преминали са в дух на \"искреност\" и е бил постигнат \"голям напредък\" в някои области. Той обаче подчерта, че в други области \"има още доста работа\", голяма част от която ще бъде свършена от работните групи на двете страни по отделните въпроси. Помпейо съобщи, че на 12 юли екип от Пентагона ще се срещне със севернокорейски представители на границата между Северна и Южна Корея, за да обсъдят връщането на тленните останки на американските войници, както и че скоро ще има преговори на работно равнище по въпроса за разрушаването на севернокорейския обект за изпитания на ракетни двигатели. В дните след историческата си среща на 12 юни с Ким Чен Ун в Сингапур президентът на САЩ Доналд Тръмп обяви, че въпросите за връщането на тленните останки и разрушаването на ракетния обект са или приключени, или са в процес на приключване. Помпейо обаче заяви, че и по двата въпроса са нужни още преговори. \"Имаме насрочена среща за 12 юли - може да се измести с ден-два - на която ще има обсъждания между хората, които са отговорни за връщането на тленните останки. Тя ще се състои на границата, като този процес ще започне да търпи развитие в следващите дни\", каза той, докато се качваше на самолета си, за да отпътува за Токио. За разрушаването на завода за ракетните двигатели Помпейо каза: \"Разговаряхме за начините, по които би станало разрушаването, и тук имаме известен напредък, а след това проправихме пътя за по-нататъшни преговори на работно равнище, за да могат екипите на двете страни да се съберат и да продължат обсъжданията\". Помпейо заминава за Токио, където ще има тристранна среща с министрите на външните работи на Япония и Южна Корея.", "date": "2018.07.07", "title": "Помпейо приключи преговорите си в КНДР без да се срещне с Ким Чен Ун"}
{"url": "https://www.24chasa.bg/novini/article/6949528", "text": "Самолет МиГ-21 е претърпял катастрофа днес по време на демонстративен полет в рамките на мероприятие по случай ден на отворените врати в румънската военновъздушна база Борча /в района на Кълъраш, Южна Румъния/, съобщава ТАСС, като се позовава на Медиафакс. Самолетът е паднал в поле, недалеч от базата, и при удара в земята е експлодирал, предава БТА. По данни на представители на районния инспекторат за извънредни ситуации пилотът е успял да катапултира. В мероприятието в базата Борча участват няколко хиляди души.", "date": "2018.07.07", "title": "Самолет падна в Румъния, експлодира при удара"}
{"url": "https://www.24chasa.bg/novini/article/6949490", "text": "По-рано днес премиерът Ли Къцян, който е на посещение в София, взе участие в 8-ия бизнес форум на страните от формата „16+1\". В речта си пред участниците той представи потенциала и възможностите, които предоставя китайското икономическо развитие и политика на отваряне при сегашната международна обстановка, предава  Той изтъкна, че китайската икономика ще запази добрия си потенциал за развитие в дългосрочен план, страната ще продължи с пазарно ориентираните реформи, както и с разширяване на отварянето си към света.", "date": "2018.07.07", "title": "Ли Къцян: Китайската икономика ще се развива добре в дългосрочен план"}
{"url": "https://www.24chasa.bg/novini/article/6949530", "text": "Съоснователят на корпорацията Фейсбук (Facebook) Марк Зукърбърг вече е трети по богатство в света според новото подреждане в \"Индекса на милиардерите\" на агенция Блумбърг. Той изпревари заемащия до петък това място Уорън Бъфет, след като цената на акциите на Facebook Inc. се повиши с 2,4 на сто. Зукърбърг изостава от първия и втория по богатство в света - съоснователя на Амазон (Amazon) Джеф Безос и съоснователя на Майкрософт (Microsft) Бил Гейтс, предава БТА. Това е първият случай, когато челната тройка на свръхбогатите се заема от хора, придобили имуществото си от технологии. Индексът установява също, че технологичният бранш генерира пет милиард богатство, повече от всеки друг бранш, отбеляза Блумбърг. Агенцията припомни, че през март акциите на Фейсбук стигнаха до 152,22 долара - най-ниско ниво за период от осем месеца - заради кризата със злоупотребата с лични данни. Но при затварянето на борсите вчера една акция на корпорацията се качиха до рекордните 203,23 долара за брой. Сега богатството на 34-годишния Зукърбърг се изчислява на 81,6 милиарда долара, с около 373 милиона долара повече, отколкото на 87-годишния Бъфет, президент на корпорацията Бъркшър Хатауей (Berkshire Hathaway). Блумбърг твърди, че Бъфет, който преди е заемал първо място в класацията по богатство, слиза надолу в нея заради благотворителната си дейност, започнала от 2006 година. Имотното състояние на Джеф Безос е 142 милиарда долара, а на Бил Гейтс - 94,2 милиарда долара.", "date": "2018.07.07", "title": "Зукърбърг стана третият по богатство в света"}
