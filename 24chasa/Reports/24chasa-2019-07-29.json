{"url": "https://www.24chasa.bg/novini/article/7581929", "text": "Хиляда протестиращи се събраха пред Съдебната палата, за да поискат оттеглянето на кандидатурата на Иван Гешев за главен прокурор. Протестът е втори за последната седмица и е организиран от инициативата \"Правосъдие за всеки\". Традиционно се скандира: \"Мафия!\" и \"Оставка!\". Лидерът на \"Боец\" Георги Георгиев, който бе един от говорещите, обяви, че ако кандидатурата на Гешев, не бъде оттеглена, ще бъде поискана оставката на премиера Бойко Борисов От \"Правосъдие за всеки\" пък съобщиха, че са внесли промени в Закона за съдебната власт в Народното събрание за промяна за процедурата за избор на главен прокурор. Отново сред протестиращите са Емил Георгиев от \"Демократична България\", Велислав Великов от \"Правосъдие за всеки\", Огнян Стефанов, говорителят на Иванчева - Петър Кърджилов, Христо Иванов. Нови лица, които се появиха, е бившият ни посланик Стефан Тафров, Николай Колев- Босия и Вили Лилков. Протестът отново блокира центъра на София и в момента всички трамваи са спрени. Пред множеството Велислав Величков от \"Правосъдие за всеки\" съобщи какви са предложенията за съдебния закон, внесени от тях. Те настояват за процедура по избор на главен прокурор, в която кандидати да могат да излъчат омбуднманът, Висшият адвокатски съвет, средите на учените юристи. Според Величков, така можело да се гарантира състезателно начало при избора на главен прокурор. Той също повтори тезата на Георги Георгиев от \"Боец\", че ако на 24 октомври бъде избран Иван Гешев, те ще поискат оставката на целия парламент, който бил отговорен за този избор. Тук множеството започна да скандира: \"Оставка!\".  Дру от говорещите бе Димитър Стоянов от сайта \"Биволъ\". Той беше кратък.  Сред протестиращите на първа линия дойдоха от съдружниците на Десислава Иванчева, която беше осъдена на 20 г. затвор за корупция и пусната под домашен арест.", "date": "2019.07.29", "title": "Хиляда поискаха да се оттегли кандидатурата на Иван Гешев (Обновена, снимки)"}
{"url": "https://www.24chasa.bg/novini/article/7580346", "text": "Световен кредитор от последна инстанция, инициатор на реформи, скъп консултант, жандарм на финансовата стабилност, гарант за достъпно финансиране. Това са част от определенията за една институция, създадена през юли 1944 г. в САЩ. Едва ли някой тогава е предполагал, че от първоначалния замисъл - следвоенна организация на международните парични отношения, МВФ ще се превърне в една от най-авторитетните финансови институции. Уставът на МВФ е бил променян два пъти. През 1968-1969 г. има серия поправки. Най-общо тогава се въвеждат прословутите специални права за тираж (СПТ). По същество това е нова валутна единица. Постепенно СПТ се превръщат в универсално платежно средство освен долара. Замисълът обаче постепенно да измести златото не се реализира. 10 г. по-късно има нова промяна и функциите на фонда се свеждат до три. Първата е да администрира международния кодекс на поведение на страните по отношение на политиката и валутните курсове. Втората е да предоставя на страните финансови ресурси за регулиране на платежните баланси. И последната – да е център за консултации и сътрудничество между страните във валутната област. Тези дни стана ясно, че може да има и нова промяна в устава Световни агенции съобщиха, че Франция проучва начини за премахване на възрастовата граница за кандидати за ръководител на МВФ. Предположенията са, че зад това намерение се крие идеята сегашният главен изпълнителен директор на Световната банка Кристалина Георгиева да оглави МВФ. Постът е вакантен, след като досегашният титуляр - Кристин Лагард, ще застане начело на ЕЦБ от 12 септември. За Георгиева се твърди, че е една от приемливите номинации за поста, резултат от сложни разговори между основните държави. В момента е записано, че управляващият директор на МВФ трябва да е на възраст под 65 години, когато е назначен, и не може да изпълнява длъжността след 70-ия си рожден ден. Дали това условие ще отпадне, ще стане ясно тази седмица, когато бордът на МВФ има редовно заседание във Вашингтон. По традиция от създаването му досега фондът се управлява от европеец, докато шефът на Световната банка винаги е определян от САЩ. Капиталът на МВФ се набира от вноските на страните членки според техните квоти. Размерът им зависи от равнището на икономическо развитие. През 1947 г. в МВФ са членували 49 държави и общата сума на квотите е била 7,7 милиарда долара. Към днешна дата капиталът на фонда вече е над 200 милиарда СПТ, или близо 250 милиарда долара. Два са висшите ръководни органа на фонда - Съвет на управляващите и директорат. Първият е висшият орган, вземащ решения за принципните въпроси. Негови членове са финансовите министри или управляващите централните банки на страните членки. В директората има 22-ма директори - по пет от САЩ, Великобритания, Германия, Франция и Япония като страни с най-големи квоти, един от Саудитска Арабия като най-големия вложител на капитали, а останалите 16 се избират за срок от 2 г. измежду останалите членки. Директоратът назначава управляващия директор. Всяка държава членка на МВФ има право да получава суми в СПТ. Стойността на СПТ се определя като микс от 4 валути - щатски долар, евро, японска йена и британска лира. Виртуалната единица СПТ служи и за гласуване. Всяка от страните има 250 гласа плюс по още един за всеки 100 хил. СПТ. Повечето решения на МВФ се вземат с обикновено мнозинство. По-важните като разходи, лихвен процент, санкции и други се вземат с мнозинство от 70%. Най-важните, сред които структурата на фонда, промени в квотите и отпускане на СПТ, се вземат с т.нар. висше мнозинство от 85%. По всички решения САЩ и страните от Европейския съюз с най-големи квоти имат право на вето Лихвеният процент се определя ежеседмично от няколко параметъра, а най-общо казано фондът отпуска заеми при 8-9% годишно оскъпяване. Към МВФ има и много критики, като основната е, че се е превърнал в бюрократична организация, която сеиздържа от вноски и лихварство. Друга е, че като кредитор от последна инстанция не успява да наложи достатъчно дисциплина на държавите, които са взели кредити от него. Не на последно място политици ползват МВФ като алиби за болезнени реформи, а от друга страна, не плащат пълната политическа цена за несполучливи решения, оправдавайки се с фонда.", "date": "2019.07.29", "title": "МВФ – кредитор, консултант и гарант"}
{"url": "https://www.24chasa.bg/novini/article/7581948", "text": "И другите двама неуспели кандидата обжалват класирането за концесията на летище София. Това са “ССБ Зауервайн енд Шефер бау” от консорциума “ССБ София еърпорт Джей Ви” с летищен оператор “Копенхаген еърпортс” и “Фрапорт България”. На 27 юли жалби подадоха “Еърпортс де Пари”, която бе в сдружение с турската компания ТАВ, и “МАГ Оувърсийз Инвестмънтс” от консорциум “Витоша”, в който е и британското дружество на китайската “Пекин кънстракшън ейнджиниринг груп”. На 17 юли за победител бе обявен консорциум “Соф Кънект”, в който са френската “Меридиам Ийстърн Юръп Инвестмънтс”, операторът на летище Мюнхен “Флугхафен Мюнхен” и “Щрабаг”.", "date": "2019.07.29", "title": "Всички неуспели  кандидати жалят концесията за летище София"}
{"url": "https://www.24chasa.bg/novini/article/7581984", "text": "Протестиращите пред Съдебната палата срещу кандидатурата на Иван Гешев за главен прокурор се отправят към парламента, като напускайки улицата пред Съдебната палата, те ще се броят. Това ще направят четирима души, а за целта активистите ще трябва да се движат бавно Причина за преброяването е станала информацията по една от телевизиите, че хората пред Съдебната палата са не повече от 500 души. Затова участниците искат да се преброят, за да докажат, че са много повече.", "date": "2019.07.29", "title": "Протестиращите срещу кандидатурата на Гешев се местят пред парламента, пътьом се броят"}
{"url": "https://www.24chasa.bg/novini/article/7581859", "text": "Момче на 8 години загина, след като мъж от Еритрея го блъсна пред идващ влак на гарата във Франкфурт в понеделник сутринта. Мъжът се приближил отзад на 40-годишна жена, чакаща влака с детето си, и когато локомотивът наближил, ги блъснал на релсите. Майката успяла да се извърти в последния момент и да избегне влака, опитала да хване сина си, но не го достигнала. Престъплението станало пред очите на стотици пътуващи. На перона било пълно с много деца, разказват очевидци. Хората изпаднали в шок, а няколко души се окопитили и погнали мъжа. Той опитал да блъсне и трети човек под влака, но атакуваният успял да се защити. Нападателят бил заловен от хора на перона и задържан до идването на полиция. Той е арестуван. За него се знае само, че е от Еритрея. Детето е починало на място, установиха лекари. Майката е в шок и в болница. Десетки очевидци също са изпаднали в паника, на много от тях се е наложило да бъде оказвана медицинска помощ. Няма още яснота за мотивите на убиеца. Знае се само, че не е имало никаква връзка между него и атакуваните майка и син. Само преди дни – на 20 юли, 28-годишен мъж блъсна под идващия влак жена на 34 години и тя загина в град Фьорде. Убиецът е сърбин, роден в Германия, Джаксън Б. Той не е познавал жената и я блъснал от „желание да убие някого“. Тя остави сирак 13-годишна дъщеря.", "date": "2019.07.29", "title": "Мъж блъсна дете пред влак във Франкфурт (Обзор)"}
{"url": "https://www.24chasa.bg/novini/article/7581829", "text": "Пътните такси в Сърбия поскъпнаха с 12% от понеделник, предупреди българското външно министерство. От Димитровград до Ниш за преминаване на лека кола ще се плащат 210 динара (2 евро), а от Ниш до Белград - 900 динара (8 евро). Досега от Ниш до столицата таксата беше 800 динара. За цялата магистрала Белград - Ниш в зависимост от категорията на автомобила пътната такса варира от 450 до 5140 сръбски динара, или от 3,8 евро до 45,8 евро. На магистралата към Хърватия, в зависимост от категорията на автомобила, за пътна такса от Белград до Шид трябва да се отделят от 410 до 2350 динара. Ценоразписът, с подробно представяне на новите цени по пътни отсечки и категории автомобили, е качен на сайта на държавното предприятие “Путеви Сърбие”. Таксите в Сърбия бяха повишени с още 10% на 7 януари 2017 г. В законопроекта, предложен от правителството през юни, се изтъкваше, че цените на материалите, енергията и оборудването, които се използват за поддръжка на пътищата, са се повишили значително от 2017 г. МВнР напомня на българските граждани, че контролът на средната скорост, която е 130 км/ч, по магистралите в Сърбия продължава да се извършва, като се измерва времето от пункт до пункт за плащане на магистралните такси. Освен контрола на средната скорост сръбските полицаи използват подвижни радари и необозначени полицейски автомобили, оборудвани с камери, които снимат нарушенията. Гърция също се беше наканила да вдигне пътните си такси от 1 юли 2019 г. с между 66 и 150%. Но министерството на транспорта в Атина се отказа заради съдебен спор с фирмата по поддръжка на магистралата. Румъния пък не събира толтакси по пътищата, а както България, използва система с електронни винетки.", "date": "2019.07.29", "title": "Вдигат таксите по сръбските магистрали (Обзор)"}
{"url": "https://www.24chasa.bg/novini/article/7581817", "text": "Многохиляден протест се проведе в Букурещ след убийството на момиче в южната част на страната, съобщи Ройтерс. Хората са гневни на неадекватната реакция на властите по случая с отвлечено, изнасилено и убито 15-годишно момиче. Според тях органите на реда са се забавили фатално след подадени от жертвата 3 сигнала, че е държана против волята ѝ. “Живеем в страна, където хората умират и вече не можеш да вярваш на държавните институции”, заяви възмутена румънка. Демонстрантите носеха плакати “Корупцията убива”, “Тяхната кръв е по вашите ръце” и “Убиват румънци”. По-късно те сложиха цветя и свещи пред министерството на вътрешните работи. Александра изчезва в сряда, след като тръгва на автостоп от своето село за град Каракал. В четвъртък тя се обажда три пъти на телефон 112 и казва, че е отвлечена и изнасилена от някакъв мъж. Къщата на мъжа е открита 19 часа по-късно. Полицаи чакат три часа ненужна заповед за обиск. В дома са открити човешки останки. Медиите цитират очевидци, че полицаите са открили овъглени останки в имота заедно с парчета от дрехи и части от бижута. Заподозреният за убийството 66-годишен мъж е арестуван. По-късно задържаният признал, че е убил две тийнейджърки. Пред дома му веднага се събрали стотици разгневени негови съграждани, сред които и родини на жертвата. Полицията едва спасила убиеца от линч, заради което била обвинена, че пази престъпници.  Заради скандалния случай новият вътрешен министър Николае Мога уволни директора на националната полиция. “Когато започнах мандата, си казах, че няма да търпя полицейски служители, които не си вършат работата”, заяви Мога. Премиерката Виорика Дънчила ще предложи референдум за рязко увеличаване на наказанията за убийство и насилие.", "date": "2019.07.29", "title": "Румъния на бунт заради проспано убийство на 15-годишно момиче"}
{"url": "https://www.24chasa.bg/novini/article/7582065", "text": "На летище София около 21 часа се очаква с полет от Истанбул да кацне собственикът на компанията \"ТАД Груп\" Иван Тодоров, шеф на хакера Кристиян Бойков, обвинен за източените от НАП данни. Иван Тодоров вероятно ще бъде отведен от самолета в прокуратурата.  „Ще бъде привлечен към наказателна отговорност. Колегите ще преценят каква ще бъде мярката му за неотклонение”, заяви Димитър Петров, ръководител на спецпрокуратурата. Иван Тодоров замина за Канада, според самия него на отдавна планирано посещение. Задочно той се сдоби с обвинение в кибертероризъм, но все още не му е предявено. От прокуратурата го обявиха за издирване и издадоха европейска заповед за арест. Самият Тодоров и адвокатите му са категорични, че той не се е укривал от правосъдието.", "date": "2019.07.29", "title": "Арестуват собственика на \"ТАД Груп\" веднага след кацането му в София тази вечер?"}
{"url": "https://www.24chasa.bg/novini/article/7582067", "text": "5200 - толкова се преброиха участниците в протеста тази вечер пред Съдебната палата с искане за оттегляне на кандидатурата на Иван Гешев за нов главен прокурор. Преброяването се наложи, тъй като протестиращи чули по една от телевизиите, че пред Съдебната палата се били събрали едва 500 души. Четирима стюарди броиха множеството по пътя от Съдебната палата до Ларгото, където в 20,30 часа събитието приключи и хората се разотидоха. Бройката обяви Велислав Величков от инициативата \"Правосъдие за всеки\", която бе инициатор на протеста. ", "date": "2019.07.29", "title": "Според телевизия на протеста срещу Гешев са 500 души, според участниците са 5000"}
{"url": "https://www.24chasa.bg/novini/article/7581746", "text": "Интернет страници, които поставят бутона \"Харесвам\" на \"Фейсбук\", носят съдебна отговорност за събиране и предаване на лични данни. Решението е на Европейският съд в Люксембург и е по жалба на германска потребителска организация срещу моден търговски сайт. Оказва се, че той автоматично предава данните на регистрираните потребители към социалната мрежа, предава  Според съда, това нарушава европейските правила за защита на личните данни. Казусът осветлява подценявани клопки за събиране на данни от технологичните гиганти чрез търговски, рекламни или други сайтове", "date": "2019.07.29", "title": "Уебстраници с \"Фейсбук\" бутона \"Харесвам\" - застрашени от съд за събиране на лични данни"}
{"url": "https://www.24chasa.bg/novini/article/7581764", "text": "Президентът на Кипър Никос Анастасиадис каза, че Турция трябва да прекрати незаконните сондажи за природен газ във водите край Кипър, за бъде възможно да бъдат възобновени разговорите за разрешаване на кипърския въпрос, предаде Асошиейтед прес. След разговори с гръцкия премиер Кириакос Мицотакис днес Анастасиадис заяви, че турските действия провокират \"подозрителност и недоверие\", които не спомагат за подготовката на почвата за възобновяване на мирните преговори, информира БТА. Анастасиадис ще се срещне с лидера на кипърските турци Мустафа Акънджъ на 9 август, за да обсъдят възможностите за подновяване на преговорите.", "date": "2019.07.29", "title": "Кипър: Турция трябва да спре с незаконните сондажи, за да започнем преговори"}
{"url": "https://www.24chasa.bg/novini/article/7581773", "text": "Трима души остават в процеса по определяне на европейски кандидат за заместник на Кристин Лагард начело на Международния валутен фонд (МВФ) преди изтичането на крайния срок за издигане на кандидатури – 6 септември, съобщават двама запознати с разискванията източници, цитирани от Bloomberg, пише    Сред тях е и Кристалина Георгиева. Първият кръг от преговори под ръководството на френския финансов министър Брюно льо Мер, който координира процеса от името на Европейския съюз, е оставил в надпреварата три имена – бившия холандски финансов министър Йерун Дейселблум, главния изпълнителен директор на Световната банка Кристалина Георгиева от България и гуверньора на Финландската централна банка Оли Рен. МВФ съобщи в комюнике миналата седмица, че процесът по избор на кандидат ще започне на 29 юли и ще приключи до 6 септември. Изпълнителният съвет на фонда смята да приключи процеса до 4 октомври. Трети официален представител на ЕС заяви, че Льо Мер е провел консултации по телефона с представители на всички страни членки през уикенда. Той допълни, че Франция подкрепя Георгиева, която има подкрепата и на САЩ, а Германия поддържа Дейселблум. Ръководната позиция остана свободна, след като Лагард подаде оставка този месец, за да оглави Европейската централна банка (ЕЦБ). По традиция европеец управлява базирания във Вашингтон фонд, а следващият лидер ще трябва да се справя със забавящия се растеж на световна икономика, който достигна най-ниското си ниво от финансовата криза. Миналата седмица МВФ отново понижи прогнозите за растежа на световната икономика до 3,2% тази година. Исторически Европа излъчва титуляр за поста, но трудно успява да се обедини около един кандидат на фона на разделенията по географски и партиен принцип. За да разшири списъка с потенциални кандидати, Льо Мер предложи също така да се отмени възрастовото ограничение за заемане на поста. Подобна промяна ще е необходима, ако европейците подкрепят Георгиева (65 г.), но тя ще изисква и промяна в регулациите на МВФ. Въз основа на половинвековно споразумение ръководителят на МВФ е европеец, а САЩ избират лидер на Световната банка. Традицията беше запазена и когато американецът Дейвид Малпас беше избран за президент на Световната банка през април. Европейците обаче не са сигурни дали администрацията на президента Доналд Тръмп ще върне услугата. Страните с нововъзникваща икономика твърдят от години, че споразумението отразява свят, който междувременно е претърпял развитие.", "date": "2019.07.29", "title": "Кристалина Георгиева сред тримата финалисти на ЕС за директор на МВФ"}
{"url": "https://www.24chasa.bg/novini/article/7581802", "text": "Китайската армия ще организира тази седмица военноморски учения близо до Тайван, съобщи китайската агенция за безопасност на корабоплаването, цитирана от Ройтерс, предаде БТА. Съобщението бе направено само няколко дни след като Пекин потвърди готовността си да прибегне към военна сила, ако самоуправляващият се остров предприеме по-нататъшни стъпки към независимост. Агенцията не съобщава къде ще се състоят ученията или какви видове войски ще участват, но е ограничила достъпа до районите по крайбрежието на провинциите Гуандун и Фуцзян, западно от Тайван, от 6.00 ч. местно време днес до 18.00 ч. в петък заради военните маневри. Агенцията съобщи също, че районът по крайбрежието на провинция Чжъцзян, североизточно от Тайван е с ограничен достъп до четвъртък вечер заради ученията. Китай смята самоуправляващия се и демократичен Тайван за своя територия и никога не се е отказвал от използването на сила, за да го върне под свой контрол.", "date": "2019.07.29", "title": "Китай ще организира военни учения близо\nдо Тайван"}
{"url": "https://www.24chasa.bg/novini/article/7581788", "text": "Шведската тинейджърка Грета Тунберг, която умело използва социалните медии в услуга на екоактивизма и вдъхнови хиляди ученици в Европа да пропускат занятия и да настояват за по-бързи действия срещу промените в климата, каза днес, че планира да пренесе посланието си до Америка по старомодния начин - по вода, предаде Асошиейтед прес, цитирана от БТА. Шестнадесетгодишната ученичка написа в Туитър, че ще прекоси Атлантика на борда на високотехнологична състезателна яхта. Тя ще тръгне от Великобритания идния месец, за да участва на срещите на високо равнище на ООН за климата през септември в Ню Йорк и през декември в Сантяго. Тунберг каза за АП, че е прекарала месеци в обмисляне как да стигне до САЩ, без да използва самолет, защото самолетите отделят големи емисии парникови газове. \"Да се пътува с лодка до Северна Америка е практически невъзможно\", каза тя в интервю по време на седмичните й протести \"Петъци за бъдещето\" пред сградата на шведския парламент в Стокхолм. \"Безброй хора ми помогнаха, като се опитаха да установят контакт с различни плавателни съдове\". Тунберг смята да пропусне една учебна година, за да продължи да осведомява хората за промените в климата и да оказва натиск върху световните лидери да засилят усилията си за ограничаване на глобалното затопляне. Откакто започна т.нар. \"училищни стачки\" през август, тази дъщеря на актьор и оперна певица говори пред политици на миналогодишната конференция на ООН за климата в Полша и произнесе реч пред политически и бизнес лидери на Световния икономически форум в Давос, Швейцария. Тя се срещна и с папа Франциск, който похвали усилията й и я насърчи да продължава с кампанията си. Макар да е малко позната в САЩ, Тунберг вероятно се превърна в лицето на ново поколение европейски екоактивисти, разтревожени, че ще страдат заради провала на своите родители, баби и дядовци да предприемат енергични действия за борба с климатичните промени. \"През последната година животът ми се преобърна\", каза Тунберг за АП. \"Всеки ден е приключение. Понякога трябва да се ощипя и да се запитам \"Истина ли е всичко това?\". Наистина ли се случва? Защото всичко се случи толкова бързо и е трудно да следя всичко\". \"Донякъде съм по-оптмистично настроена, защото хората бавно се събуждат и все повече си дават сметка за положението. Това движение \"Петъци за бъдещето\" е много обнадеждаващо\", каза тя. Но също така. . . една година измина и почти нищо не е станало\". \"Не ме е грижа за омразата и заплахите на отрицателите на промените в климата. Просто не им обръщам внимание\". Тунберг призна, че не е сигурна как ще бъде прието посланието й в САЩ, където има широка опозиция срещу радикалните мерки, които според учените са необходими за ограничаване на глобалното затопляне до 1,5 градуса по Целзий до края на века, в сравнение на прединдустриалната епоха. Шведската активистка не изключва да се срещне с президента Доналд Тръмп, който иска САЩ да се оттеглят от знаковото Парижко споразумение за климата от 2015 г., но се съмнява, че такава среща ще се осъществи, защото според нея ще е \"просто загуба на време\". \"Както изглежда сега, не мисля, че имам какво да му кажа\", каза Тунберг за АП. \"Той очевидно не слуша науката и учените. Така че защо аз, дете без истинско образование, да мога да го убедя?\". Освен да участва в среща на високо равнище на ООН на 23 септември, в кулоарите на годишната сесия, на която ще е домакин генералният секретар на световната организация Антониу Гутериш, Тунберг планира да участва в няколко протестни прояви в Ню Йорк. Британската група \"1975\" (\"The 1975s\") издаде албум, в който към кратко есе на Тунберг е написана музика. Изпълнението завършва с нейна декларация, че \"Сега е време за гражданско неподчинение. Време е за бунт\". След Ню Йорк, Тунберг смята да пътува за годишната конференция на ООН за климата през декември в Чили, като по пътя спре в Канада, Мексико и други държави, докато се придвижва с влак и автобус. Яхтата, с която шведката ще прекоси Атлантическия океан, донякъде напомня корабите на викингите, които първи са превозили скандинавци до Америка. Управлявана от яхтсмена Борис Херман, 18-метровата \"Малиция 2\" е оборудвана със слънчеви панели и подводни турбини, които произвеждат електричество с нулев въглерод. По време на двуседмичното пътуване Тунберг ще бъде придружавана от кинорежисьор, от баща си Сванте и от Пиер Казираги - внук на покойния принц на Монако Рение и американската актриса Грейс Кели. Тунберг ще вдигне твърде високо летвата по отношение на активисти и лидери, които ще пристигнат от други континенти най-вече със самолет за участие в конференциите на ООН за климата, посочва АП. \"Не казвам, че хората трябва да спрат да ползват самолети\", каза Тунберг. \"Просто казвам, че трябва да е по-лесно да бъдеш климатично неутрален\".", "date": "2019.07.29", "title": "Грета Тунберг ще пренесе с яхта идеите си в защита на климата в САЩ и ООН"}
{"url": "https://www.24chasa.bg/novini/article/7581801", "text": "Дружеството за защита на околната среда \"Робин Худ\" внесе жалба срещу неизвестен извършител заради замърсяването с олово, предизвикано от пожара в парижката катедрала \"Нотр Дам\". Тя обвини френските власти, че са реагирали със закъснение и в липса на прозрачност, предаде Франс прес. Жалбата е внесена в петък в столичната прокуратура за \"пропуски в прилагането на общи полицейски мерки (най-вече защита и информиране на населението и работниците), довело до съзнателно застрашаване на хора и липса на помощ за застрашени лица\", предава БТА. \"Компетентните органи, включително епархията, не успяха да помогнат на постоянните жители, на временно пребиваващите и на работниците и ги оставиха да попаднат под влиянието на токсични последици\", се казва в жалбата. Според дружеството властите би трябвало да вземат \"незабавни мерки за ограничаване достъпа на населението и работниците\", да \"предотвратят струпването на хора в близост до пожара докато още бушувал\", да \"наложат населението да стои достатъчно далече\", да \"правят здравни препоръки, веднага след бедствието или поне в разумен срок, което ще рече до 24-48 часа след това\". \"Робин Худ\" сочи кметството на Париж, министерството на културата, регионалната агенция по здравеопазване, полицейската префектура в Париж и тази в Парижки район като носещи отговорност. След пожара в катедралата на 15 април около сградата е отчетена висока концентрация на олово, на което са били изложени най-вече деца. Няколко стотици тонове от този метал се съдържат в покривната конструкция. По време на пожара той започнал да се топи и да се изпарява във въздуха под формата на малки частици. В петък детско учебно заведение в съседство беше затворено за неопределено време заради високата концентрация на олово. Продължително излагане на оловните изпарения води до нарушения в храносмилането, увреждания на бъбреците, нервната система и репродуктивни проблеми. Разследване на сайта \"Медиапарт\", оповестено на 18 юли, разкри, че \"концентрацията на олово на моменти е била 10 пъти по-висока от допустимата в околните училища\" до катедралата. Сайтът обвини кметството, че не и извършило щателно почистване на помещенията.", "date": "2019.07.29", "title": "Френска организация внесе жалба заради оловно замърсяване след пожара в \"Нотр Дам\""}
{"url": "https://www.24chasa.bg/novini/article/7581808", "text": "„Диалогът между държавата и сектора на информационните и комуникационни технологии е важен и трябва да продължи. Усилията на правителството при въвеждането на електронното управление, както и по отношение на мрежовата и информационна сигурност, трябва да бъдат подпомагани и да работим в една посока“. Това заяви заместник министър-председателят по икономическата и демографската политика Марияна Николова по време на инициираната от нея среща с Бизнес съвета към Съвета за електронно управление и ръководството на Държавна агенция за електронно управление - ДАЕУ, съобщиха от правителствената пресслужба. Темата на разговора беше подобряването на мрежовата и информационна сигурност на административните органи и подобряване на защитата на данните, които те използват и съхраняват. Във връзка с нормативната и стратегическа рамка вицепремиерът Николова увери участниците, че са предприети всички необходими действия по тяхното актуализиране. Вече е в сила Наредбата за минималните изисквания за мрежова и информационна сигурност, с която се въвеждат конкретни изисквания по отношение на осигуряването на мрежова и информационна сигурност на системите на административните органи. Подготвени са допълнения и изменения на Закона за електронното управление (ЗЕУ), което цели да осигури ефективност и сигурност при предоставянето на електронни административни услуги на гражданите и организациите. Вицепремиерът подчерта, че текущата нормативна уредба дава основата за установяване на нормална работна среда и постигане на сигурност. Представителите на ИКТ сектора заявиха, че ще подкрепят всяка инициатива, която е в интерес на сигурността на държавните информационни системи. Вицепремиерът Николова изрази готовност да се ангажира повече с темата, така че да се постигне още по-голяма оперативност в диалога между държавата и бизнеса в лицето на ИКТ сектора и ефективност по отношение на електронното управление. Бизнес съветът към Съвета за електронно управление (СЕУ) е създаден през 2014г. с Постановление на Министерския съвет, а целта е да подпомага работата на СЕУ. В него участват по двама представители на организации от сектора на информационните и комуникационните технологии.", "date": "2019.07.29", "title": "Вицепремиерът Николова пред ИТ сектора: Диалогът ни за киберсигурността трябва да продължи"}
{"url": "https://www.24chasa.bg/novini/article/7580459", "text": "Стикери с вулгарния жест кукиш разлепил убиецът Джок Полфрийман, който в момента се намира в затворническото общежитие “Казичене”. Така австралиецът протестирал срещу управата на местата за лишаване от свобода. Грозният знак, който представлява имитация на женски полов орган, показван с ръка, “красял” дори и кабинета на социален работник. За най-новите прояви на австралиеца зад решетките загатна в средата на юли зам.-началникът на софийския затвор Десислав Трайков. Тогава Полфрийман се изправи пред Софийския градски съд, за да поиска свобода 6 г. и 10 месеца преди да му изтече наказанието. Чужденецът излежава 20-годишна присъда. Признат е и ранил тежко в гърдите със същото хладно оръжие неговия приятел Антоан Захариев след спор в центъра на София. Монов е фен на ПФК “Левски” и до днес в негова памет се провеждат футболни турнири. “Звездата” на убиеца изгря най-силно през 2015 г., когато получи номинация за “Човек на годината” в състезание на Българския хелзинкски комитет (БХК). След масов бунт и отвращение кандидатурата му бе оттеглена, но от БХК не премахнаха номинацията на Българското затворническо сдружение за реабилитация, на което Полфрийман е председател. Защитници на австралиеца въпреки влязлата в сила присъда и до днес твърдят, че той е невинен, тъй като бил съден от най-корумпираната съдебна система. Плюсовете, които посочват за него, са участията му в най-различни курсове зад решетките, както и че приел ролята на учител, за да обучава съкилийниците си по английски. В затвора Полфрийман завършил чрез дистанционна форма на обучение университета “Макуори” в Австралия. Съдът обаче отказа да го пусне на свобода и обяви, че Полфрийман все още не се е поправил и превъзпитал. Австралиецът и адвокатът му Калин Ангелов с часове коментираха в съдебната зала, че Полфрийман не е лесен затворник. Той Те настояваха като доказателства по делото да се приемат 3 характеристики в полза на австралиеца от пастор, отец и от Красимир Кънев, председател на БХК. Многобройни наказания през годините, откогато е задържан през 2007 г., прочете обаче в досието му зам.-шефът на софийския затвор Десислав Трайков. Провиненията на убиеца най-общо може да се обобщят като неизпълнение на заповеди, опит за бягство и показно неподчинение. Освен това за 11 г. затвор Полфрийман е намалил наказанието си с 1 г. и половина от работа. “Трудовата дейност е задължителна, но по време на работния процес той не полага достатъчно грижи”, обясняват от затвора в Казичене. Последната му известна работа е в артклуба на затвора на длъжност отговорник. В битието си зад решетките Полфрийман си е зашивал устата и е обявявал гладни стачки в знак на протест. При скорошна проверка в затворническото общежитие била открита и карта памет, която австралиецът глътнал. “За 11 години не съм наказван за физическа агресия. Ако има проблем, пускам жалби. Съжалявам за смъртта на Андрей Монов, казвал съм го и преди”, заяви пред съда Полфрийман, който за първи път проговори на български в залата. Като контрапункт зам.-шефът на софийския затвор цитира публикации на Полфрийман и ресорния зам.-министър на правосъдието проф. Николай Проданов. Посочи и данни за “бунтарство срещу правителството”. Съдът се съгласи с Полфрийман, че “реализирането на права” не представлява форма на враждебност към затворническите власти. “По делото има много доказателства, че той действа в защита на негови и други интереси”, подчерта съдия Николай Младенов. Отбеляза, че рискът от рецидив на австралиеца е намалял, но въпреки това процесът на поправяне и превъзпитание все още не е приключил. Безчет са делата, които той води срещу затворническата администрация и държавата. През 2016 г. осъди България в Страсбург на 3500 евро обезщетение заради нарушено право на свободно изразяване. През 2013 г. главният прокурор от 20-годишната си присъда в родината си. Един от мотивите на обвинител №1 бе, че Полфрийман е осъден да плати и 400 000 лв. кръвнина на родителите на убития Андрей, както и 50 000 лв. на пострадалия Антоан. За да бъде пуснат някога да доизлежи наказанието си в Австралия, той трябва да изчисти задълженията си. Както през 2013 г., така и сега Джок все още не е платил обезщетенията. Друг от мотивите бе, че е наказван неведнъж за сбивания и агресивно поведение срещу затворници и надзиратели. Всеки шум покрай Полфрийман усилва мъката на семейство Монови, чийто син бе убит. През пролетта чужденецът за първи път поиска условно предсрочно освобождаване, но неочаквано, явявайки се пред съда, оттегли молбата си. Тогава бащата на Андрей Христо Монов, психолог и бивш депутат от БСП, се закани да търси възмездие, ако съдът пусне Полфрийман. “Ако съдът реши да освободи австралиеца, ще се съобразя с това решение и ще се върна към други кодекси на човешки взаимоотношение – като Стария завет. Око за око, зъб за зъб, нищо че съм на 60 г. И аз съм служил в специалните части и си спомням някои неща”, каза Монов. Сега последната дума за свободата на Полфрийман има Софийският апелативен съд, който все още не се е произнесъл.", "date": "2019.07.29", "title": "Стикери с кукиш разлепил убиецът Джок  Полфрийман в затвора в Казичене"}
{"url": "https://www.24chasa.bg/novini/article/7581845", "text": "Етиопия постави нов рекорд за най-много дървета - над 200 милиона, засадени за един ден, подобрявайки досегашното постижение на Индия, съобщават ТАСС и Би Би Си. Целта на мащабния проект за озеленяване е борбата с обезлесяването и климатичните промени в предразположената към суша Етиопия, предава БТА. По данни на ООН горските територии в страната са намалели от 35 процента в началото на 20-и век до четири процента около началото на 21-ви. За да разреши проблема, правителството на Етиопия планира в страната да бъдат засадени общо четири милиарда дървета. Досегашният световен рекорд принадлежеше на Индия, където през 2016 г. стотици хиляди доброволци помогнаха за засаждането на 50 милиона дървета.", "date": "2019.07.29", "title": "Световен рекорд в Етиопия - посадиха над 200 милиона дървета за ден"}
{"url": "https://www.24chasa.bg/novini/article/7581849", "text": "Русия обвини САЩ, че подготвят бойни групи за саботажи срещу сирийските правителствени сили и за дестабилизация на обстановката в районите, които са под контрола на властите в Дамаск, предаде ТАСС, цитирана от БТА. На пресконференция в Москва началникът на Главното оперативно управление на руския Генщаб ген. Сергей Рудской каза, че американските военни инструктори подготвят около 2700 бойци от различни групировки в района на военната база Ет Танф. Най-голямото военно съединение, в което влизат подготвените бойци, се нарича \"Магавир ас Саура\", но се сформират и редица по-малки въоръжени групи, всички те влизащи в т.нар. \"Армия на арабските племена\". Част от обучените бойци, преминали подготовка в базата Ет Танф, намираща се там, където се събират границите на Сирия, Йордания и Ирак, се прехвърлят с хеликоптери на американските ВВС в районите на изток от река Ефрат. \"Най-подготвените диверсанти се насочват към подконтролните на правителството територии с цел дестабилизация на обстановката и недопускане укрепването на позициите на сирийското правителство там\", посочи Рудской. Според него основни задачи на подготвените от САЩ бойци са диверсии с цел унищожение на обекти на нефтогазовата структура на Сирия, както и терористични актове срещу правителствените войски. Рудской отбеляза също, че американски частни военни компании, разполагащи в региона с над 3500 души, разграбват обекти на сирийската петролната инфраструктура в районите отвъд река Ефрат. Генералът добави, че е организира добив и продажба на сирийски петрол от находищата Конако, Ел Омар и Танак, разположени на източния бряг на река Ефрат. \"Функционира нелегална за трансгранични доставки на сирийски петрол. Просто в ход е разграбване на националните богатства на Сирия\", подчерта Рудской. Според руския генерал \"цялата дейност на американските частни военни компании се извършва под прикритието на авиацията на международната антитерористична коалиция. По същество тя представлява контрабанден бизнес, който американците отнеха от разгромената \"Ислямска държава\". Рудской отбеляза също, че сериозна загриженост предизвикват и непреставащите доставки от САЩ на въоръжения и военна техника на източния бряг на река Ефрат. \"В замяна на помощ за контрабандата на петрол, САЩ снабдяват с оръжие както кюрдски, така и арабски военни формирования, които след това го използват едно срещу друго, Е което само усложнява обстановката в този изтерзан от войната регион\", подчерта той.", "date": "2019.07.29", "title": "Русия обвини САЩ, че готвят групи\nза саботаж в Сирия"}
{"url": "https://www.24chasa.bg/novini/article/7581857", "text": "Англичанин, отдавал общинското си жилище чрез платформата за апартаменти под наем Airbnb, бе глобен със 100 000 паунда, съобщиха \"Таймс\" и Би Би Си, цитирани от  . Жилището се намира в централната част на Лондон и е привлекателно за туристи. След като случаят излязъл наяве, на 37-годишния наемател е било отнето правото да ползва апартамента. Мъжът на име Тоби Харман се подвизавал в платформата Airbnb под фалшивото име Лара. Студиото в квартал \"Виктория\" се предлагало за наемане онлайн от 2013 г. и е получило над 300 ревюта от клиенти, обяви общинският съвет в Уестминстър. Далаверата на Хартман е засечена от софтуер срещу измами, който попаднал на първото име на \"хазяина\" в коментарите под офертата и го свързал с адреса. Последвала проверка на банковата сметка на извършителя. Оттам станало видно, че той е получавал плащания от Airbnb от няколко години. Мъжът е изправен пред съда и изселен от жилището. Наложена му е глоба от малко над 100 000 паунда за незаконна печалба. Пред Би Би Си от онлайн платформата за нощувки са заявили, че са премахнали офертата за този апартамент. \"Често напомняме на домакините да имат предвид правилата по места, вкл. тези за жилищното подпомагане\", казва говорител на компанията. От думите му става ясно, че Airbnb работи с лондонското кметство и подкрепя идеята на кмета за система за регистрация, която да помогне на местната власт да регулира краткосрочното отдаване на жилища. Общинският съвет в Уестминстър коментира, че в момента проверява около 1500 жилища в района за отдаване на туристи. \"Целта на общинските жилища е да осигурят толкова нужния дом на нашите жители, а не да генерират доходи за нечестни наематели\", заявява представител на кметството.", "date": "2019.07.29", "title": "Глобиха 100 000 паунда англичанин, давал под наем общинското си жилище чрез платформа"}
{"url": "https://www.24chasa.bg/novini/article/7581861", "text": "Адвокатът на Караджич Питър Робинсън смята, че по този начин управлението на затвора в Хага нарушава правото на осъдения на семеен живот, като припомня, че Караджич е в Схевенинген от 11 години, а свижданията с роднини са разрешени само два пъти годишно, предава БТА. В жалбата адвокатът изтъква, че неговият клиент ще остане в Схевенинген още няколко месеца, докато Остатъчният механизъм /който довършва делата на Международния трибунал за военните престъпления в бивша Югославия/ не определи държава, в която той да излежи доживотната си присъда. Робинсън посочва още, че осъденият се намира на 1775 километра от дома си в Пале. Защитникът на Караджич се позовава на присъда на Европейския съд за правата на човека, според която властите са длъжни да осигурят на затворниците право на семеен живот. Технологиите за видеовръзка са лесно достъпни в затворите в цял свят, включително и за осъдените от Международния трибунал, които излежават присъдите си в други страни като Полша и Финландия, се казва още в жалбата. През март 2016 г. Международният трибунал осъди Радован Караджич на 40 години затвор за геноцид в Сребреница, престъпления срещу човечеството и нарушение на законите и обичаите за водене на война. На 20 март тази година Апелативната камара на механизма в Хага увеличи присъдата му на доживотен затвор.", "date": "2019.07.29", "title": "Радован Караджич се оплака в съда в Хага, не му разрешавали видеовръзка със семейството"}
{"url": "https://www.24chasa.bg/novini/article/7581879", "text": "Европейската гранична служба Фронтекс е предоставила на гръцката брегова охрана безпилотен мек дирижабъл, който ще бъде използван в борбата с нелегалната миграция и при спасителни операции в източната част на Егейско море, съобщи Асошиейтед прес, като се позовава на гръцкото министерство на морския флот. 35-метровият дирижабъл може да се издигне до височина от 1000 метра и ще бъде постоянно привързан към повърхността на остров Самос близо до турския бряг. Островът е една от основните точки, в която мигранти се опитват да достигнат до Европа с помощта на малки лодки, предава БТА. Дирижабълът ще бъде снабден с радар и термокамера и ще осигурява 24-часово наблюдение в реално време на морето край острова. От утре започват четириседмични тестове на дирижабъла.", "date": "2019.07.29", "title": "Гърция ще следи за нелегални мигранти с дирижабъл"}
{"url": "https://www.24chasa.bg/novini/article/7581878", "text": " е практикувал екстремни спортове. Това потвърдиха за bTV от Апелативната прокуратура в Бургас, цитирани от  Изоставената висока сграда на брега на морето е привлякла двете момчета не само заради панорамните снимки, но и с рисковото й изкачване. Според разследващите е възможно загиналият да се е залюлял за едно от железата, които преграждат част от шахтите и така да е пропаднал. Собственикът на сградата ще бъде задължен да я обезопаси и да ограничи достъпа в нея, коментираха от общината в Приморско. \"В този случай те са длъжни да ги обезопасят. Ще се търсят и конкретните нарушения в тази насока, ако това не е било сторено\", заяви Йовита Григорова – зам.-апелативен прокурор.", "date": "2019.07.29", "title": "Загиналото при селфи момче в Приморско практикувало екстремни спортове"}
{"url": "https://www.24chasa.bg/novini/article/7581920", "text": "Индиец, ухапан от змия, си е отмъстил подобаващо, като на свой ред е впил зъби във влечугото, предаде Ройтерс. Мъжът, идентифициран като Радж Кумар, е отмарял с питие у дома в неделната вечер, когато змията се приплъзнала в дома му в северния щат Утар Прадеш, и го ухапала, разказва баща му Бабу Рам, предава БТА. \"Синът ми го ухапа змия. На свой ред той нахапа влечугото и го изплю на части\", споделя бащата. Близките на Радж Кумар са го закарали в болница. Според местни медии, които съобщават, че мъжът е бил пиян по време на \"схватката\" си със змията, състоянието му е сериозно. Според експерти влечугото не е отровно. \"Тази случка определено е странна. Тук обикновено идват хора, ухапани от змия. Досега обаче не се е случвало някой да ухапе змия и да я донесе със себе си в торба\", казва лекуващият лекар на Радж Кумар. Местните медии съобщават също, че след инцидента семейството на потърпевшия е кремирало влечугото.", "date": "2019.07.29", "title": "Змия нападна индиец, той също я захапа"}
{"url": "https://www.24chasa.bg/novini/article/7581912", "text": "Българка е изчезнала мистериозно в Холандия, става ясно от апел на сестра й Борислава Димова в социалните мрежи. \"Търси се!!! Това е моята сестра Камелия Огнянова Павлова на 26 години. От 5 години живее и работи в Холандия,но от 11 дни нямаме никаква връзка с нея. Моля ако някой има информация за нея да се свърже с мен на телефон 0894003248\". Това написа в профила си във Фейсбук сетрата на Камелия.", "date": "2019.07.29", "title": "Млада българка изчезна без следа в Холандия, 11 дни ни вест, ни кост"}
{"url": "https://www.24chasa.bg/novini/article/7581121", "text": "На заседание в Пекин бяха представени десет мерки за отварянето на финансовия сектор, за да се привлекат повече финансовите институции от други държави, една от които бе предоставянето на по-добри услуги за международните специалисти, информира  Председателят на пекинското Бюро за финансов надзор Хуо Сюеуън заяви, че китайската столица е готова да посрещне чуждестранните финансови институции и да им предостави улеснения за бизнеса. За да подкрепи политиката на правителството за отварянето на финансовия сектор, Пекин реши да предприеме редица мерки, каза Хуо Сюеуън. Като център на международния обмен, китайската столица първа отвори финансовия си пазар. До момента в Пекин работят 50 юридически лица в сферата на финансите, филиалите на чуждестранни финансови институции са 160, а представителствата им – 200. Финансовите операции на чуждите компании в столицата могат да се възползват от 7 привилегии, сред които облекчения във финансовия надзор, на пазара и др.", "date": "2019.07.29", "title": "Пекин обяви десет мерки за отварянето на финансовия сектор"}
{"url": "https://www.24chasa.bg/novini/article/7581585", "text": "Товарният кораб \"Прогрес МС-11\" се разкачи от Международната космическа станция (МКС), предаде ТАСС. Очаква се по-късно по-голямата част от апарата да изгори в плътните слоеве на атмосферата. Огнеупорните елементи на корабната конструкция ще бъдат потопени в неплавателната част от акваторията на Тихия океан, предава БТА. \"Прогрес МС-11\" беше изстрелян от космодрума Байконур с ракета-носител \"Союз-2.1а\" на 4 април по свръхкратка схема и достигна МКС за три часа и 20 минути, след като направи две обиколки около Земята. По-рано апаратите \"Прогрес\" при полета си до станцията използваха двудневната схема с 34 обиколки или стигаха до МКС за 6 часа с четири обиколки. По план следващият товарен кораб \"Прогрес МС-12\" трябва да се отправи към МКС на 31 юли.", "date": "2019.07.29", "title": "Товарният кораб \"Прогрес МС-11\" се разкачи от Международната космическа станция"}
{"url": "https://www.24chasa.bg/novini/article/7581592", "text": "Денонощно на ГКПП Дунав мост 2 при Видин - Калафат от миналата седмица има представител на Областна дирекция по безопасност на храните, който съвместно с гранична полиция и митничари проверяват личния багаж на преминаващите да не внасят сурово свинско месо и продукти в страната. Това са част от предприетите мерки за ограничаване на заболяването африканска чума по свинете във Видин, съобщи на пресконференция днес доктор Адриян Данков, директор на Областната дирекция по безопасност на храните (ОДБХ), цитиран от БТА. В пресконференцията участва и областният управител Албена Георгиева, която посочи, че около огнището на заразата в квартал \"Нов път\" във Видин вече е изградена 3 километровата зона с контролно-пропускателни пунктове (КПП). Всички животни отглеждани в така наречения заден двор в тази зона ще бъдат евтаназирани по хуманен начин. В дворовете и около тях, където са отглеждани животните, ще се извърши дезинфекция. Освен КПП е започнало и изграждането на дезинфекционни пунктове. В тази зона попада и индустриална свинеферма с 3900 прасета, но досега взетите от там проби са отрицателни. По-рано днес беше обявено, че във Видин е открито огнище на болестта африканска чума по свинете в ромския квартал \"Нов път\". Болестта е установена при взета проба от домашно прасе, отглеждано в заден двор.Изградена е и 10 километрова зона в която попадат 17 населени места от община Видин. В тази зона ще се извършват прегледи и кръвни проби за наличие на вируса. Близо 40 проби за наличие на болестта африканска чума са взети досега от свинеферми във Видин и по сигнали на гражданиq преди да бъде установена болестта в квартал \"Нов път\". Всичките са отрицателни, уточни Данков.", "date": "2019.07.29", "title": "На \"Дунав мост\" 2 проверяват денонощно багажа на преминаващите за свинско"}
{"url": "https://www.24chasa.bg/novini/article/7581601", "text": "С две въдици, поставени на брега на Висла, 85-годишният Тадеуш Норберчак гледа с тревога изключително ниското ниво на реката, която прекосява полската столица, знак не само за засушаване, но и за истински недостиг на вода, който заплашва Полша. \"Не помня водата да е била толкова ниска, колкото е от няколко години. Това е трагедия\", възмущава се този пенсионер с традиционна рибарска жилетка и каскет, за се пази от жаркото слънце\". \"По-нататък на север е още по-лошо, Висла прилича на локви с вода\", казва той за АФП. Подобно на Висла, стотици реки в Полша са се свили до потоци, а езерата изчезват. \"Статистически, всеки поляк разполага с 1600 кубични метра вода годишно, което е три пъти по-малко от средното в Европейския съюз. Нашите ресурси са сравними с тези в Египет\", сигнализира през юни полската сметна палата, която озаглави доклада си \"Полша, пустинята на Европа\". Средната европейска стойност е 4500 кубични метра годишно на глава от населението. Рекорда държи Хърватия с 27 330 кубични метра, според Евростат. Чешката република има ниво, сравнимо с това на Полша. Кипър и Малта са на опашката, като Малта разполага едва с 220 кубични метра на глава от населението. Противно на възприетите схващания, Полша, която се намира в пресечната точка на океанските и континенталните климатични зони, никога не е имала много вода. В страната има по-малко валежи, отколкото в държавите, които са по' на запад, докато изпаренията остават сравними. Успоредно с климатичните промени, с все по-чести периоди на суша и краткотрайни порои, положението стана тревожно. ===== Цяла ивица земя, преминаваща през страната от запад на изток, бавно се превръща в степ. Сушата причинява големи загуби за земеделието, но природата, горите, фауната също са силно засегнати. \"През 2018 г., много, много сушава година, равнището на водата спадна на 1100 кубични метра на глава от населението, почти под прага на сигурността\", заявява за АФП Сергиуш Кергел, говорител на \"Води полские\" (\"Полска вода\") - държавна институция, натоварена с въвеждането на глобалната политика в сферата на водата. Тази година има риск ситуацията да се повтори. В началото на юни град Скерневице, на 80 километра от Варшава, трябваше да намали водоподаването в някои квартали. В продължение на няколко дни вода имаше само в приземните етажи на къщите. Обитателите на горните етажи можеха да се снабдяват с десетлитрови туби с вода, доставени от общината. Полската хидрологична служба издаде през юли предупреждение. В 12 воеводства от общо 16 има опасност нивото на подпочвената вода това лято да е недостатъчно. С други думи, в 2/3 от страната в по-плитките кладенци може да няма вода. Над 230 общини вече са въвели воден режим, някои забраниха пълненето на басейни, поливането на градини и миенето на автомобили под заплаха от тежки глоби. ================= Общините, лишени от вода, са длъжни да я купуват от съседните, което предизвиква социални конфликти, например в община Сулмержице /в центъра на страната/, която обвинява рудник за лигнитни въглища, че намалява нивото на подпочвените води или в Подкова Лесна, близо до Варшава, където местните жители нападат съседите си, които обилно поливат градините си. \"Някои региони на страната вече преживяват хидрогеоложка суша - когато водата не прониква в дълбоките слоеве на почвата и не се филтрира в изворите\", обяснява Кергел. \"Не помня истинска зима със сняг, който се задържа дълго и се топи бавно, за да проникне в почвата\", казва със съжаление Тадеуш Норберчак. Днес нивото на водата във Висла във Варшава е около 40 сантиметра. През май, в период на обилни валежи, то беше 6 метра. \"Водата е избягала. Тя е в Балтийско море. Сметката излиза, но тази вода не ни дава нищо. Водата не е от полза за човека, за земеделието\", потвърждава Кергел. Задържането на водата всъщност е най-големият проблем, с който Полша трябва да се справи през следващите години. При липсата на достатъчен брой водосборни резервоари, страната задържа само 6,5 процента от водата, която преминава през нейна територия, докато Испания успява да задържи 49 на сто. За да се пребори със спешния проблем, правителството планира да построи до 2027 г. около тридесет водосборни резервоари, за да удвои обема на водата, съхранявана в момента. Това е инвестиция от 14 милиарда злоти (3,28 милиарда евро). Освен това, фермерите могат да строят малки резервоари с обем до 1000 кубични метра, без специално разрешение. \"Едва сега откриваме проблеми с водата в Полша. Досега мислехме, че този проблем засяга само субсахарска Африка и не е европейски, полски проблем\", обяснява Лешек Паздерски, експерт на \"Грийнпийс\". /БТА/", "date": "2019.07.29", "title": "Полша се превръща в \"пустинята\" на Европа"}
{"url": "https://www.24chasa.bg/novini/article/7581603", "text": "Германската опозиционна партия Зелените, която е втора в социологическите проучвания след консерваторите на Ангела Меркел, иска да бъде улеснено получаването на германско гражданство от евреи или техни наследници, които са избягали от нацисткия режим, гласи публикуван днес доклад, цитиран от ДПА и БТА. Германските евреи, които са напуснали страната по време на Третия райх и са взели друго гражданство, не могат да претендират за завръщане в Германия, написа в. \"Велт\". Според германските власти тези хора не са репатрианти, а по-скоро са се отказали от германските си паспорти, за да вземат друго гражданство. Филиц Полат, говорителка на Зелените за политиката за миграция и интеграция каза пред \"Велт\", че тази празнота в закона е \"абсолютно неприемлива\". Зелените предлагат законодателство, което трябва да бъде внесено в парламента след лятната ваканция. Законопроектът предлага Законът за германското гражданство да бъде изменен, така че да включва възможност да се претендира за натурализация, когато се отнася до случаи на несправедливости, извършени от нацистите. Втори вариант, според Зелените, е властите да тълкуват сегашното законодателство по-широко.", "date": "2019.07.29", "title": "Зелените в Германия искат по-лесна процедура за взимане на гражданство за завърнали се евреи"}
{"url": "https://www.24chasa.bg/novini/article/7581606", "text": "Руският опозиционен водач Алексей Навални беше изписан от московската болница, където беше лекуван от неизяснен здравен проблем, и беше върнат в затвора под стража, съобщи неговият личен лекар Анастасия Василиева, цитирана от Ройтерс, предаде БТА. . Тя каза, че по тялото на Навални е имало подутини, а на лицето му е имало обрив, като това може да означава, че той е станал жертва на химическо отравяне. Държавни медии съобщиха, че Навални може да е получил обрив като алергична реакция, но Василиева, каза, че той никога не е имал алергии, посочва ДПА. Официалната диагноза на Навални е \"контактен дерматит\", но Василиева каза, че не е извършвана консултация с токсиколог, нито токсикологични тестове. Според нея токсичният агент, причинил подуването и обрива, е неясен. Лекарката подчерта, че Навални е бил върнат в затвора без да се е възстановил напълно, отбелязва Франс прес Адвокатката на Навални Олга Михайлова заяви днес пред репортери пред болницата, че клиентът й е бил отровен с неустановено химическо вещество.", "date": "2019.07.29", "title": "Навални изписан от болницата, върнаха го в затвора"}
{"url": "https://www.24chasa.bg/novini/article/7581151", "text": "77-годишен бургазлия е намерен мъртъв в Радомирско, съобщиха от ОД на МВР-Перник. На 28 юли, около 09 ч, е подаден сигнал от водачка на туристическа група, че вечерта е загубила телефонна връзка с мъж от групата, който е на 77 години. Туристите от Бургаско правели преход в района на Радомирско. Служители на полицията и кмета на с. Дрен започнали обход на района. След около час мъжът бил намерен мъртъв между селата Дрен и Горна Диканя. Тялото му е закарано в Съдебна медицина – Перник за аутопсия. Започнато е досъдебно производство и работата по случая продължава.", "date": "2019.07.29", "title": "77-годишен почина по време на поклонническия поход \"Светият път\" (Обновена)"}
{"url": "https://www.24chasa.bg/novini/article/7581591", "text": "Великобритания отхвърли днес идеята за размяна на задържаните петролни танкери с Иран, предаде Ройтерс, цитирана от БТА. Напрежението между Иран и Великобритания се засили, след като иранските власти задържаха петролен танкер под британски флаг по-рано този месец. Преди това британски сили задържаха ирански петролен танкер близо до Гибралтар, като го обвиниха, че нарушава санкциите срещу Сирия. \"Не става дума за някаква размяна. Става дума за международното право и за спазването на международните юридически правила, за което настояваме\", заяви пред радио Би Би Си британският външен министър Доминик Рааб, който призова Иран да освободи задържания танкер под британски флаг. \"Не може незаконно да задържаш чуждестранни плавателни съдове\", изтъкна Рааб пред Скай нюз.", "date": "2019.07.29", "title": "Великобритания отхвърли идеята за размяна на петролни танкери с Иран"}
{"url": "https://www.24chasa.bg/novini/article/7581626", "text": "Британският премиер Борис Джонсън се готви да проведе най-голямата правителствена пропагандна кампания след Втората световна война в опит да обедини обществеността зад плана си за Брекзит, съобщи днес лондонският в. \"Дейли телеграф\", цитиран от ДПА и БТА. Новото консервативно правителство на Джонсън ще отдели през следващите три месеца около 100 милиона паунда (123 милиона долара) за реклама, като значима част от кампанията, пише изданието като цитира неназовани правителствени източници. Посочва се, че инициативата ще е \"най-голямата рекламна кампания от Втората световна война, за да се подготви Великобритания за Брекзит без сделка, с безпрецедентни маркетингови акции чрез билбордове, по радиото и телевизията\". Първият министър на Шотландия Никола Стърджън, която трябва да се срещне с Джонсън по-късно днес, написа в Туитър, че финансирането на кампанията е \"позорно пилеене на пари\". Правителството на Джонсън действа, предполагайки, че Великобритания ще напусне без сделка, написа вчера във в. \"Сънди таймс\" държавният министър Майкъл Гоув. Гоув, който е начело на подготовката за излизане без сделка, посочи, че целият апарат на правителството работи с всички сили\", за Брекзит без споразумение. Финансовият министър Саджид Джавид написа вчера във в. \"Сънди телеграф\", че правителството ще финансира една от най-големите кампании за публично информиране\", за да подготви хората и бизнеса за Брекзит без сделка.", "date": "2019.07.29", "title": "\"Дейли телеграф\": Борис Джонсън се готви за най-голямата пропагандна кампания след Втората световна война"}
{"url": "https://www.24chasa.bg/novini/article/7581625", "text": "„Около кланиците също се определя 20-километрова санитарна зона”, каза на заседание на Областната епизоотична комисия в Добрич д-р Борислав Каменов, директор на Областната агенция по безопасност на храните. „Понякога в кланиците се получават конфликти ситуации с наши представители. Във всяка кланица имаме официален ветеринарен лекар, който присъства на клането. Приветствам намерението да има и представители на „Военна полиция” – добави Каменов. „Със заповедта на областния управител за бедственото положението – разположението на свинекомплексите и кланиците тази 20- километрова зона ги е обххванала. Кланиците ще бъдат запознати с мерките на специална среша” – добави той. Според тази заповед , в задните дворове на Добричка област трябва да заколени до 5 август 971 прасета. От тях в община Балчик са 66, в община Ген.Тошево - 227, в община Добричка – 352, в обшина Каварна – 200, в община Крушари – 46, в община Тервел – 63, в община Шабла - 17. „След този срок изтече, ще има проверки на Областната дирекция по безопасност на храните, заедно с представители на на полицията” – обяви Каменов.В задните дворове имат право да се отглеждат от 3 до 5 прасета за собствена консумация. Свинеккомплексите в Добричка област са в селата Козлодуйци – за 60 000 прасета, между Миладиновци и Ловчанци – 849, Карапелит – 900, Дъбовик – 12 300, в Къпиново има три – два са специализирани за свине-майки – 729, във фермата за подрастващи са 6000 прасета, в Септемврийци - 6279.", "date": "2019.07.29", "title": "Около кланиците също се определя 20-километрова санитарна зона"}
{"url": "https://www.24chasa.bg/novini/article/7581643", "text": "Основателят на китайски интернет сайт, който разкри предполагаеми нарушения на човешките права, беше осъден на 12 години затвор - една от най-тежките присъди, произнасяни през последните години срещу дисидент в Китай, предаде Франс прес, цитирана от БТА. Хуан Ци беше признат за виновен по обвинения за разпространяване на държавни тайни и му беше конфискувано лично имущество на стойност 200 000 юана (26 100 евро), се казва в изявление на съда в Мянян, в Югозападен Китай. Хуан Ци, който е на 56 години и е ветеран на китайското дисидентско движение, от 2000 г. е редовно в полезрението на властите. Той ръководи интернет сайта \"64 Тянуан\", който е блокиран в Китай и който припомня кървавите репресии срещу протестното движение на Тянанмън преди 20 години. През 2016 г. Хуан Ци беше арестуван, малко след като получи наградата за свобода на словото на организация Репортери без граници и франкофонската телевизия Те Ве Сенк Монд /TV5 Monde/. През 2004 г. той получи наградата на Репортери без граници за кибердисиденти, след като четири години преди това беше осъден за използването на интернет за политически цели. Тогава той се превърна в първия китайски опозиционер, осъден за такова деяние. През 2009 г. Хуан Ци беше осъден отново на три години затвор, защото критикувал лошото състояние на китайските училища, рухнали по време на мощното земетресение в Съчуан през 2008 г. Най-тежката присъда на политически опонент от идването на власт на Си Цзинпин бе наложена миналата година на Цин Йонмън, осъден на 13 години затвор по обвинения в подривна дейност.", "date": "2019.07.29", "title": "12 години затвор за китайски дисидент, разпространявал държавни тайни"}
{"url": "https://www.24chasa.bg/novini/article/7581638", "text": "Голямо количество от веществото \"антикор\" е открито в петролна база в Разлог, с отнет лиценз.  Операцията е осъществена от служители на ОДМВР-Благоевград и Кюстендил, съвместно с представители на Агенция \"Митници\" Операцията по противодействие на производството, съхранението, търговията и разпространението на акцизни стоки е проведена на 26 и 27 юли т.г. Действията са осъществени от служители на сектор „Противодействие на икономическата престъпност“ в ОДМВР-Благоевград, колегите им от ОДМВР-Кюстендил и служители на Агенция „Митници“. В хода им е извършена проверка в петролна база в Разлог, която е с отнет лиценз съгласно разпоредбите на Закона за акцизите и данъчните складове /ЗАДС/. При инспекцията е установено, че натоварена автоцистерна напуска границите на базата. Веднага са предприети действия за спирането на цистерната. От водача – 39-годишен гръцки гражданин, са изискани и са предоставени придружаващи товара документи, като от прегледа им става ясно, че цистерната превозва около 30 000 литра течно вещество – „антикор“. В рамките на продължилата проверка в различни стационарни цистерни е установено наличието на смес от няколко течни съставки, която чрез инсталация, находяща се в базата, е натоварена на проверената автоцистерна. Шофьорът и още две лица, установени на място, са задържани в полицейския арест за срок до 24 часа. Работата по случая продължава под наблюдението на Районна прокуратура - Разлог.", "date": "2019.07.29", "title": "Откриха 30 тона антикор в складова база без лиценз край Разлог (Снимки)"}
{"url": "https://www.24chasa.bg/novini/article/7580339", "text": "България е страната в ЕС с най-голямо неравенство в доходите на населението. В това подреждане сме на тази позиция от доста време. Според последните данни на Евростат - за 2018 г., разликата в доходите на 20-те процента от населението, които получават най-високи, и 20-те процента с най-ниски доходи в България е 7,66 пъти. Средното за ЕС равнище на тази разлика е 4,77 пъти. През 2017 г. неравенството в доходите в България е било още по-голямо - хората с най-високи доходи тогава са получавали 8,2 пъти повече от тези с най-ниски доходи, като средното за ЕС равнище е било 5,1 пъти. В тези изчисления не става въпрос само за заплати, а за подреждане в зависимост от всичките доходи – заплати, наеми, земеделска земя, социални помощи и т.н. Ако отнесем например само минималната работна заплата (560 лв.) към най-високите известни заплати в държавния сектор, които се получават на основанието на закон, разликата ще излезе над 28 пъти. тъй като миналата година Съветът на ЕС, давайки подкрепа да влезем в чакалнята на еврозоната, отправи пет препоръки. На трето място - веднага след реформирането на държавните фирми и намаляването на задлъжнялостта в частния сектор, попадна рискът от бедност и борбата с подоходното неравенство. (Виж карето.) Борбата с неравенството в доходите е и част от глобалната политика на МВФ и Световната банка. Просто защото предишната цел беше изкореняването на крайната бедност в световен мащаб, а тя до голяма степен е вече постигната. Сложното в случая е как да се постигне намаляване на неравенството в доходите, след като хората не полагат еднакъв труд и усилия. Освен това, ако целта е пълно изравняване на доходите и това някак си бъде постигнато, ще изчезнат всякакви стимули за образование и квалификация у хората и предприемаческите усилия няма да имат никакъв смисъл. Вече сме живели в общество, което е било на другия край на класацията по неравенство, и знаем от опит, че това рано или късно води до крах на икономиката. Другата опасност е, че повечето правителства не виждат друг начин да въздействат освен чрез данъците, така че да изземват повече от богатите. Или се насочват към политики, които преразпределят пари чрез бюджета за подпомагане на най-бедните. Ако се сравнят средните заплати, които получават в България работещите в ИТ индустрията - малко над 2800 лв., със заплатите в туризма – около 650 лв., се получава разлика от 4,3 пъти. Но значи ли това, че от едните трябва да се изземе, за да се даде на другите. Според много изследователи Обикновено у нас в такива случаи веднага почва спор за това дали да не сменим сегашния плосък данък с прогресивна скала, която предполага данъкът върху дохода да расте с нарастването на заплатата. Анализ на Института за пазарна икономика показа, че между индикаторите за доходите и данъчната система няма никаква връзка. И че по-скоро неравенството в доходите нараства или намалява в зависимост от това дали икономиката е във възход или спад. За България, която въведе плоския данък през 2008 г., коефициентът “Джини” (който измерва подоходното неравенство) намаля през 2008 г. в сравнение с 2007 г. от 50,4 на 49,7. И още по-силно през 2009 г., когато всъщност бяха подадени първите данъчни декларации с плосък данък. (Виж графиката.) Още по-сериозно доказателство за липсата на връзка между разпределението на доходите и данъчната система е сравнението на тези показатели за страните от ЕС. С плосък данък върху доходите са Естония, Литва, Унгария, Румъния, Чехия и България. До 2017 г. коефицентът “Джини” показва, че в него няма промяна, независимо дали в държавата има плосък данък, или прогресивно облагане. Икономическият цикъл и процесите на пазара на труда имат далеч по-голям ефект върху неравенството. От графиката се вижда, че по-отчетливият му ръст започва от 2013 г., когато бяха първите признаци за възстановяването на пазара на труда от кризата. Именно тогава в ИТ индустрията, аутсорсинга на бизнес услуги и някои браншове на преработващата промишленост И това разтвори ножицата между доходите на работещите в тези сектори и заетите в други икономически дейности като например туризма. В един момент между 2012 и 2016 г. разликата в заплатите между ИТ индустрията и туризма се увеличи от 3,7 до 4,1 пъти, за да достигне сегашните 4,3 пъти. Съветът на ЕС оповести следните препоръки за България, след като получихме подкрепа за чакалнята на еврозоната и банковия съюз.   Икономическите показатели на държавните компании са слаби в сравнение с тези на частните и поставят под риск публичните разходи. Реформирането им по европейски стандарти ще подобри стопанската среда.  Нивото на необслужваните корпоративни заеми е високо, затова ускорете намаляването на задлъжнялостта в частния сектор и преструктурирането на дълговете.  Нивата на неравенство и рискът от изпадане в бедност са големи. 2/5 от населението е изложено на риск от бедност, а доходите на най-богатите 20% от домакинствата са 8 пъти по-високи от тези на най-бедните 20%.  Въпреки наблюдаваното подобряване на адекватността на социалното подпомагане и на минималните пенсии системата за социална закрила не подкрепя най-уязвимите групи - ромите, децата, възрастните хора, хората с увреждания и хората, живеещи в селски райони.  Ограниченият достъп до здравеопазване, който е предизвикан от ниските публични разходи, неравномерното разпределение на ограничените ресурси и от слабото покритие на здравното осигуряване, остава сериозно предизвикателство пред България. ", "date": "2019.07.29", "title": "7,66 пъти разлика в доходите у нас, а има и до 28 пъти"}
{"url": "https://www.24chasa.bg/novini/article/7581660", "text": "Митническите власти на международното летище \"Истанбул\" са иззели голямо количество люспи на редките животни панголини, търговията с които е забранена, предаде ТАСС, като се позовава на турския телевизионен канал НТВ. На летището е доставен контейнер, в който според придружаващите документи, се намирали кости и рога на животни, разрешени за превоз. Но митническите служители проявили подозрение относно съдържанието на контейнера. При отварянето му се оказало, че вътре се намират 1,2 тона люспи от панголини, предава БТА. Стойността на тази пратка в Турция възлиза на около 1,5 милиона долара. В Азия, където люспите на тези животни се смятат за лечебни, може да се намери купувач, готов да плати за това до 3 милиона долара, посочва телевизията. Не се уточнява откъде е пристигнала контрабандната пратка. Всички видове панголини са включени в първа точка от Конвенцията за международна търговия със застрашени видове от флората и фауната, което означава пълна забрана за международна търговия с тези животни. Панголините се срещат в екваториалните и южните части на Африка, както и страни в Югоизточна Азия.", "date": "2019.07.29", "title": "Хванаха над 1,2 тона люспи от редки животни на летище \"Истанбул\""}
{"url": "https://www.24chasa.bg/novini/article/7581661", "text": "Британският премиер Борис Джонсън каза на лидерите на ЕС, че ще преговаря с тях, когато покажат, че са готови да променят позицията си по споразумението за развода, в противен случай Великобритания ще се подготви за напускане без сделка, каза днес говорителката му, цитирана от Ройтерс и БТА. Откакто стана премиер миналата седмица, Джонсън разговаря с няколко лидери от общността, но още не е обявил кога ще направи първите си посещения в чужбина. \"Министър-председателят излага позицията си пред европейските лидери, че споразумението за напускане, включващо \"предпазния механизъм\", на три пъти не можа да получи одобрение в парламента, когато беше поставено за гласуване. Затова то трябва да се промени\", каза днес говорителката.", "date": "2019.07.29", "title": "Борис Джонсън ще говори с лидерите на ЕС за Брекзит, ако променят позицията си"}
{"url": "https://www.24chasa.bg/novini/article/7581677", "text": "Чешкият премиер Андрей Бабиш ще предложи от името на властите на страната сегашната еврокомисарка по правосъдието, потребителите и равнопоставеност между половете Вера Йоурова да остане и в новия състав на Европейската комисия. Това съобщи самият Бабиш, цитиран от ТАСС, пред журналисти в Прага днес преди да отлети на работно посещение в Брюксел. \"Единственият кандидат, когото Чехия ще предложи в състава на ЕК, е Вера Йоурова, - отбеляза Бабиш. - Тя се прояви много добре като еврокомисар. Ние бихме желали в новия състав на ЕК тя да получи пост, свързан със сферата на икономиката.\" Премиерът смята, че чешката представителка в Еврокомисията \"има шансове да поеме отговорност за някакво икономическо направление\", като например международната търговия или развитието на вътрешния пазар на страните от Европейския съюз, предава БТА. Бабиш вече е информирал Брюксел за намерението на Прага да издигне кандидатурата на Йоурова за новия състав на ЕК. По-късно днес той ще обсъди този въпрос с Урсула фон дер Лайен, която от 1 ноември ще оглави Европейската комисия.", "date": "2019.07.29", "title": "Чехия ще предложи Вера Йоурова да остане и в новия състав на ЕK"}
{"url": "https://www.24chasa.bg/novini/article/7580327", "text": "Нова проверка на всички сгради, които са паметници на културата, в София е възложил главният архитект на столицата Здравко Здравков. Причината са зачестилите напоследък случаи на паднали мазилки и елементи от фасадите. Последният такъв случай беше преди по-малко от месец, когато парчета мазилка се откъртиха от стара сграда на бул. “Дондуков” в центъра на града. По чудо при инцидента нямаше пострадали. Преди това мазилка се откърти и от сграда на ул. “Граф Игнатиев”, а в началото на годината - цял елемент от фасада на бул. “Хр. Ботев”. За последната се оказа, че на финалната права на процедурата за налагане на законова ипотека има промяна в собствеността на едно от жилищата в нея, и това върна общината в началото на процеса. Именно заради зачестилите случаи на падащи мазилки, които застрашават минувачите, главният архитект е възложил проверки на сградите - паметници на културата, във всички райони на града. Целта е за опазване. Цялата информация от проверката ще бъде публикувана на сайта на общинското направление “Архитектура и градоустройство”. Там ще има статистика за състоянието на всяка сграда, производствата за всеки обект и какви действия ще се предприемат. Очаква се данните да са достъпни в интернет до месец. “Започнати са редица производства, които са свързани със заздравяване и укрепване на сградите. Ангажиментът за това е на собствениците. В повечето случаи, когато етажната собственост се представлява от едно лице, е лесно, но когато няма домоуправител, е трудно. Следващата стъпка е приключване на административното производство със заповеди за изпълнение. При налагане на законова ипотека обаче общината трябва да е наясно към кого да отправи иска и да си търси парите, защото става дума за разходване на публични средства”, обясни арх. Здравков. Над 100 предписания за рушащи се имоти са издадени от 2018 г. досега. Малка част от тях обаче са изпълнени и затова от НАГ са започнали действия по принудително изпълнение. “Хората са с нагласа, че едва ли не някой друг е длъжен да поддържа фасадата. Всеки трябва да е наясно, че собствеността задължава. Когато има проблем по фасадата, ангажимент на етажната собственост е да предприеме съответните действия”, казва главният архитект. С промените в закона за устройството и застрояването на София бяха драстично увеличени санкциите за собствениците на ценни сгради, които не ги поддържат. Размерът на Здравков обаче е категоричен, че очевидно само налагането на глоби няма да реши проблема. Затова София е първата община у нас, която създаде своя програма за подпомагане на собствениците на ценни сгради, които искат да ги реставрират. По програмата “Културно наследство” те ще могат да получат безплатен проект за укрепване и реновиране на имота си. Очаква се самата процедура по кандидатстване да стартира наесен, след като през лятото се подготвят формулярите за кандидатстване, методиката за избор на изпълнители и начинът, по който ще работи програмният съвет. Пилотният бюджет на програмата е 300 000 лв.  София подготвя и промени в Закона за културното наследство. Едно от исканията е за облекчаване на процедурата за налагане на законова ипотека. Сега тя е обвързана с доказване на системност на нарушението - Чисто физически налагането на 3 акта за 1 г. е изключително сложно да се случи, да не кажа невъзможно. Затова искаме промяна в тази систематичност. Състезанието на котка и мишка между администрация и собственик е много тежко. Обществото очаква тези сгради да бъдат реставрирани, защото те носят духа на Стара София, а от друга страна, стои нежеланието на собствениците да ги ремонтират. Натискът, който като администрация упражняваме, е огромен, но виждате за знакови сгради какво нежелание има да бъдат реставрирани, каза арх. Здравков. Той е категоричен, че за фасадите трябва да се полагат същите грижи, които собствениците влагат в интериора на жилищата си. Иначе през септември общината се надява да придобие още един ценен имот, след което да се погрижи за възстановяването му. Става дума за къщата на поета Пейо Яворов на ул. “Г. С. Раковски”. На последната си сесия в четвъртък Столичният общински съвет даде зелена светлина кметството да участва в новия търг за имота, обявен от частен съдебен изпълнител. Общината ще предложи 1,3 млн. лв., колкото е обявената начална цена на търга. Кметството е готово и с проект за конструктивно укрепване на 3-етажната сграда, който смята да изпълни още следващото лято, ако я придобие. Укрепването ще струва около 500 000 лв., а проектът е дело на известния архитект Станислав Константинов. Плановете са на всичките 3 етажа да се развива музейна дейност, да се правят изложби и литературни четения, както и да е място за изследователска работа, каза преди дни зам.-кметът по култура и образование доц. Тодор Чобанов. Още една историческа сграда ще се възстанови и ще заработи като музей. Става дума за дома на Райна Княгиня в столичния квартал “Банишора”. Бъдещият музей обаче ще е посветен на дейността на бележитата българка като основателка на акушерството у нас и на “Майчин дом”. А по бъдещия музей общината ще работи с наследници на Райна Княгиня. Възстановяването трябва да приключи до края на следващото лято. На финала е и процедурата за избор на екип, който да изготви проект за основен ремонт на сградата на Столичната библиотека. Дотогава обаче вече се ремонтират фасадите на сградата, които ще са обновени до края на септември. “Къщата на Фингов, която десетилетия наред беше обект на всевъзможни намерения, благодарение на огромния обществен натиск и категоричната позиция на общината, че няма да бъдат допуснати разрушителни сценарии, най-накрая сме на финала на тази сага. Този архитектурен шедьовър най-накрая попадна на собственици, които имат желание да я реставрират в оригинален вид. Надяваме се това да бъде пример и за останалите собственици на ценни сгради в София”, каза доц. Чобанов. Като добър пример, който да последват и собствениците на сградата на първото кино у нас, което е на бул. “М. Луиза” той даде бившето Музикално училище. По думите му едва около 5% от старите сгради в столицата са със сериозни проблеми. Пилотната общинска програма за подпомагане на реставрацията на сгради - паметници на културата, в София ще предоставя безплатен проект на собствениците за укрепване и реставриране. Срещу това собствениците ще поемат ангажимент да изпълнят нужните мерки в срок до 3 г. В случай че това не стане, те ще трябва да върнат средствата, дадени от общината за изготвянето на нужната документация. За един имот ще може да се отпускат до 75 000 лв. за изготвяне на проект. Парите няма да се дават на ръка на собствениците, а ще се плащат от общината на специалистите, които ще изготвят документите. Дейностите ще включват фасадна реставрация, консервационно-реставрационни дейности и укрепвания. В София има над 1400 ценни сгради. Досега в центъра са възстановени 118 такива обекта. Иначе безспорен първенец в усилията за възстановяване на стари сгради е район “Възраждане”. По темата районът работи от 2015 г. с парижкия “Маре”. Там са възстановени 42 сгради, които са паметници на културата. В момента тече реставрацията на още десет имота, а процедури текат за още 13 ценни сгради. ", "date": "2019.07.29", "title": "Пускат в интернет опасните сгради в София"}
{"url": "https://www.24chasa.bg/novini/article/7581168", "text": "Хърватската полиция арестува жена по подозрение, че умишлено е предизвикала голям пожар в Шибеник, съобщи агенция \"Хина\". Въз основа на събраните доказателства от огледа полицаите стеснили кръга на заподозрените и арестували жена, която свързват директно с палежа. Разследването продължава. Пожарът, който избухна в петък следолбед, сега е под пълен контрол, предаде БТА. В гасенето му участваха седем самолета канадер, около 200 пожарникари, граждани, полиция и армия.", "date": "2019.07.29", "title": "Жена е арестувана по подозрение, че умишлено е запалила Шибеник"}
{"url": "https://www.24chasa.bg/novini/article/7581178", "text": " Това съобщиха от пресцентъра на българското външно министерство. За най-често използваните от български граждани участъци, таксите са следните: От Цариброд до Ниш – 210 динара (1,78 евро) От Белград до Ниш – 900 динара (7,65 евро) От Ниш до Прешево – 600 динара (5,10 евро) От Белград до Шид – 410 динара (3,48 евро) От Нови Сад до Белград – 240 динара (2 евро) От Белград до Суботица – 630 динара (5,35 евро) Таксите могат да бъдат заплащани в динари, евро или с банкови карти. От МВнР напомнят на българските граждани, че контролът на средната скорост, която е 130 км/ч, по автомагистралите в Сърбия, продължава да се извършва, като се измерва времето от пункт до пункт за плащане на магистралните такси. Освен контрола на средната скорост, сръбските полицейски власти използват подвижни радари, както и необозначени полицейски автомобили, оборудвани с камери, които снимат нарушенията.", "date": "2019.07.29", "title": "Вижте таксите за преминаване по магистралите в Сърбия, от днес скачат с 12%"}
{"url": "https://www.24chasa.bg/novini/article/7581194", "text": "Опит за убийство в Габрово, младеж е открит с прорезна рана в шията, съобщиха от полицията. На 26 юли в дежурната част на ОД на МВР е постъпил сигнал от 48-годишна жена от Габрово. Тя е съобщила, че е намерила в една от стаите на семейното жилище 18-годишният си син в безпомощно състояние. Младежът е открит с прорезна рана в областта на шията и откаран в МБАЛ-Габрово, съобщава \"Дарик\". Настанен е в хирургично отделение, без опасност за живота. След проведено разследване е установено, че се касае за опит за убийство след семеен скандал, възникнал между пострадалия и неговият 22-годишен брат. Извършен е оглед на местопроизшествието и е образувано е досъдебно производство под надзора на Окръжна прокуратура. Нападателят е привлечен в качеството на обвиняем за извършеното престъпление, и му е взета мярка за задържане до 72-часа.", "date": "2019.07.29", "title": "Опит за убийство в Габрово, младеж е открит с прорезна рана в шията"}
{"url": "https://www.24chasa.bg/novini/article/7581225", "text": "Мъж от Пещера е задържан в ареста на полицейското управление след семеен скандал, съобщиха от ОДМВР-Пазарджик. В петък бил получен сигнал за поредния семеен скандал между 50-годишен мъж и 40-годишната му съпруга. Разпрата бързо се разгорещила, като в нея се намесил и доведения син на жената. Тогава мъжът нанесъл побой над 16-годишния тийнейджър, в резултат на което е предизвикал фрактура на ръката му. Момчето е транспортирано и настанено в местната болница за лечение. Мъжът е задържан за срок от 24 часа, а спрямо него е образувано полицейско производство.", "date": "2019.07.29", "title": "Мъж преби доведения си син в Пещера, скарал се със съпругата си"}
{"url": "https://www.24chasa.bg/novini/article/7581221", "text": "Природозащитниците от WWF алармират, че гръцки острови са застрашени от екокатастрофа, ако плановете на няколко компании за добив на нефт и газ в региона не бъдат спрени. Сред заплашените е Закинтос - островът на костенурките, един от най-красивите в Йонийско море и любим на местни и туристи. Тюркоазени води, красиви плажове и незаменимо усещане да плуваш заедно с морски костенурки - Закинтос е сред перлите в короната на гръцките острови. Този \"рай на земята\" няма нужда от реклама. Неотдавна, гръцкото правителство разреши на няколко петролни компании да добиват нефт и газ в нейните води. От WWF предупреждават, че при евентуален петролен разлив, последствията ще са катастрофални - ще бъдат осакатени туризмът и риболовната индустрия, а жители на Крит, Кефалония, Закинтос, Корфу и други острови, ще останат без поминък. Справянето с подобна криза, би струвало най-малко 7,5 млрд. евро, съобщава  \"Водите наоколо са местообитание на застрашени видове и техният хабитат трябва да бъде опазен. Освен това, 1/3 от приходите на Йонийските острови са от туризъм\", заяви Димитрис Каравелас, генерален директор на WWF. Петролен разлив би застрашил живота на и без това малкото останали морски костенурки. Остров Закинтос е предпочитано от тях място, но едва една от всеки 1000 излюпени костенурки, доживява до дълбоки старини. Според гръцкото правителство, разрешителните за добив на нефт и природен газ са издадени съгласно всички изисквания на ЕС. Правозащитниците, обаче, призоваха властите в Атина да помислят дали евентуалните приходи, които държавата би спечелила от петролните компании, са по-важни от опазването на техния рай на земята.", "date": "2019.07.29", "title": "Добивът на нефт може да унищожи гръцки острови"}
{"url": "https://www.24chasa.bg/novini/article/7581270", "text": "Гърция няма да блокира амбициите за членство на Северна Македония и Албания в ЕС, но ще очаква определени отстъпки в замяна, пише вестник \"Катимерини\", цитирайки мнения на гръцки анализатори. Вестникът припомня, че ЕК препоръча да се определи дата за начало на преговорите на двете страни в ЕС и сега остава Съветът на ЕС през октомври да вземе окончателното решение по този въпрос. Източници от кабинета на гръцкия премиер Кириакос Мицотакис заявиха за вестника, че \"Гърция няма да каже \"не\" на никого, но ще постави свои условия\", уточнява БТА. Според анализаторите тази позиция означава, че Гърция ще поиска от Скопие стриктно да спазва Преспанския договор и в същото време ще оказва натиск върху Берлин да приеме гръцките искания за намаляване на целите за първичния бюджетен дефицит, пише \"Катимерини\". В случая с Албания анализаторите смятат, че Атина ще настоява за спазване на правата на гръцкото малцинство в страната в съответствие с международните договори.", "date": "2019.07.29", "title": "Гърция няма да блокира амбициите за членство на Северна Македония и Албания в ЕС"}
{"url": "https://www.24chasa.bg/novini/article/7581111", "text": "Очаква се инсталираните в Китай интелигентни помощни устройства да достигне 5,8 милиарда до 2023 г. Уреди за бита като климатици, брави за врати, телевизори и хладилници, които могат да бъдат управлявани от интелигентен асистент през Интернет, ще достигнат 3,6 милиарда през 2023 г., според последния доклад за китайския пазар на Интернет на нещата (IoT) на глобалната фирма за пазарни проучвания „Каналис\" (Canalys), информира  Популярността на интелигентните помощници, вградени в говорители, катализира ръста на умните домашни устройства, които могат да бъдат контролирани чрез глас, пише в доклада и се добавя, че темпът на увеличаването им ще бъде от 42% между 2018 и 2023 г. От „Каналис\" прогнозират също, че до 2023 г. всяко китайско домакинство ще притежава средно седем устройства, съвместими с интелигентни асистенти. „Очаква се голямата категория уреди, която включва хладилници, перални машини и климатици, да допринесе за най-голям ръст на интелигентните помощници\", коментира анализаторът от „Каналис\" Синтия Чън. Според доклада смартфонът ще продължи да бъде основното устройство за интелигентни асистенти през 2023 година. През следващите няколко години увеличаването на осведомеността за пестене на енергия и създаване на по-здравословна среда на живот също ще бъде важно за китайския пазар на Интернет на нещата, се посочва в доклада.", "date": "2019.07.29", "title": "„Каналис\" очаква бум на интелигентните помощни устройства в Китай"}
{"url": "https://www.24chasa.bg/novini/article/7581296", "text": "Отстранената кметица на столичния квартал \"Младост\", Десислава Иванчева обяви в профила си във Фейсбук, че ще прави партия. Партията ще се казва \"Непослушните\", съобщи Иванчева.  Бившата кметица на \"Младост\" взе участие и на евроизборите на 26 май. Иванчева е осъдена на 20 г. затвор за подпкуп на първа инстанция, но беше пусната под домашен арест.", "date": "2019.07.29", "title": "Десислава Иванчева прави партия \"Непослушните\""}
{"url": "https://www.24chasa.bg/novini/article/7581316", "text": "Споразумението за сътрудничество между КНСБ и столичния кмет Йорданка Фандъкова от преди четири години е изпълнено, оценката ни за мандата е положителна. Това каза президентът на КНСБ Пламен Димитров след среща с кмета Фандъкова, ръководствата на федерациите на КНСБ, на която са обсъдени ангажиментите от периода преди местните избори преди четири години и постигнатото в различни области, предаде БТА. Кметът на София Йорданка Фандъкова отново заяви, че през септември ще обяви дали ще се кандидатира за нов мандат. По думите й в периода до септември за нея ще е важно да получи оценка от различни организации за това какво е направила. Тя подчерта, че никога не е давала празни предизборни обещания. Лидерът на Синдиката на българските учители Янка Такева заяви, че организацията ще подкрепи Фандъкова, ако тя се кандидатира за нов мандат на следващите избори. Подобна заявка даде и Съюзът на транспортните синдикати в България. Общата оценка на КНСБ за подкрепа на определена кандидатура за кмет на София ще бъде дадена през есента, когато се видят номинациите и готовността им да изпълнят исканията на синдиката, каза Пламен Димитров. Той посочи, че ръководния орган на Конфедерацията ще приеме послания към всички кандидат кметове, ще бъдат заявени очакванията за следващия мандат, ще бъдат направени срещи с кандидатите. Пламен Димитров припомни, че наетите в София са 775 хиляди, от които 95 хиляди са в бюджетните системи. Над 30 процента са синдикалните членове в бюджетно финансираните дейности, като при тях средната заплата е малко по-ниска от средната за София. Пламен Димитров припомни, че средната работна заплата в София е 37 процента по-висока от тази за страната. От КНСБ отчетоха, че за четири години средната заплата в София се е увеличила с около 40 процента. От синдиката поискаха обаче повече ангажимент в някои области, особено в сферата на социалните услуги, където заплатите изостават. Пламен Димитров посочи, че от КНСБ са поискали от финансовия министър допълнително 13 милиона лева за финансиране на социалното подпомагане през тази есен. КНСБ очаква още до 1 януари заплатите на медицинските специалисти в училищното и детското здравеопазване да стигнат 900 лева, както е заложено в КТД. Лидерът на СБУ Янка Такева посочи, че безусловно се изпълняват всички ангажименти, поети в колективния трудов договор, като общината се е ангажирала и с дофинансирането на 12 училища в София с маломерни паралелки, както и дофинансиране на 23 детски градини с маломерни групи в крайните квартали. София изпълни с 97 процента приемът на деца на 5 и 6 годишна възраст в детските градини, имаме проблем с обхвата на тригодишните, който в София е 74 процента, каза Такева. Тя обаче очаква този проблем да бъде разрешен до средата на следващия мандат, тъй като строителството на нови градини продължава. Очаква се до две години да бъде решен и проблемът с кадрово обезпечаване с детски учители и помощник-възпитатели. От здравната федерация отчетоха, че въпреки увеличението с 10 на сто на заплатите, възнагражденията на работещите специалисти в детски ясли, кухни и градини остават ниски. Има и дефицит на кадри, работещите са основно в пенсионна възраст. От КНСБ предлагат въвеждане на допълващи стандарти за делегираните от държавата дейности за 2020 година. Все още има детски градини, в които единните разходни стандарти не покриват разходите за персонал, затова от КНСБ предлагат въвеждане на допълващ стандарт за втора сграда към детската градина, която да получава допълнително средства като институция. От синдиката предлагат и 20 процента увеличение на стандарта за яслена група към детската градина. Изпълнени ангажименти в сферата на транспорта, културата, отчетоха още от КНСБ. В сферата на културата заетите са 3800, средната заплата е около 1000 лева, проблем е обаче, че има доста хора под нея, каза Пламен Димитров. Кметът Йорданка Фандъкова подчерта, че София е водещата икономика в страната - 40 процента от БВП се произвежда тук. Тя отчете постигнати важни задачи като увеличението на учителските заплати, занапред акцент ще са технологиите и подготовката на младите хора в икономиката, чистата околна среда, както и търсенето на голям стратегически инвеститор. Фандъкова отчете, че София беше и остава с най-ниските нива на безработица - за четири години безработицата от 4,3 на сто се е свила до 2 на сто. \"В социалната сфера сме длъжници на хората, ще работим за повишаване на доходите на работещите в тези тежки условия\", допълни Фандъкова. Тя подкрепя предложенията на КНСБ по отношение на допълващите стандарти.", "date": "2019.07.29", "title": "КНСБ даде положителна оценка на Фандъкова, ще я подкрепят за нов мандат"}
{"url": "https://www.24chasa.bg/novini/article/7581294", "text": "Правосъдният министър Данаил Кирилов не издигна кандидат за главен прокурор на днешното заседание на пленума на Висшия съдебен съвет, което беше и последното, четвъртото, на което можеха да се излъчват номинации. В началото на заседанието Данаил Кирилов изказа съображенията си да не го направи. Първото му съображение е, че издигането на Иван Гешев от цялата прокурорска колегия е признак на магистратското самоуправление. Второто съображение е \"свързано с обстоятелството, че дори да бъде номиниран друг кандидат, максималната подкрепа е 14 гласа\", обясни Кирилов. Според него това би означавало да не се стигне до резултат, а само до противопоставяне на двете колегии, което не бивало да се допуска.  Той очаквал гражданското общество да достигне до широка подкрепа за кандидата за главен прокурор, но по думите му това не се случило. Днешното заседание на пленума на Висшия съдебен съвет беше последното, на което можеха да се издигат кандидатури. Единственият номиниран за поста е заместник главният прокурор Иван Гешев. Гласуването трябва да се проведе на 24 октомври.", "date": "2019.07.29", "title": "Данаил Кирилов не издигна кандидат за главен прокурор, Гешев остана единствен"}
{"url": "https://www.24chasa.bg/novini/article/7581341", "text": "Бившият премиер на Косово Рамуш Харадинай призова лидера на Косово Хашим Тачи да насрочи предсрочни парламентарни избори, предаде ТАСС. Това съобщение той помести на страницата си във Фейсбук. Днес подадох молба в Конституционния съд за тълкуване на закона за моята оставка и на компетенциите и функционирането на правителството в съответствие с този закон. В същото време призовавам президента, парламента и политическите партии да приемат необходимите мерки за насрочване на парламентарни избори, написа Харадинай, цитиран от БТА. Рамуш Харадинай подаде оставка от поста премиер на Косово във връзка с извикването му в Хага, за да даде показания по дело за военни престъпления. Предсрочните парламентарни избори в Косово може да се състоят на 8 септември, съобщи по-рано местна телевизия. ", "date": "2019.07.29", "title": "Рамуш Харадинай призова Хашим Тачи да насрочи предсрочни парламентарни избори"}
{"url": "https://www.24chasa.bg/novini/article/7581355", "text": "Руският опозиционен лидер Алексей Навални, който беше преместен от затвора в болница, вследствие на алергична реакция, може да е бил изложен на въздействието на „неизвестно химично вещество”, каза неговият лекар, цитиран от АФП. Критикът на Путин излежава 30-дневна присъда лишаване от свобода заради провеждането на масов протест, след като властите блокираха изтъкнати опозиционни кандидати да участват в изборите в Москва. Неговата говорителка Кира Ярмиш в неделя заяви, че той е на лечение след „тежка алергична реакция”, предава  Личният му лекар Анастасия Василиева, след посещението си в болница при Навални, по-късно сподели във Фейсбук, че той страда от подути клепачи и многобройни абсцеси по врата, гърба, торса и лактите.Рускез неизвестно химично вещество от трети човек”, каза тя, добавяйки, че Навални никога не е имал алергии. По-рано през деня, Ярмиш каза, че източникът на алергичната реакция не е бил определен. „Понастоящем той е в отделението под надзора на полицейски служители. Получава необходимата медицинска помощ”, добави тя. Навални се надяваше да се изправи срещу президента Владимир Путин на изборите миналата година, но бе възпрепятстван заради обвинение в измама, което той и политиците твърдят, че е политически мотивирано. 43-годишният мъж е изтърпял няколко кратки затворнически присъди за протестната си дейност. Преди две години Навални трябваше да пътува до Испания за операция, след като при едно улично нападение бе почти ослепен. Хоспитализирането на Нивални се случва само ден, след като почти 1 400 души бяха арестувани по време на демонстрацията, която опозиционният лидер беше организирал. Леонид Волков, бивш шеф на кампанията на Навални, каза, че е получил подобна алергична реакция, след като миналия месец изтърпя наказание в същия затвор за нарушения на законите за протестите. Той отхвърли подозренията за „конспирация”, призовавайки в своя акаунт в Туитър за „сериозна проверка” на хигиенните стандарти в затвора.", "date": "2019.07.29", "title": "Лекарката на Навални: Той никога не е имал алергии, може и да е бил отровен"}
{"url": "https://www.24chasa.bg/novini/article/7581412", "text": "Днес, 29 юли 2019 г., от 16.00 часа омбудсманът Мая Манолова ще се срещне в институцията с представители на граждански инициативи от различни квартали на столицата, които протестират срещу презастрояването и за правото на достойно обезщетение на собствениците с възстановени имоти. Това съобщиха от пресцентъра на омбудсмана. Манолова инициира срещата по искане на граждани миналия четвъртък, 25 юли 2019 г., на протеста пред Столичната община на жители от кварталите „Горубляне“, „Дървеница“, „Бусманци“, „Кривина“, „Казичене“, „Обеля“, „Младост“, „Овча купел“, „Дианабад“ и др. Довечера от 19.00 часа омбудсманът отново ще подкрепи поредния протест срещу застрояването на зелени площи, междублокови пространства и унищожаването на детски площадки, организиран в кв. „Обеля 2“.", "date": "2019.07.29", "title": "Манолова се среща с протестиращи срещу \nпрезастрояването и със собственици на имоти"}
{"url": "https://www.24chasa.bg/novini/article/7581429", "text": "Научните изследователи от цяла Европа ще разполагат с още повече възможности за използване на съвременните съоръжения на Съвместния изследователски център към Европейската комисия. След първия кръг на инициативата за свободен достъп, в който бяха получени близо 100 отговарящи на условията предложения от 92 изследователски институции, допълнителни лаборатории вече са достъпни за външни учени. Те ще могат да провеждат експерименти, свързани с енергийни решения с нулеви емисии и с ядрената безопасност, съобщават от представителството на Еврокомисията в България. Откакто Съвместният изследователски център (JRC) отвори своите съоръжения за първи път през 2017 г., научни изследователи от 21 университета от ЕС и 3 съседни държави провеждат опити в 12 от неговите лаборатории в Геел (Белгия), Испра (Италия) и Карлсруе (Германия). Инициативата понастоящем се разширява, за да обхване Петен (Нидерландия), където се намират изследователските лаборатории на Центъра в областта на енергетиката и транспорта. Изследователите от държавите от ЕС и държавите, асоциирани към програмата за научни изследвания „Хоризонт 2020“, се приканват да кандидатстват преди 30 септември. Две съоръжения, предназначени за разработване на водородни горивни технологии, вече са отворени в Петен: съоръжението за изпитване с природен газ под високо налягане и съоръжението за изпитване електролизьор. Съвместният изследователски център също така отваря две модерни лаборатории в Карлсруе, предназначени за научни изследвания в областта на актинидните материали. Създаден е специален публичен портал с информация относно всички аспекти, свързани с инициативата за отворен достъп до научноизследователска инфраструктура на Центъра, включително публикуване на покани за представяне на предложения, информация относно условията и критериите за достъп, както и за процеса на подаване на документи.", "date": "2019.07.29", "title": "EС ще има още лаборатории от световна класа за изследователи"}
{"url": "https://www.24chasa.bg/novini/article/7581438", "text": "Справката за изтичането на лични данни на българи, живеещи в чужбина, вече е достъпна, съобщиха за \" \" от Националната агенция за приходите. Тя може да бъде направена на телефон (+359/2) 9859 6801. Всеки ще трябва да отговори на серия от контролни въпроси с цел идентификация. На приходната агенция ще са й необходими седмици за справка точно какви лични данни са изтекли. Ще се прави съпоставка между масивите от информация и изтеклите в интернет данни.", "date": "2019.07.29", "title": "НАП пусна телефона, на който българи в чужбина да проверят дали имат хакнати данни"}
{"url": "https://www.24chasa.bg/novini/article/7580903", "text": "Пиян таксиметров шофьор е причинил катастрофата, блокирала с часове трафика по пътя от Созопол към Бургас в неделя следобед.  По данни на полицията  около 14.40 ч. на пътя Созопол - Бургас, км. 249+6 от кв. «Крайморие» в посока пътен възел \"Юг\", 62-годишният водач на  лек автомобил \"Хюндай Гец\" застига с несъобразена скорост и блъска \"БМВ 316\", управлявано от 39-годишен бургазлия. От удара баварецът отскача и удря ремаркето на джип, превозващ  лодка. След сблъсъка хюндаят, който бил с газова уредба и ползван като такси, се запалил и изгорял. Пострадали са 62-годишният таксиджия, който с фрактура на дясната бедрена кост е настанен за лечение в отделението по ортопедия в  УМБАЛ Бургас и водачът на БМВ-то. Той е с контузия на главата и мозъчно сътресение, приете в отделението по неврохирургия. Дрегер на място отчел 2,20 промила алкохол в кръвта на 62-годишния бургазлия.", "date": "2019.07.29", "title": "Пиян таксиджия виновен за зверското задръстване на юг от Бургас в неделя"}
{"url": "https://www.24chasa.bg/novini/article/7580931", "text": "Планинските спасители в Сливен са открили изгубена в планината край село Кипиливо 75-годишна жена. Това съобщи за   началникът на Планинска спасителна служба (ПСС) при БЧК – Сливен Николай Сотиров. На 25 юли вечерта в ПСС е получен сигнал за изчезнала от селото жена с деменция. Около 24.00 часа спасителният отряд е бил на място. Издирването продължило до 04.00-05.00 часа сутринта без резултат и акцията била прекратена. В събота сутринта издирването било подновено по молба на близките на издирваната. Спасителите успели да открият видеозапис от камера на хотел. От него станало ясно, че жената е преминала покрай него и и се е видяла посоката, в която се отправила. Спасителите се разделили на два отряда и продължили претърсването на района. Открили якето на жената и мястото, където е нощувала. По -късно била открита и самата жена, жива и здрава, въпреки времето, прекарано в планината. В спасителната акция участвали началникът на ПСС – Сливен Николай Сотиров, планинските спасители Петър Койнов, Камен Динев, Андон Димов, Иван Черкезов, лекарят на отряда д-р Евгений Тенчев и трима стажанти: Красимир Стефанов, Щилиян Тенчев и Светослав Семов.", "date": "2019.07.29", "title": "Спасители откриха жива и здрава възрастна жена, изчезнала в планината"}
{"url": "https://www.24chasa.bg/novini/article/7580932", "text": "Жена откри, че огромна зелена змия се е увила около ръката й, докато спи в хотелската си стая в Мемфис, съобщава  . Мелинда Мейджър спяла, когато усетила нещо да пълзи в леглото й. „Не съм почитателка на змиите. Да видя влечугото увито около ръката ми беше меко казано травмиращо“, споделя Мейджър. Жената е успяла да премахне змията от себе си и се покатерила на една от масите в хотелската стая, откъдето позвънила на рецепцията. Ветеринарните служби са заловили животното, което било от неотровен вид. Мениджърът на хотела заявил, че това е първият подобен инцидент там.", "date": "2019.07.29", "title": "Жена се събуди със змия, увита около ръката й"}
{"url": "https://www.24chasa.bg/novini/article/7580946", "text": "Изборът на нов апелативен прокурор на София беше отложен заради болничен на един от кандидатите, пише  . Настоящата шефка на прокуратурата Албена Вутова не можа да присъства на заседанието днес, за което беше планирана процедурата по избор, защото е в болничен до 2 август. Затова тя е и подала молба за отлагане на избора, която колегията уважи. Тъй като днес е последното заседание преди ваканцията, изборът беше отложен за 11 септември. Кандидатите за апелативен прокурор на София са двама – Албена Вутова и районният прокурор на столицата Радослав Димов. Това беше втори опит на ВСС да избере нов шеф на Софийската апелативна прокуратура. При първия през януари Вутова беше единствен кандидат, но получи само четири гласа в своя подкрепа в прокурорската колегия. Така беше открита втора процедура, в която се включи и шефът на Софийската районна прокуратура Радослав Димов. Като основен мотив да се кандидатира за апелативен обвинител на столицата той сочи, че е изпълнил основните приоритети, които си е поставил при кандидатстването му за районен прокурор на София през 2017 г. Фактът, че ръководи най-голямата прокуратура му дава увереност да се кандидатира за по-високия пост, макар да не е работил на друго ниво, освен на районно. Последва становище от прокурорите в САП в подкрепа на Вутова, в което те обявиха, че тя се е доказала като успешен ръководител през първия си мандат и трябва да продължи работата си, за да гарантира достиженията на апелативната прокуратура и да ги доразвие Днес прокурорската колегия ще трябва да прецени дали да гласува доверие на Димитър Франтишек да поеме като титуляр ръководството на специализираната прокуратура. Той е неин временен шеф и единствен кандидат за поста. Днес е и последният ден, в който могат да се правят номинации за главен прокурор. След като точно преди седмица единадесетимата членове на Прокурорската колегия единодушно издигнаха кандидатурата на зам.-главния прокурор Иван Гешев, единствен номинация може да внесе министърът на правосъдието Данаил Кирилов. Внесената миналия понеделник кандидатура на Гешев доведе до протест и контрапротест на предишното заседание на ВСС. Пред сградата на съвета с плакати се събраха хора, които настояваха номинацията му да бъде оттеглена, а срещу него да започне дисциплинарно производство, както и такива, които изразиха подкрепата си той да бъде избран за главен прокурор. Последва декларация на прокурорската колегия, която видя опит за политическа намеса в процедурата по избор, а след нея и масови становища от прокуратури в страната в защита на Гешев.", "date": "2019.07.29", "title": "Болничен отложи избора на нов апелативен прокурор на София"}
{"url": "https://www.24chasa.bg/novini/article/7580943", "text": "Преговори между Иран и САЩ биха били възможни, ако дневният ред може да доведе до осезаеми резултати, но Вашингтон не търси диалог, заяви говорителят на иранското външно министерство Абас Мусави, цитиран от Ройтерс. Президентът на САЩ Доналд Тръмп заявява, че е готов да води преговори с Ислямска република Иран, предава БТА. \"Диалог и преговори може да се водят, когато имаме някакъв дневен ред и когато можем да постигнем някакви осезаеми и практически резултати с това\", заяви Мусави. Той обаче подчерта, че Вашингтон не иска преговори и не търси диалог.", "date": "2019.07.29", "title": "Иран: Преговори със САЩ са възможни, ако водят до реални резултати"}
{"url": "https://www.24chasa.bg/novini/article/7580950", "text": "Ескадреният миноносец \"Дънкан\", който вчера пристигна в Персийския залив, ще гарантира сигурността на британските кораби в Ормузкия проток заедно с намиращата се вече там фрегата \"Монтроуз\", заяви британското министерство на отбраната, цитирано от Франс прес. \"Свободата на корабоплаването в Ормузкия проток е от съществено значение не само за Обединеното кралство, но и за нашите международни партньори и съюзници\", подчерта британският министър на отбраната Бен Уолъс. Министерството пояснява, че корабът \"Дънкан\" ще бъде сменен през текущата година от фрегатата \"Кент\". \"Монтроуз\" обаче ще остане в Близкия изток до 2022 г. в рамките на постоянното присъствие на британските кралски военноморски сили в региона, предава БТА. Напрежението в този стратегически регион не престава да се покачва след американското изтегляне от иранската ядрена сделка през май 2018 г., последвано от връщането на тежките американски санкции срещу Техеран. В последните седмици напрежението се засили с атаките срещу петролни танкери в Персийския залив, приписвани от Вашингтон на Техеран, който отрича да е замесен. На 19 юли Иран задържа шведския петролен танкер \"Стена Имперо\", плаващ под британски флаг. Задържането стана 15 дни, след като британските власти задържаха иранския танкер \"Грейс 1\" край Гибралтар, по подозрение, че доставя петрол в Сирия в нарушение на международните санкции.", "date": "2019.07.29", "title": "Ескадреният миноносец \"Дънкан\" ще гарантира сигурността на британските кораби в Ормузкия проток"}
{"url": "https://www.24chasa.bg/novini/article/7580962", "text": "Турция е лидер в изпълнението на препоръките на Световната здравна организация (СЗО) срещу тютюнопушенето, съобщава \"Дейли сабах\". В доклад на организацията се посочва, че Турция е приложила успешно рамката на СЗО за контрол на тютюна и се насърчават и другите страни да последват положителния й пример. Турция наред с Бразилия е сред водещите страни в борбата с пристрастеността към тютюневите изделия, а турският президент Реджеп Тайип Ердоган е известен като върл противник на тютюневия дим, уточни БТА. Той на няколко пъти бе забелязан да убеждава пушачи да се откажат от пушенето, а когато те склонят, да им взима кутиите цигари. През септември 2016 г. той убеди и тогавашния външен министър на България Даниел Митов да откаже цигарите на среща на върха на НАТО в Полша. Турция въведе забрана за пушене на закрито през 2009 г., първо в ресторантите, баровете и подобни заведения, а по-нататък и в други затворени пространства. Извършват се редовни инспекции за изпълнението на закона, а здравното министерство е създало специална гореща линия за пушачите, желаещи да се откажат от вредния навик. Въвеждането на забраната е имало ефект за намаляването на броя на пушачите. Допълнително за това са допринесли и увеличените акцизи върху цигарите, посочва изданието.", "date": "2019.07.29", "title": "СЗО: Турция е лидер в борбата срещу тютюнопушенето"}
{"url": "https://www.24chasa.bg/novini/article/7580961", "text": "Учени изобретиха роботизирани лещи за очи, които позволяват увеличение на изображението, пише “Индипендънт”. С развитието на съвременната роботика, нейното приложение става все по-голямо в медицината и протезирането. Роботизираните лещи се контролират от движението на окото и ако мигнете два пъти бързо те увеличават изображението, което гледате. Повечето “меки роботи” се контролират ръчно или са програмирани предварително, но случаят с най-новите лещи не е такъв. Те се контролират от електрическите импулси на окото и работят дори когато то е затворено, информира  Учени от университета в Сан Диего измерили електрическия потенциал на човешкото око, наречен “електро-окулографски сигнал” и програмирали лещите така, че да отговарят на командите на тези импулси. “Дори и окото да е увредено и човек да не вижда с него, очната ябълка се движи и създава тези електрически импулси”, поясняват от екипа. Лещите са създадени от специални полимери, които се разширяват при преминаване на електрическия импулс. Те се контролират от пет електрода поставени около окото, които изпълняват функциите на мускули. Когато полимерът на лещата стане по-изпъкнал, тя приближава изображението подобна на фотографска камера. Учените от университета в Сан Диего се надяват, че тази технология може да бъде използвана при създаването на очни протези, както и на камера, която да се контролира само с движението на окото.", "date": "2019.07.29", "title": "Изобретиха роботизирани лещи за очи, увеличаващи това, което виждате"}
{"url": "https://www.24chasa.bg/novini/article/7580963", "text": "На бързоходна моторна лодка, на която се намирало петчленно сръбско семейство - родители и три дъщери, вчера избухна експлозия и пламна пожар, поради което майката и трите момичета са били изпратени в болница в Солун, съобщи Танюг. Четиригодишно момиченце е било откарано в болницата \"Папагеоргиу\" в Солун с наранявания в гърдите и корема, а майката и другите две момичета са в същата болница с малки изгаряния. Инцидентът станал в неделя сутринта по време на разходка с лодката на плажа Агиос Йоанис в Ситония, на втория ръкав на Халкидики. Някои гръцки медии посочват, позовавайки се на очевидци, че едното от момичетата паднало от лодката от силната експлозия, а майката и другите две момичета скочили във водата. Бащата останал заедно с инструктора на лодката, за да я откарат до брега. Драмата се развила недалеч от плажа, който бил пълен с къпещи се туристи, а лодката, обхваната от голям пожар, била докарана до брега, където изгоряла напълно. Все още не е известно каква е причината за експлозията. Бреговата охрана води разследване.", "date": "2019.07.29", "title": "Взрив избухна на лодка в Гърция, семейство с две деца пострада"}
{"url": "https://www.24chasa.bg/novini/article/7580985", "text": "На 28 юли в 21.37 часа паднала мълния предизвикала пожар в къща в село Гара Орешец, съобщават от пресцентъра на полицията. Огънят унищожил около 100 кв м покривна конструкция, домашно имущество, бяла и черна техника. Екип на РСПБЗН-Белоградчик потушил пламъците, спасени били близките шест сгради и 20 домашни животни. Същият ден, към 11 часа, след получен сигнал екип на РСПБЗН-Видин спасил малко щъркелче, паднало от гнездо на ул.“Първа“ в село Гайтанци. Огнеборците върнали птицата в гнездото. Късно вечерта в неделя, екипи отстранили паднали дървета във Видин, Цар Симеоново и Бойница.", "date": "2019.07.29", "title": "Мълния подпали къща в село Гара Орешец"}
{"url": "https://www.24chasa.bg/novini/article/7580977", "text": "11-те членове на прокурорската колегия на ВСС единодушно избраха Димитър Франтишек Петров за ръководител на специализираната прокуратура. Той бе единствен кандидат за позицията. В концепцията си Петров посочи, че още докато беше изпълняващ длъжността, е променил модела, като слял данъчния и икономическия отдел в един, тъй като първият не е бил достатъчно натоварен, а вторият изнемогвал. Петров отбелязва, че и Еврокомисията е похвалила работата на спецпрокуратурата и добави, че ще иска още съдебни служители. При първия избор на шеф на спецпрокуратурата, който пропадна, Петров не се кандидатира, тъй като не се чувствал готов. Той ще предложи да има още един заместник. Вече е готов и с името му, но не го съобщи пред журналисти.", "date": "2019.07.29", "title": "11 прокурори единодушно избраха Димитър Франтишек за шеф на спецпрокуратурата"}
{"url": "https://www.24chasa.bg/novini/article/7580993", "text": "С решение на Изпълнителната комисия Николина Ангелкова е новият областен координатор на ГЕРБ-София област, съобщиха от ПП ГЕРБ. Ангелкова ще има и трима координатори - Борислав Борисов, общински ръководител на Община Костинброд и народните представители от ГЕРБ – София област Мартин Тинчев и Валентин Милушев. Те ще отговарят за различните общини в областта. „Работата в екип винаги дава резултати. Сигурна съм, че заедно ще продължим да развиваме София област“, коментира Ангелкова и добави, че започва срещи във всички населени места в Софийска област. С друго свое решение ИК на ГЕРБ утвърди за областен координатор на партията в Плевен Мирослав Петров. Той вече беше представен пред структурите на партията в областта в четвъртък.", "date": "2019.07.29", "title": "Николина Ангелкова е новият областен координатор на ГЕРБ-София област"}
{"url": "https://www.24chasa.bg/novini/article/7580983", "text": "Телата на още две деца, жертва на наводненията в Северна Турция, бяха открити от спасителните екипи, предаде Анадолската агенция. Двете деца, на 3- и 7-годишна възраст, бяха последните безследно изчезнали при бедствието. С откриването и на техните тела броят на жертвите достигна седем души. Невиждани порои се изляха в района на 17 и 18 юли, наводнявайки 124 селища в окръга, припомня БТА. Турският окръг Дюздже бе обявен за зона на бедствие след наводненията и причинените от тях свлачища. Открити преди това бяха телата на две жени, един мъж и други две деца.", "date": "2019.07.29", "title": "Откриха телата на още две деца, изчезнали при наводненията в Турция"}
{"url": "https://www.24chasa.bg/novini/article/7581000", "text": "Гръцките плажове се задъхват от туристи. На много места предоставените чадъри с шезлонги не достигат за всички желаещи и общините издават по спешност разрешения за допълнително поставяне на сянка за туристите. Стигна се до непознат досега феномен - туристите ходят рано сутрин на плажа, за да си запазят място със сянка и шезлонг. Традиционните цени са консумация на едно кафе. Поставени са задължителни табели с информация за почиващите, предаде  . Общинските власти следят стриктно спазването на наредба, която задължава от двете страни на заведенията на плажа да има оставено свободно разстояние от поне 15 метра ширина за достъп на почиващи, които имат свои чадъри. Избор на туристите е дали ще платят за сянка или сами ще си осигурят такава, но е забранено да се затваря достъпът до плажа. Повечето туристи вече предпочитат да пият кафе на плажа, с което плащат и ползването на чадър и шезлонг за целия ден.", "date": "2019.07.29", "title": "Гръцките плажове се задъхват от туристи, не достигат чадъри и шезлонги"}
{"url": "https://www.24chasa.bg/novini/article/7580996", "text": "Ръси Тейлър, американската актриса, която в продължение на 30 години озвучаваше популярния анимационен герой Мини Маус, приятелката на Мики Маус, почина на 75-годишна възраст, предадоха световните агенции. Тейлър се е споминала в петък в град Глендейл, щата Калифорния. Причината за смъртта й не беше съобщена.\"Мини Маус загуби гласа си след смъртта на Ръси Тейлър\", заяви изпълнителният директор на компанията \"Уолт Дисни\" Боб Айгър, цитиран от БТА. Ръси Тейлър беше избрана за озвучаването на Мини Маус през 1986 година след прослушване на 200 кандидатки. Родената в Масачузетс актриса била срещнала Уолт Дисни като дете при посещение на Дисниленд. \"Той ме попита какво бих искала да работя, когато порасна. Аз му казах - Искам да работя са теб! Така и стана\", довери преди години Тейлър в интервю. И както става в приказките на Дисни Ръси открива своя истински Мики в живота. Тя се омъжва за озвучителя на Мики Маус след 1977 година - Уейн Олуайн. Двамата сключват брак през 1991 година, който запазват в тайна. Двойката озвучители остава неразделна в живота, досущ като анимационните им герои. Уейн напуска този свят през 2009 година. Освен на Мини, Тейлър дава гласа си и на Пебълс Флинтстоун от популярната анимационна поредица \"Семейство Флинтстоун\".", "date": "2019.07.29", "title": "На 75 години почина Ръси Тейлър - гласът на Мини Маус (Видео)"}
{"url": "https://www.24chasa.bg/novini/article/7581011", "text": "Двама души са задържани в хода на ежедневните действия по опазване на обществения ред и тишината в сливенския квартал „Надежда“, съобщиха от сливенската полиция, цитирана от . На 27 юли служители на участъка в квартала са се отзовали на 11 сигнала за нарушаване на тишината. Иззети са 2 музикални уредби, съставени са 6 протокола за предупреждение и 2 акта по Наредбата за обществения ред на община Сливен. В 00.25 часа на 27 юли при отработване на получен сигнал за нарушение на нощната тишина, на ул. \"Крали Марко\" екип на участъка се е натъкнал на изключително нагло и агресивно поведение от страна на две лица в явно нетрезво състояние - А. А. на 45 години и Х. А. на 22 години. А. А. се е възпротивил на отправеното му разпореждане да спре музиката и е ударил полицейския служител с камък в главата. На място са изпратени два екипа на Районно управление на МВР-Сливен. Напрежението е овладяно и не са допуснати други нарушения на обществени ред и инциденти. Двамата извършители са направили опит да се укрият. След проведените издирвателни действия двамата са задържани и отведени в РУ-Сливен. За случая е уведомена Районна прокуратура-Сливен. Към момента двамата са задържани.", "date": "2019.07.29", "title": "Пиян удря полицай в главата с камък в Сливен"}
{"url": "https://www.24chasa.bg/novini/article/7581014", "text": "Определя се 20-километрова санитарна зона за всички свинекомплекси в България, съобщи министърът на земеделието Десислава Танева на брифинг в Министерския съвет след днешното заседание на Централния епизоотичен съвет към правителството, предаде БТА. Към настоящия момент в страната има регистрирани 65 свинекомплекса със съответните нива на биосигурност. В три от тях е била установена африканска чума по свинете. За всички останали, включително и тези в Южна България, се определя 20 км санитарна зона. В тези санитарни зони не трябва да има т. нар. \"заден двор\". В тази зона не трябва да се отглеждат домашни свине без да са предприети нужните мерки за биосигурност, добави министър Танева. В ромската махала във Видин е регистрирана положителна проба на африканска чума, информира още министър Танева. Тя уточни, че става дума за умряла домашна свиня. Другото решение, което е било взето на днешното заседание, е кланиците в България да извършват дейността си само при постоянно присъствие на ветеринар и на военна полиция в останалото време, допълни министърът на земеделието. Това се прави с цел да не се допусне клане на домашни свине, които не са от обекти със съответното ниво на биосигурност. Танева посочи, че в България има 110 регистрирани кланици. От тях 67 са за клане на свине. Десислава Танева припомни, че в петък е било взето решение всички задължени лица да определят площадки за загробване на свинете. Те ще бъдат проверени. Решенията, които са взети на днешното заседание на Централния епизоотичен съвет, влизат в сила незабавно с официализирането им от заседанията на областните епизоотични комисии, отбеляза министър Танева. Вицепремиерът Томислав Дончев увери, че държавата е взела всички нужни мерки за ограничаване на заразата. Той призова гражданите да съдействат на властите. \"Нито една мярка, дори да е базирана на целия ресурс на държавата, няма как да е ефективна, ако няма подкрепа от хората\", каза Томислав Дончев. Той добави, че се изпитват проблеми с адекватното съдействие и съпричастност от страна на гражданите и кметове на населени места. Дончев отбеляза, че най-ефективната превантивна мярка за прасетата, които се отглеждат в заден двор, е заколването им и термичната им обработка. \"Съхраняването във фризера може само да замрази проблема. Даже може да го замрази с месеци\", предупреди вицепремиерът. По думите му всички експерти твърдят, че единствената мярка е термичната обработка. До момента са регистрирани 22 огнища на заразена домашна свиня, 20 са случаите на заразена дива свиня, посочи Десислава Танева.", "date": "2019.07.29", "title": "Потвърдиха африканска чума във Видин, Военна полиция влиза в кланиците"}
{"url": "https://www.24chasa.bg/novini/article/7581016", "text": "Престъпна група, занимаваща се с трафик на мигранти и експлоатация на жени, е била задържана при съвместна акция на спецпрокуратурата и ГДБОП. Бандата била спипана по време на т.нар. \"производствен\" банкет на остров в Дунава. Акцията е била проведена на териотрията на Видин, Монтана, София и Бургас. Това заяви зам.-главният прокурор съобщи Иван Гешев. Вчера в един от тунелите на \"Витиня\" са били задържани 9 мигранти от ирански и иракски произход - 3 деца, 3 жени и трима мъже. По думите на Гешев тарторът на бандата, който вече е задържан, е поръчителят на опита за палеж на граничния пункт във Видин преди няколко месеца. По този случай в ареста са двама души. Причината за опита за палеж на граничното районно управление е досъдебно произовдство, което се е водило във Видин срещу тартора и още други занимаващи се с трафик на мигранти. Мигрантите са превозвани с моторни лодки през Дунав до румънския бряг, като това е ставало за минути. Вчера антимафиотите задържали две моторници, които били доста модерни по думите на заместник главния прокурор. ", "date": "2019.07.29", "title": "Спипаха банда за трафик на мигранти и проститутки по време на \"производствен\" банкет на остров в Дунав"}
{"url": "https://www.24chasa.bg/novini/article/7581036", "text": "Пътуванията на българи в чужбина през юни са 717.1 хил. или с 5.9 на сто над регистрираните през юни 2018 година, съобщи Националният статистически институт. В сравнение с юни 2018 г. e регистрирано увеличение по всички наблюдавани цели: \"други\" - със 7.5 на сто, \"почивка и екскурзия\" - с 6 на сто, и \"служебна\" - с 2.7 на сто. Най-голям относителен дял от общия брой пътувания на българи в чужбина през юни 2019 г. формират пътуванията с други цели (гостуване, обучение, посещение на културни и спортни мероприятия) - 41.6 на сто, следвани от тези с цел почивка и екскурзия - 35.6 на сто, и със служебна цел - 22.8 на сто. През юни 2019 г. посещенията на чужденци в България са 1 537.0 хил. или с 0.9 на сто по-малко в сравнение с юни 2018 година. Регистрирано е намаление при пътуванията със следните цели: \"служебна\" - с 4.5 на сто, и \"почивка и туризъм\" - с 2.5 на сто, докато тези с цел \"други\" (вкл. гостувания и транзитни преминавания) се увеличават с 3 на сто. Транзитните преминавания през страната са 22.6 на сто (347.5 хил.) от всички посещения на чужденци в България. От общия брой чужденци, посетили България през юни 2019 г., делът на гражданите от Европейския съюз е 55.9 на сто, или с 5.4 на сто по-малко в сравнение със същия месец на предходната година. Посещенията на граждани от групата \"Други европейски страни\" се увеличават с 4.6 на сто, като най-голямо е увеличението на посещенията на граждани от Украйна - с 33.2 на сто. През юни 2019 г. преобладава делът на посещенията с цел почивка и екскурзия - 50.1 на сто, следвани от посещенията с други цели - 36 на сто, и със служебна цел - 13.9 на сто. Най-много посещения в България през юни 2019 г. са направили гражданите от: Румъния - 252.0 хил., Гърция - 161.2 хил., Турция - 140.8 хил., Германия - 123.1 хил., Украйна - 123.1 хил., Руската федерация - 108.5 хил., Обединеното кралство - 70.6 хил., Полша - 64.7 хил., Сърбия - 59.5 хил., Република Северна Македония - 43.1 хиляди.", "date": "2019.07.29", "title": "През юни повече българи са пътували в чужбина, по-малко чужди туристи у нас"}
{"url": "https://www.24chasa.bg/novini/article/7581050", "text": "Прокурор Искра Атанасова от Апелативна прокуратура във Варна получи високо отличие за дългогодишната си работа като държавен обвинител. Тя получи почетен знак на Прокуратурата на Република България за отлично изпълнение на служебните задължения. Високото отличие бе връчено тържествено пред колектива на Апелативната прокуратура от административния ръководител Владимир Чавдаров, който й пожела здраве и лично щастие. Поздравления до прокурор Искра Атанасова отправиха в специално обръщение и членовете на прокурорската колегия на ВСС. „Оценяваме, че с професионалното си поведение и високия морал сте един от магистратите, които изградиха съвременния облик на българското правосъдие. Благодарим Ви за проявената почтеност и за личния принос за въздаване на правосъдие, което оставя в обществото чувството за законова и човешка справедливост“, се казва в поздравлението.", "date": "2019.07.29", "title": "Наградиха варненски прокурор за висок професионализъм"}
{"url": "https://www.24chasa.bg/novini/article/7581054", "text": "Руският опозиционен лидер Алексей Навални е в задоволително състояние, заяви днес представител на болницата, където бе приет, цитиран от Ройтерс. 43-годишният Навални бе откаран вчера в болница, след като получи остра алергична реакция в затвора, където излежава 30-дневна присъда за нарушение на законодателството във връзка с демонстрациите, предаде БТА. Съобщенията за здравословното състояние на Навални са противоречиви, отбелязва Ройтерс. Личната лекарка на Навални Анастасия Василиева, която го видя вчера, заяви, че е възможно опозиционерът да е бил отровен, предаде Асошиейтед прес. \"Предполагам, че е възможно причината за \"болестта\" на Алексей Навални да е токсичен агент\", написа във Фейсбук Василиева, цитирана от Франс прес. Василиева заяви днес, че по тялото на Навални е имало подутини, а на лицето му е имало обрив, като това може да означава, че той е станал жертва на химическо отравяне. Лекарката каза, че по-късно днес отново ще й бъде разрешено да види опозиционния лидер. Причината за алергичната реакция или за отравянето все още не е ясна. Съюзникът на Навални Леонид Волков допусна вчера, че наистина е възможно да става дума просто за алергична реакция, като аргументира предположението си с лошите санитарни условия в затвора, където Навални излежаваше присъдата си.", "date": "2019.07.29", "title": "Алексей Навални е в задоволително състояние"}
{"url": "https://www.24chasa.bg/novini/article/7581053", "text": "Специалисти от Еквадор, Русия и Япония откриха отломки от керамични съдове, които датират от 4640 - 4460 г. пр. Христа и са създадени от неизвестна цивилизация, съобщи Физ.орг. Разкопките са извършени на археологическия обект Реал Алто в Еквадор. Артефактитете са открити на дълбочина 75-100 сантиметра под земята, уточни БТА. Периодът, когато са създадени керамичните съдове, граничи с началото на съществуването на една от най-древните американски култури - валдивия, чийто произход засега е загадка. Тези керамични съдове обаче се различават от свързаните с културата валдивия свои аналози по композицията на декоративните елементи и начина на създаване на изображенията. Намерените отломки са свързани с фрагменти, които бяха открити на обекта Реал Алто и други археологически обекти през 70-те и 80-те години на миналия век, но не са приписани на никоя култура. Учените предполагат, че в Еквадор е възможно да се открият следи от още по-архаична култура и след това да се установи дали керамичните съдове от Реал Алто са създадени в Еквадор или са дошли от друг регион на планетата.", "date": "2019.07.29", "title": "Специалисти откриха артефакти от неизвестна цивилизация (Снимка)"}
{"url": "https://www.24chasa.bg/novini/article/7581058", "text": "\"Не съм човек, който ще избяга от отговорност, нито от доверието на професионалната общност. Нито бягам от битки или от това да изразявам личното си мнение\", това заяви преди минути заместник главният прокурор Иван Гешев. До момента той е единственият номиниран за главен прокурор. \"Не ме е страх какви ще са последствията. Важното е да се казва истината\", допълни Гешев. По повод подготвяния протест довечера от \"Правосъдие за всеки\" Гешев подчерта, че като български граждани имаме определени права и едно от тях е правото на мнение. Той отново припомни защо се е съгласил да бъде издигната неговата кандидатура. \"Бях подкрепен от цялата професионална общност, което е огромно доверие, и съм длъжен да го оправдая\". По повод на това, че до момента е единственият номиниран, Гешев се върна години назад и припомни процедурата по избор на Борис Велчев за главен прокурор. \"17 човека от ВСС номинираха един друг бъдещ главен прокурор, но такава реакция нямаше, а за мен Борис Велчев беше един успешен главен прокурор\", добави Иван Гешев. ", "date": "2019.07.29", "title": "Иван Гешев: Не ме е страх какви ще са последствията. Важното е да се казва истината"}
{"url": "https://www.24chasa.bg/novini/article/7581075", "text": "Следователите в Националната следствена служба изказват одобрението си за номинирането на зам.-главния прокурор Иван Гешев за главен прокурор. Ето и тяхното писмо до съдебния съвет:", "date": "2019.07.29", "title": "Следователи подкрепят Иван Гешев"}
{"url": "https://www.24chasa.bg/novini/article/7581092", "text": "Районната прокуратура във Варна задържа за 72 часа трима мъже, пребили горски стражар. Те са привлечени към наказателна отговорност за причиняване на средна телесна повреда и употреба на сила и заплашване \"с цел да бъде принуден орган на властта да извърши или да пропусне нещо по служба\", съобщиха от държавното обвинение. Прокуратурата иска Румен А., Орлин Б. и Васил Х. да бъдат задържани под стража до началото на процеса срещу тях. На 26-и юли тази година стражари от Държавното ловно стопанство в Шерба видяли мъже, които извършват незаконна сеч в гората и товарят дървата в автомобили. Мъжете се обадили на свои познати за \"помощ\", които пристигнали много бързо. Сред тях са тримата задържани, които ударили с дърво един от служителите по горите. От удара горският стражар е със счупена ръка. Престъплението се наказва с лишаване от свобода от 3 до 10 години. На тримата обвиняеми е повдигнато и още едно обвинение - за престъпление по член 269, ал. 1 от НК – употреба на сила и заплашване с цел да принуди орган на властта да извърши или да пропусне нещо по служба или свързано с функцията му, което се наказва с лишаване от свобода до 6 години.", "date": "2019.07.29", "title": "Задържаха за 72 часа трима мъже, счупили ръката на горски стражар във Варненско"}
{"url": "https://www.24chasa.bg/novini/article/7581093", "text": "Бразилските провоохранителни органи задържаха четирима души,  , съобщи вчера телевизия \"Глобо\", като се позова на местната полиция, предаде ТАСС. Сред задържаните е един авиодиспечер, предаде БТА. Обирът бе извършен на 25 юли в товарния терминал на летището. За да влязат на територията на летището престъпниците използвали коли, наподобяващи на полицейски патрулни автомобили. Една от тях препречила входа към терминала, а втората проникнала вътре, където обирджиите успели да плячкосат инкасаторски автомобил и взели за заложник началника на охраната. Стойността на откраднатите ценни метали се оценява приблизително на 110 млн. бразилски реала (30 млн. долара). Полицията продължава разследването, но засега не е открила откраднатото злато.", "date": "2019.07.29", "title": "В Бразилия задържаха четирима заподозрени за обира на над 700 кг злато"}
{"url": "https://www.24chasa.bg/novini/article/7581100", "text": "Млад мъж се е удавил на плажа в Аркутино тази сутрин около 6,15 часа. Това съобщиха от полицията. Мъжът е на 22 години от село Скутаре, област Пловдив. Той е работел като сервитьор в хотел, който се намира близо до плажната ивица. От полицията съобщават още, че тялото му е откарано в бургаската болница за аутопсия. По време на инцидента плажът е бил неохраняем, тъй като това е преди работното време на спасителите на ивицата.", "date": "2019.07.29", "title": "Сервитьор се удави на плажа в Аркутино"}
{"url": "https://www.24chasa.bg/novini/article/7581140", "text": "Пожар горя в складове на шуменската търговска борса снощи. Няма данни за пострадали хора, съобщиха от полицията. Огънят се прехвърлил на покривите на съседните складове, предаде  Заради безопасност, електричеството в района беше спряно. Изгорели са велосипеди и техника. Овладяването на огъня продължило няколко часа. За да не се разгорят отново пламъците, през цялата нощ на място са дежурили екипи на пожарната. Причините за пожара все още се изясняват.", "date": "2019.07.29", "title": "Пожар горя в складове на шуменската търговска борса"}
{"url": "https://www.24chasa.bg/novini/article/7581441", "text": "33-годишният брат на 31-годишния Серафим Райчев-Немия, обвиняем за убийството на бизнесмена Янис (Джон) Макрис в Атина през октомври миналата година в гръцката столица Атина, е задържан прри съвместна акция на звено \"Кобра\", сектор \"Издирване\" в ГД \"Национална полиция\", ГДБОП и Областната дирекция на МВР в Хасково, съобщи на специална пресконференция директорът на хасковската полиция старши комисар Ангел Цанков. По негови думи операцията е извършена в жилище, като при извършването й е била избегната опасността да пострадат случайни лица. Арестуваният не е оказал съпротива, допълни Цанков. 33-годишният мъж е обявен за международно издирване с Европейска заповед за арест от Апелативната прокуратура в Атина през април тази година, посочи зам.-окръжният прокурор Делчо Лавчев. Той уточни, че българинът е смятан за съизвършител на убийство през октомври миналата година, което е било извършено в южната ни съседка. Държавното обвинение е постановило 72-часов срок за задържане, а днес следобед Окръжният съд в Хасково ще заседава по искането на мярка за неотклонение \"задържане под стража\" преди гледането на делото за екстрадиция по същество. Янис (Джон) Макрис е бизнесмен от Сидни и е имал връзки с организираната престъпност. Той бе убит в колата си пред дома си в атинското предградие Глифада на 31 октомври м.г. Полицията смята, че става дума за поръчково убийство, наредено от неизвестна фигура от подземния свят. Кадри от шокиращото убийство бяха разпространени в гръцките медии. На тях се вижда как мъж с бейзболна шапка стреля с пистолет през страничното стъкло на колата на бизнесмена. Вижда се и опитът на Макрис да избяга от колата, докато убиецът продължава да стреля. Накрая той умира на място. В началото на април т.г. 31-годишният Серафим Райчев с прякор Немия бе арестуван в Атина и обвинен в убийството на Макрис. Атински детективи твърдят, че той е професионален убиец, който се е върнал в Атина от София на 2 април за друга работа. Заподозреният живее в България, но има и канадско гражданство и се смята, че е имал бизнес с татуировки в Канада. Твърди се, че полицията има свидетел, който е идентифицирал заподозрения като човека, засечен от видеокамерите да застрелва Макрис.", "date": "2019.07.29", "title": "В Хасково арестуваха мъж, издирван за съучастие в убийство на бизнесмен в Атина (Видео)"}
{"url": "https://www.24chasa.bg/novini/article/7581116", "text": "Китай е изразходвал 8,61 милиарда юана (1,25 милиарда долара) в подкрепа на хората в неравностойно положение до края на март 2019 г., съобщиха от Министерството на гражданските дела. Общо 4,78 милиона са хора в неравностойно положение, включително възрастни, инвалиди и непълнолетни, които са неспособни да работят, нямат източник на доходи и нямат близки, на които да разчитат на подкрепа, предава  Сред тях близо 4,5 милиона са от селските райони, докато останалите 286 000 са в градовете, уточни на пресконференция говорителят на министерството Дзя Уейджоу. Междувременно, добави той, общо 62,77 милиарда юана са отпуснати като добавки за издръжката на 44 милиона души до края на май 2019 г., 9,4 милиона от които живеят в градовете.", "date": "2019.07.29", "title": "Китай е изразходвал 8,61 млрд. юана в подкрепа на хората в неравностойно положение"}
{"url": "https://www.24chasa.bg/novini/article/7581476", "text": "8-годишно дете загина, а майка му е в болница, след като мъж ги бутна на релсите пред идващ влак на централната жп гара във Франкфурт, предаде АП. По първоначални данни нападението било извършено в момента, в който високоскоростна композиция навлиза в гарата. Жената успяла да се дръпне от релсите, но 8-годишното момче било ударено от влака и получило смъртоносни наранявания, предава  . 40-годишният мъж опитал да бутне още един човек пред влака, но не успял, като след това направил и опит да избяга. Към момента той е в ареста, като не са ясни мотивите му. Според полицията няма връзка между него и жертвите.", "date": "2019.07.29", "title": "Мъж бутна майка и дете пред влак в Германия, момченцето е загинало (Снимки)"}
{"url": "https://www.24chasa.bg/novini/article/7581474", "text": "На 29 юли 1958г. американският президент Дуайт Айзенхауер подписва Националния акт за аеронавтика и космическо пространство, с което установява създаването на НАСА - Националното управление по въздухоплаване и изследване на космическото пространство на САЩ. Това се случва точно преди 61 г., информира  Какво постигна НАСА за тези 61г.? Отговорът е много. НАСА обаче нямаше да е това, което е, без помощта на останалите космически агенции по света като Европейската космическа агенция, Роскосмос, Индийската организация за космически изследвания, Китайското национално космическо управление, а в последните години и SpaceX на Илън Мъск. Космосът не е територия, на която да се стремим да показваме индивидуалността си в лицето на националност и подобни различия, които имат стойност тук на Земята. За изучаването на дълбоките тайни на Вселената трябват общи усилия и учените разбраха това след дългогодишната „космическа битка” между САЩ и бившия СССР. Едно от най-големите доказателства за преодоляването на всички предразсъдъци е изграждането на Международната космическа станция. Към днешна дата астронавти и цивилни граждани от общо 19 страни са стъпвали на борда на МКС. Сред тях са Белгия, Бразилия, Испания, Казахстан, Малайзия, Швеция, Южна Корея и други. Каква обаче е равносметката 61г. по-късно след създаването на НАСА? Къде сбъркаха и в кое успяха да се справят първи? И в крайна сметка, какво спечели науката от досегашните им най-знакови мисии? Програмата „Мъркюри” е една от най-важните в историята на НАСА. Въпреки че може би главният ѝ план е изпращането на първия американец в космоса, целите ѝ далеч не се ограничават само с това. Да, Алън Шепърд влиза в учебниците по история като първия американец, летял в космоса. 15-минутният полет е извършен на 5 май 1961г., само няколко дни след историческата обиколка на Юрий Гагарин. На 20 февруари 1962г. пък Джон Глен става първият американец, извършил полет в орбита около Земята (всъщност полетът на Джон Глен извършва общо три обиколки около планетата ни). „Мъркюри” е важна мисия от гледна точка на запазване на достойнството на САЩ. Макар и с леко закъснение, те успяват да догонят Съветския съюз в напредването на космическата им програма. „Мъркюри” се оказва изключително полезна и за науката, не само за опазването на честта на американската нация. Благодарение на пилотираните мисии на „Мъркюри” учените успяват да наблюдават промените, които настъпват в човешкото тяло по време на подобни полети. Това им помага до голяма степен в работата им по бъдещите космически пилотирани мисии на НАСА. Факт е, че СССР постигат много неща в космоса преди американците. От изстрелването на първия изкуствен спътник в околоземна орбита „Спутник 1” през 1957г. до първото живо създание, летяло в космоса – кучето Лайка, първия човешки апарат, достигнал повърхността на Луната – „Луна 2”, първия човешки апарат, изпратен до друга планета – „Венера 1”, първия човек в космоса – Юрий Гагарин, първата жена в космоса – Валентина Терешкова. Списъкът наистина е дълъг. НАСА обаче сякаш решава да игнорира всички тези „първи” пъти, в които руснаците трупат точки в Студената война на територията на космоса. Когато през 1961г. президентът Кенеди казва, че до края на десетилетието американците трябва да стъпят на Луната, много хора определят думите му като лудост. Неговата легендарна реч пред Конгреса обаче вдъхновява цяло едно поколение, към което често се обръщат като „хлапетата на Кенеди”. Поколение, което е решено да поведе САЩ напред в космическата битка със СССР. И какво по-хубаво от това да ги изпреварят на Луната? Да се превърнат в първите, изпратили човек на друго космическо тяло. „Аполо” е може би един от най-амбициозните и скъпи космически проекти и до днес. „Аполо” претърпява много загуби, включително и човешки жертви в лицето на „Аполо 1”. Първият опит на мисията се увенчава с провал и астронавтите изгарят живи вследствие на случайно възникнал пожар в кабината по време на тестово излитане. Трагичното събитие се случва 27 януари 1967г. Само две години и половина по-късно, благодарение на десетки опити и денонощния труд на стотици хиляди експерти, човешки крак стъпва на Луната. Нийл Армстронг, Бъз Олдрин и Майкъл Колинс влизат в историята. А самият Армстронг казва, че никога не е обмислял предварително думите, които ще изрече, правейки първите си крачки на лунната повърхност. „Една малка крачка за човека, един голям скок за човечеството” чуваме да отеква в съзнанието ни и до днес. Тези думи, освен това, за пореден път доказват, че в космоса всички сме едно. „Аполо” се оказва непосилно скъп проект и след мисията „Аполо 17” през декември 1972г. програмата е прекратена. „Скайлаб” е първата космическа станция на САЩ, изцяло оперирана и ръководена от НАСА. Изведена е в орбита на 14 май 1973г. и функционира до падането си на Земята на 11 юли 1979г. Останките от „Скайлаб” се приземяват на около 480 км. източно от Пърт, Австралия. Всички модули, които са формирали финалната структура на космическата станция, са тежали общо около 77 тона. „Спейс Шътъл” е една от най-дълго продължилите космически програми, оперирани от НАСА. Совалките от програмата „Спейс Шътъл” изпълняват общо 135 мисии за всичките почти 40г. „Спейс Шътъл” обаче също е белязана от два инцидента, които историята никога няма да забрави. 28 януари 1986г. и 1 февруари 2003г. остават черно петно в историята на НАСА и до днес. Две трагични мисии, по време на които загиват общо 14 астронавти, сред които Криста Маколиф, която трябваше да се превърне в първия учител, летял в космоса. Списъкът с безпилотни мисии на НАСА леко преувеличено може да бъде наречен безкраен. Затова ще обърнем внимание на най-значимите, както и на тези, които предстои да бъдат изпълнени. „Вояджър 1” и „Вояджър 2” несъмнено са едни от най-амбициозните космически мисии, планирани някога. Освен че двата космическа апарата ни дадоха цял куп нови знания за газовите гиганти на Слънчевата система, те носят в себе си частица от цялото човечество – Златните плочи. Двата апарата са най-отдалечените обекти в космоса, създадени от човека. Космическият апарат „Галилео” е изстрелян на 18 октомври 1989г., а достига целта си – газовия гигант Юпитер, на 7 декември 1995г. след малко повече от 6г. пътуване. „Галилео” събира голямо количество данни, обикаляйки около Юпитер и срещайки се с неговите луни. Мисията на „Галилео” приключи през септември 2003г., когато учените съзнателно го разбиха в атмосферата на Юпитер. Дори и да не сте учен или човек, който активно се интересува от наука, сте чували за „Хъбъл” поне веднъж в живота си. А има ли по-добър отговор на въпроса дали мисията си заслужава от целия куп спиращи дъха снимки, които получаваме благодарение на „Хъбъл”? „Касини”, който в продължение на 13г. обикаляше около Сатурн и неговите луни и помогна на учените да направят революционни открития, приключи своето научно приключение през 2017г. Съдбата му бе подобна на тази на „Галилео”. Учените от НАСА умишлено разбиха „Касини” в атмосферата на Сатурн на 15 септември 2017г. Причината: откриването на органични съединения на една от луните на Сатурн – Енцелад. Учените решиха да не рискуват замърсяването на Енцелад с микроорганизми от Земята, които биха могли да са оцелели върху повърхността на „Касини” и заради това сами унищожиха „Касини”. Влизането в употреба на наследника на „Хъбъл” – космическия телескоп „Джеймс Уеб”, със сигурност е едно от събитията, които астрономите очакват с най-голямо нетърпение. „Джеймс Уеб” трябваше да бъде изстрелян още през 2018г., но поради забавяне на проекта това се очаква да се случи през 2021г. Дали „Джеймс Уеб” ще улавя дори още по магически места в далечната Вселена от „Хъбъл” , предстои да разберем.", "date": "2019.07.29", "title": "Кои са най-успешните мисии на НАСА и най-големите й провали?"}
{"url": "https://www.24chasa.bg/novini/article/7581523", "text": "Закъсненията, които са се получили през изминалата нощ на летище София, са \"поради натрупване на закъснения през уикенда\", казаха от \"България ер\", предава  . От компанията обясняват, че заради метерологични обстоятелства и натоварен въздушен трафик над различни ключови летища в Западна и Централна Европа част от самолетите на авиокомпанията са останали по летищата с часове, и допълват: В напрегнат сезон като летния, когато полетните разписания на всяка една авиокомпания, а и на всяко едно летище са изключително натоварени, това резултира в натрупване на закъснения по обратните полети към София, както и към следващите линии, които самолетът трябва да изпълни. От \"България Ер\" не очакват големи закъснения на полети в следващите дни. От авиокомпанията се извиняват на пасажерите за създаденото неудобство и припомнят, че всеки, чийто полет е закъснял с над 3 часа, може да подаде жалба за компенсация.", "date": "2019.07.29", "title": "\"България Ер\": Не се очакват нови закъснения, забавянията ще бъдат компенсирани"}
{"url": "https://www.24chasa.bg/novini/article/7581534", "text": "Сръбския президент Александър Вучич поздрави руския си колега Владимир Путин, че подсилва сръбската армия с бойни танкове и бронетранспротьори въпреки опасения на Запада, че интензивното въоръжаване на сръбската армия може да застраши крехкия мир на Балканите, предаде Асошиейтед прес. Вучич говори днес при оглед на пристигналите наскоро 10 руски бронетранспортьора в сръбска военна база, предава БТА. Машините бяха доставени по въздушен път, след като Румъния обяви, че може да не разреши транзитното им транспортиране по Дунав заради санкциите на ЕС срещу Русия, въведени заради събитията в Украйна. Белград непрекъснато говори за военен неутралитет, но преговаря за допълнителни доставки на въоръжение от Русия, включително на бойни и транспортни хеликоптери и системи за противовъздушна отбрана. Сърбия вече получи 6 бойни самолета МиГ-29 от Русия, отбелязва Асошиейтед прес.", "date": "2019.07.29", "title": "Вучич поздрави Путин, че подсилва сръбската армия с танкове"}
{"url": "https://www.24chasa.bg/novini/article/7581550", "text": "44-годишен мъж от с. Д-р Йосифово е загинал при катастрофа, станала привечер в неделя на главен път Е-79 край с. Винище между Монтана и Видин. По данни на полицията загиналият с „Опел“ пътувал в посока Монтана. Неочаквано започнал рисково изпреварване и се ударил челно в идващ насреща тежкотоварен камион. Камерата на ТИР-а е заснела ситуацията. Без видима причина „Опелъ-т” рязко напуснал колоната автомобили и започнал изпреварване. Заради тежкия инцидент движението в района бе спряно. От Агенция \"Пътна инфраструктура\" днес потвърдиха за пътно-транспортното произшествие и допълниха, че след разчистване на двете смачкани возила - ТИР и лек автомобил, трафикът и в двете посоки е бил възобновен.", "date": "2019.07.29", "title": "Кола се удари челно в камион край Монтана, 44-годишен е загинал"}
{"url": "https://www.24chasa.bg/novini/article/7581555", "text": "Кипър ще има подкрепата на Гърция и на ЕС при всяка ескалация на провокациите по енергийните въпроси, заяви гръцкият министър-председател Кириакос Мицотакис в Никозия на съвместна пресконференция с кипърския президент Никос Анастасиадис, съобщи гръцката телевизия Скай, цитирана от БТА. Посещението в Кипър е първото, което Мицотакис прави след поемането на премиерския пост. По-конкретно Мицотакис каза, че Кипър трябва да смята за даденост европейската подкрепа и че всяко ескалиращо провокативно поведение от страна на Турция ще срещне съответна реакция на европейско равнище. Гръцкият премиер каза, че въпросът засяга не само суверенните права на една страна-членка на ЕС, но и самата енергийна политика на Съюза и диверсификацията на енергийните източници в басейна на Източното Средиземноморие. Той заяви още, че главен приоритет е прекратяването на турската окупация (в Северен Кипър). Мицотакис се обяви и за край на \"анахроничния режим на гаранциите\" като условие за намиране на решение на кипърския въпрос. Турция изпрати напоследък два сондажни и един сеизмологичен кораб за проучвания за природен газ в кипърската изключителна икономическа зона, която Анкара не признава. В отговор на 15 юли външните министри от Европейския съюз одобриха въвеждането на санкции срещу Турция.", "date": "2019.07.29", "title": "Мицотакис: Главен приоритет е прекратяването на турската окупация в Кипър"}
{"url": "https://www.24chasa.bg/novini/article/7580408", "text": "“Не давам разрешение за ход на делото! Преди време прокурор Попова направи едно изказване, заради което трябваше да е на нашето място. Нейните думи също са насаждане на омраза. Щом е така, да отговаря като нас!” Думите са на имама Ахмед Муса Ахмед от Пазарджик, изречени пред съда на 19 юни. Това стана на поредното заседание по дело за насаждане на религиозна омраза, пропагандиране идеите на ИДИЛ и призоваване към ислямска война, в което Ахмед Муса и 13 негови сподвижници от Пазарджик, Пловдив, Асеновград и Смолян са подсъдими. Поводът е изказване на Недялка Попова пред пловдивски сайт, дадено през март 2018 г. В него тя изказва мнение, че когато мюсюлманите у нас станат 30% от населението, държавата ни ще е застрашена. Изказването на Ахмед Муса Ахмед пред съдебния състав има заразителен ефект и веднага след него всички останали 13 подсъдими и техните адвокати поставят искане за отстраняване на прокурор Попова от процеса заради предубеденост. Ден по-късно съдът, ръководен от съдия Кристина Пунтева, отвежда Попова като обвинител в процеса. За съдебната практика в Пазарджик случаят е прецедент още повече когато става дума за нашумяло дело от обществен интерес. По-важното в случая е, че прокурор Недялка Попова е отведена от делото почти година и половина след изказаното лично мнение. През този период е извършена проверка от инспектората на ВКП, която излиза със заключение, че прокурор Попова не е извършила нарушение. Комисията за защита от дискриминация също установява, че няма данни за престъпление. Самата Попова също отказва да си направи отвод по делото. На фона на тези факти логичен е въпросът предварително организирано ли е искането за отвеждането от делото на Попова. В тази връзка трябва да се знае, че от март 2018 до юни 2019 г. са проведени множество заседания по процеса, но подобно искане от подсъдими и адвокати не е поставяно. И когато случаят е на практика забравен, изненадващо се появява искът за отстраняването на Недялка Попова и то е уважено от съда. Вярно е, че междувременно Ахмед Муса Ахмед влезе в затвора за 4 г. по присъди по две дела за разпространение на радикален ислям, след решение на ВКС по така нареченото имамско дело, в което подсъдими бяха 13 мюсюлмански духовници. Обвинител по този процес отново беше прокурор Недялка Попова и основно нейна е заслугата пазарджишкият имам да влезе в затвора. През май т.г. главният прокурор Сотир Цацаров награди Попова за професионалната ѝ работа именно по имамското дело. От 2009-а насам прокурор Попова е единственият представител на държавното обвинение у нас, който активно и последователно съвместно с ДАНС работи по проявите на радикален ислям у нас. Според експерти материята е изключително трудна за разбиране и събиране на доказателства. Неоспорим факт е, че деянията по двата нашумели процеса - имамското дело и това, което се води в момента в Пазарджик срещу разпространението на радикална ислямска идеология, са извършени в различни региони на страната. И въпреки това извън нормалната съдебна практика за водещ прокурор в тях е определена Недялка Попова и делата се водят на първа инстанция в Пазарджик. В рамките на имамското дело тя успя да разкрие сложните схеми за финансиране на различните прояви за проповядване на радикален ислям с факти и доказателства. По настоящото дело за проповядване на верска омраза и призоваване към ислямска война прокурор Попова разкри връзките на основния обвиняем Ахмед Муса Ахмед с терористични групировки от Австрия и Германия. В Австрия например хората, с които Муса е поддържал контакти, са осъдени по на 8 г. затвор. Разкрити бяха и посещенията на представители на ИДИЛ в Пазарджик в дома на осъдения имам. И най-важното - експерти доказаха, че обвинителният акт на Недялка Попова по делото, от което е отстранена, е изготвен по доказателства, които са проверени и потвърдени. Подобно е и мнението на окръжния прокурор на Пазарджик Васил Малинов, който изрази становище, че отвеждането на колежката му от делото е неправилно именно защото обвинителният акт е изготвен по доказателства и в него няма предубеденост. Всъщност Васил Малинов ще продължи да представлява държавното обвинение в процеса, който продължава вече 3 г. Може би тук е мястото да отбележим и друг важен факт. През 2015 г., когато прокурор Попова внася в съда обвинителния акт по настоящото дело срещу 14 подсъдими, съдия Кристина Пунтева го връща на няколко пъти с мотив за допуснати процесуални нарушения. Тогава прокурор Попова недвусмислено заявява, че не вижда обективни причини за това. В крайна сметка делото започва едва през 2016 г. “Отвеждането ми от делото няма да попречи да продължа да работя съвестно и професионално като прокурор.” Това е единственият коментар на прокурор Попова, направен само пред “24 часа”, след като съдия Пунтева я отстрани от процеса. В случая самочувствието на Недялка Попова като представител на държавното обвинение е подплатено с дългогодишната ѝ работа в пазарджишката прокуратура. Попова постъпва на работа в районната прокуратура в Пазарджик през 1993 г., а през 2008 г. е преместена в по-горната окръжна прокуратура. През годините тя наблюдава и ръководи нашумелите досъдебни производства и внася в съда обвинителните актове срещу тарторите и бандите от сутеньори за износ на женска плът в чужбина и разпространението на наркотици в Пазарджик и региона, като постига осъдителни присъди за тях. Дори е поръчана да бъде убита заедно с полицейски офицер от сутеньор, вкаран в затвора по неин обвинителен акт. Подготовката за убийството е разкрита и осуетена, преди да бъде извършено. Прокурор Попова е носител на наградата “Джовани Фалконе” на името на убития от мафията италиански съдия. Носител е и на званието Прокурор на годината, присъждано от Асоциацията на прокурорите.", "date": "2019.07.29", "title": "Защо прокурор Попова бе отстранена от делото срещу имама Ахмед Муса"}
{"url": "https://www.24chasa.bg/novini/article/7581570", "text": "Мечка влезе в рибно-преработвателен завод в руския град Оха, Сахалинска област, предизвиквайки паническо бягство на служителите му, съобщиха руски медии. Портал АСТВ публикува видео от инцидента. Камерите са уловили как служителите разтоварват продукцията, когато мечката, очевидно привлечена от миризмата на риба, влиза в помещението, информира dir.bg. Животното обаче забелязва хората и първо излиза от склада. След това помещението панически напускат и работниците, които забелязват мечката едва когато тя тръгва да напуска помещението. Животното не е открито след това, а работата в цеха е възстановена.", "date": "2019.07.29", "title": "Мечка нахлу в склад за риба в Русия (Видео)"}
{"url": "https://www.24chasa.bg/novini/article/7581575", "text": "Премиерът Борис Джонсън ще се премести в официалната си резиденция на \"Даунинг Стрийт\" 10 днес и ще бъде придружен от партньорката си Кари Саймъндс, обяви негов говорител, цитирана от \"Ройтерс\" и  Когато миналата седмица Джонсън влезе през известната черна врата на \"Даунинг стрийт\" 10 като новия премиер на Великобритания, той бе първият от почти половин век, непридружен от брачен партньор. Вместо това Саймъндс, бивш ръководител на комуникациите на неговата Консервативна партия, бе застанала наблизо с екипа му. Попитана дали партньорката на Джонсън ще се нанесе заедно с него на \"Даунинг Стрийт\" 10, говорителят каза: \"Премиерът официално се нанася днес и да, партньорката му ще живее там\". От десетилетия от новия премиер се очаква да участва в малко нагласената сцена с радостното помахване към множеството медии, пресичайки прага на Номер 10 за пръв път, заедно със съпругата или съпруга си и може би децата им. Но Джонсън, на 55 години, и неговата съпруга Марина Уилър, с която имат четири деца, обявиха през септември, че са се разделили и се развеждат след 25 години брак. Не е ясно дали разводът е приключил. Връзката му със Саймъндс, на 31 години. влезе в новините по време на кампанията, когато една нощ полицията бе повикана в дома им в южен Лондон след сигнал за голям скандал. Съседи разказаха пред \"Гардиън\", че са чули Саймъндс да казва на Джонсън \"Разкарай се!\" и \"Остави ме!\" и чупене на предмети. Семейният статут на Джонсън обаче не беше въпрос по време на лидерската надпревара. Доказателство е фактът, че той бе избран от членове на партията с традиционно консервативни възгледи за семейството.", "date": "2019.07.29", "title": "Борис Джонсън ще живее на \"Даунинг Стрийт\" 10 с приятелката си"}
{"url": "https://www.24chasa.bg/novini/article/7581578", "text": "58-годишен мъж е с опасност за живота, след като е загубил контрол над автомобила си и е падал в река. Това съобщиха от ОД на МВР – Смолян. Инцидентът е станал на 27 юли около 14.05 ч. на път III-865 (Черна-Ардино-Кърджали) при км 2+600. Лек автомобил със смолянска регистрация, управляван от 58-годишен мъж от с. Мъглища, община Мадан, при излизане от ляв завой, в опит да избегне появили се на пътя две сърни, губи контрол над автомобила, излиза от платното за движение, преобръща се по стръмен скат от около 80 метра и пада в реката. В резултат на произшествието водачът е получил множество наранявания - счупване на лява ключица, десен лакът, първи лумбален прешлен, 11-ти гръден прешлен, контузия на бял и черен дроб. Пострадалият е настанен е за лечение и наблюдение в реанимацията в МБАЛ-Смолян с опасност за живота. Използван е обезопасителен колан. Произшествието е посетено от екипи на \"Пътна полиция“, екип на РСПБЗН-Мадан и дежурна оперативна група при Районно управление на МВР-Мадан. По случая е образувано досъдебно производство.", "date": "2019.07.29", "title": "Борят се за живота на шофьор, паднал в река в опит да спаси сърни"}
{"url": "https://www.24chasa.bg/novini/article/7581666", "text": "19-годишен младеж се е забил с автомобила си в дърво преди минути в Бургас, от удара голям клон е паднал върху колата, съобщава говорителят на полицията Цветелина Рандева. По чудо младежът и неговата приятелка, която също е била в колата, са без сериозни наранявания. Инцидентът е станал около 15,57 ч. на бул. \"Ст.Стамболов\", малко след спирката на УМБАЛ Бургас, в посока кръговото движение. Причина за катастрофата е движение с несъобразена с пътния трафик скорост, казаха от ОД МВР Бургас. ", "date": "2019.07.29", "title": "19-годишен се заби в дърво в Бургас, огромен клон се стовари върху колата"}
{"url": "https://www.24chasa.bg/novini/article/7581676", "text": "Състав на Хасковския окръжен съд определи мярка за неотклонение \"задържане под стража\" спрямо Милен Райчев /33 г./, който е търсен с Европейска заповед за арест /ЕЗА/ от Апелативната прокуратура в Атина. Правосъдието в южната ни съседка цели да предяви обвинение към Райчев за съучастничество в убийството на гръцкия и австралийски гражданин Янис /Джон/ Макрис на 31 октомври миналата година, информира БТА. Подозираният в тежкото престъпление бе задържан в дома на родителите си в Хасково при полицейска операция с участието на звено \"Кобра\", сектор \"Издирване\" в ГД \"Национална полиция\", ГДБОП и ОД на МВР - Хасково. На делото съдът кредитира доводите на прокуратурата, че задържаният може да се укрие или извърши друго престъпление и постанови най-тежката мярка за процесуална принуда до делото за предаване на гръцката страна по същество. На 4 април т. г. полицията в Гърция задържа предполагаемия физически убиец на Макрис - Серафим Райчев /31 г./, който е брат на Милен Райчев. Тогава е издадена и ЕЗА за Милен Райчев. Държавният обвинител Николай Гугушев поясни пред журналисти в кулоарите на съда, че според изложените от гръцката страна обстоятелства около случая, Милен Райчев има общо с управлението на автомобил, който е бил на местопрестъплението.", "date": "2019.07.29", "title": "Арест за брата на Серафим, обвинен в убийството на бизнесмена Янис Макрис"}
{"url": "https://www.24chasa.bg/novini/article/7581132", "text": "Според публикуваните този месец данни от няколко китайски провинции, търговията на провинциите Джъдзян, Шандун, Чунцин и Фудзиен със страните в обхвата на „Един пояс, един път\" се увеличава с бързи темпове, съобщи Китайската информационна агенция. Джъдзян е една от водещите в областта на търговията китайски провинции. Според публикуваните данни, през първата половина на годината нейният БВП е достигнал 2,8256 трилиона юана, което е увеличение със 7,1% спрямо същия период на миналата година, предава  Износът на провинцията през този период е бил на стойност 1,0484 трилиона юана, а вносът – 360,5 милиарда юана, което е съответно с 6,6% и 3,3% повече. Износът на Джъдзян за страните в обхвата на „Един пося, един път\" е бил на стойност 3,579 милиарда юана, което е увеличение с 9,9% и заема 34,1% дял от общата сума на износа на провинцията. През първата половина на годината вносът и износът на провинция Шандун със страните в обхвата на „Един пося, един път\" е бил на стойност 278,66 милиарда юана, което е с 11% повече. Единственият град на централно подчинение в Централен и Западен Китай – гр. Чунцин, също ускорява търговията със страните в „Един пояс, един път\". През първата половина на годината тя е била на стойност 73,42 милиарда юана, което е увеличение от 32%. Според данните за провинция Фудзиен, през първите шест месеца на годината вносът и износът ѝ към страните в обхвата на „Един пояс, един път\" е бил на стойност 220,21 милиарда юана, което е с 13,6% повече в сравнение със същия период миналата година.", "date": "2019.07.29", "title": "Китайските провинции увеличават търговията със страните в обхвата на „Един пояс, един път\""}
{"url": "https://www.24chasa.bg/novini/article/7581691", "text": "Две седмици след безпрецедентния теч на лични данни от сървърите на НАП, в хакерските форуми се появи нова „пратка” информация от български системи. Този път злонамерен потребител предлага база данни от фирма за уеб дизайн, работеща на нашия пазар. Според описанието „плячката” включва както вътрешната система на дружеството, така и някои от проектите, с които се е занимавало. Сред тях най-известните са интернет портали за автомобилни състезания и за зимни спортове, но има също и други сайтове, сред които – и такъв на медицинска тематика, информира  Видимо страниците са разработвани през миналото десетилетие, но част от тях и към момента са онлайн Според прикрепен скрийншот, изтегленото включва потребителски имена, имейл адреси, IP адреси и md5 хешове на пароли, които потенциално могат да бъдат обект на допълнителни опити за разбиване с помощта на „груба сила” (стотици хиляди опити в секунда) и речници с вече известни комбинации. Датата на кражбата е 28 юли т.г. Към момента няма яснота доколко легитимен е новият теч на данни. Подобни атаки срещу фирми за уеб дизайн не са рядкост, тъй като в много случаи те разработват една система за управление на съдържанието (или сходни допълнителни модули за някой по-разпространен на пазара продукт) и после я използват за всички свои проекти, като така дадена уязвимост „отключва” понякога десетки сайтове.", "date": "2019.07.29", "title": "Хакер предлага нова база данни с 5000 български потребители"}
{"url": "https://www.24chasa.bg/novini/article/7581690", "text": "Организирана престъпна група е неутрализирана при спецоперация на ГДБОП и колегите им от Видин, съобщи МВР. Бандата Подробности по реализацията дадоха ръководителят на Специализираната прокуратура Димитър Петров, директорът на ГДБОП главен комисар Ивайло Спиридонов, наблюдаващият прокурор Камен Господинов и началникът на отдел „Контратероризъм“ в ГДБОП комисар Илия Делчев. Димитър Петров обясни, че групата е работила най-общо в три направления – трафик на мигранти, трафик на жени с цел проституция, проверяват се и данни, свързани с палежи. Тя е действала в цялата страна, проверяваме палежи в различни части на България след неутрализирането й, допълни още ръководителят на Специализираната прокуратура. Групата е в полезрението ни от началото на годината, когато колегите от Видин разкриха планът да бъде запалено полицейското управление и успяха да го предотвратят, обясни гл. комисар Спиридонов. По думите му в хода на извършените оперативни действия е установено, че участниците в престъпната схема са конспиративни и предпазливи, както и че развиват още куп други престъпни дейности, освен трафик на мигранти.  Вчера в ГДБОП е получена информация, че планират прекарване на мигранти от София през Видин с лодка през Дунав - собственост на лидера на групата и със специално изпълнение, до румънския бряг. След координация с видинските колеги деветимата мигранти- трима мъже, три жени и три деца, превозвани в миниван, са задържани на първия тунел на магистрала Хемус. В хода на действията е установена и другата част от престъпната група, която е очаквала чужденците на остров в река Дунав в български териториални води. Независимо от опита им да избягат, осмината членове на престъпната схема – всички те български граждани, са задържани благодарение и на подкрепата на служители от ГД „Гранична полиция“ и отряд „Кобра“-СДВР. Главен комисар Спиридонов благодари на всички служители, работили по случая и специално поздрави колегите си от Видин, работили в трудни условия и независимо от получени данни, че групата е имала логистична подкрепа, включително от хора от МВР. Директорът на ГДБОП уточни, че в тази връзка тече и допълнително разследване. Той допълни, че лидерът на групата е осъждан за убийство и има излежана присъда от 10 години. Сред членовете има и други хора с присъди, повечето са криминално проявени за кражби, грабежи, палежи. Наблюдаващият делото прокурор Камен Господинов обяви, че към наказателна отговорност са привлечени общо 10 лица, като от тях двама са се укрили и още не са успели да им предявят обвиненията. На арестуваните 8 участници в престъпната схема са наложени мерки за неотклонение за 72 часа по НК. Предстои утре Специализираният съд да вземе решение дали да им наложи постоянна мярка за неотклонение.", "date": "2019.07.29", "title": "Вижте как заловиха бандата трафиканти на банкет на остров в Дунав (Видео, снимки)"}
{"url": "https://www.24chasa.bg/novini/article/7581705", "text": "Британският премиер Борис Джонсън каза, че са налице всички шансове да се постигне ново споразумение за Брекзит с Европейския съюз и че той иска също и голямо търговско споразумение с ЕС, предаде Ройтерс. \"Ние искаме да заявим пределно ясно, че предпазният механизъм (за Северна Ирландия - б.р.) е \"умряла работа\" и трябва да бъде отписан. Споразумението за изтегляне (от ЕС, договорено с експремиерката Тереза Мей - б.р.) също е мъртво и трябва да бъде отписано. Но има възможност за ново споразумение\", каза Джонсън по време на посещение в британска военноморска база в Шотландия, където той е на посещение днес, предава БТА. \"Онова, от което се нуждаем, е да изградим ново партньорство, включващо всички онези неща, които имат значение за нас, със споделено сътрудничество в сферите на отбраната, сигурността, разузнаването, културата, науката - всичко, което би могло да се очаква\", посочи премиерът. \"В сърцевината на всичко това ще бъде едно ново споразумение за свободна търговия, които ще ни позволи да си върнем контрола над митата и над нашите закони, и да правим някои неща по различен начин, който ни устройва\", добави Джонсън. Той изключи нов референдум за независимост на Шотландия след проведения вече през 2014 г. \"Както вече бе казано, такова нещо се предприема веднъж през един човешки живот, веднъж при едно поколение. На тази база хората тогава дадоха гласа си и мисля, че ще бъде тотално погрешно да нарушим това обещание пред народите на Шотландия и Обединеното кралство и да правим нов референдум\", подчерта Борис Джонсън при днешното си посещение в Шотландия.", "date": "2019.07.29", "title": "Борис Джонсън: Имаме всички шансове за ново споразумение за Брекзит"}
{"url": "https://www.24chasa.bg/novini/article/7581722", "text": "Турският министър на вътрешните работи Сюлейман Сойлу заяви, че новите планове за действие на Турция по въпроси, свързани с миграцията, са насочени единствено към предотвратяване на нелегалната миграция, предаде в.\"Хюриет дейли нюз\", цитиран от БТА. Тези въпроси засягат единствено нередовната и нелегалната миграция. Не може да става въпрос и не е допустимо да бъдат депортирани сирийци, които са под временна закрила, чужденци, на които е предоставен статут на международна закрила или хора, които имат разрешителни за пребиваване, каза Сойлу. Сойлу направи тези изявления на пресконференция вчера след посещение в център за предоставяне на временно убежище в Кахраманмараш /Южна Турция/. Над 165 000 нелегални мигранти са задържани в Турция от началото на тази година, уточни министърът. Този брой се очаква да надхвърли 300 000 души до края на годината, каза Сойлу. Той добави, че 268 000 нелегални мигранти са задържани в Турция през 2018 г. Сойлу подчерта отново, че мигрантите, които са под временна закрила, трябва да се установят в градовете, в които са били официално регистрирани. Истанбулското валийство обяви по-рано, че бежанци, които пребивават в Истанбул, въпреки че не са били регистрирани там, ще бъдат прехвърляни в лагери, ако не напуснат окръга до 20 август. Сойлу повтори това вчера, като отбеляза, че в някои окръзи, включително Истанбул, не се позволява регистрация на бежанци, като се допускат изключения само по хуманитарни причини, свързани с лечение или образование. По тази причина, ако ние установим, че в Истанбул има нерегистрирани сирийци, съгласно нашата система, ние първоначално ги транспортираме в лагер и ги регистрираме. След това ги питаме в кой град искат да отидат и ги изпращаме, поясни Сойлу. Според данни, събрани от Анадолската агенция от източници от сигурността, най-малко 2 244 нелегални мигранти са били задържани при операции в различни окръзи на Турция през миналата седмица.", "date": "2019.07.29", "title": "Турция с нов план за предотвратяване на нелегалната миграция"}
{"url": "https://www.24chasa.bg/novini/article/7581315", "text": "България е най-краткият път, който свързва Китай с Европа, което прави страната ни най-изгодната входна врата на Китай за Европейския съюз. Това заяви държавният глава Румен Радев на среща на „Дондуков“ 2 с представители на китайски компании, участващи в реализацията на инициативата „Един пояс, един път“, цитиран от прессекретариата на президента. Разговорът е в продължение на държавното посещение на българския президент в Китай в началото на юли тази година, на което бяха отправени покани към редица водещи китайски компании за инвестиции в развитието на българския транспорт, енергетика, туризъм, иновации. На срещата участваха представители на ръководствата на „China Railway International Group“, световен лидер в изграждането на железопътна и транспортна инфраструктура, и на „Touchstone Financial Holding Group“ -водеща финансова група, структурираща изпълнението на международни стратегически проекти в рамките на инициативата \"Един пояс, един път”, заедно с повече от 20 водещи китайски държавни и частни компании, китайски инвестиционни фондове, банки и застрахователни компании. Гостите запознаха държавния глава с плановете си за създаване на платформа за инвестиции и реализиране на Стратегически проекти в областта на инфраструктурата, енергетиката, селското стопанство, технологиите в страните от инициативата „17+1“. Проучват се възможности за откриване в България на регионален център за разработване и прилагане на тази финансова и проектна платформа. Президентът Румен Радев изрази удовлетворение, че само месец след визитата му в Китай страната вече проявява интерес към насоките за стратегическо партньорство, очертани по време на срещата между българския и китайския държавен глава. Румен Радев отбеляза, че България активно подкрепя инициативите „Един пояс, един път“ и „17+1“ за сътрудничество между Китай и държавите от Централна и Източна Европа. Неслучайно в България се предвижда откриването на Глобален център за партньорство по инициативата. По думите на президента обемът на китайски стоки за Европа расте всяка година и това изисква големи и модерни логистични центрове в Европа, а България предлага едни от най-добрите условия за това. Българският държавен глава припомни трите приоритетни проекта, които представи по време на визитата си в Китай по покана на своя колега Си Дзинпин: откриване на пряка въздушна линия София-Пекин и на клон на китайска банка у нас, както и изграждане на българо-китайски център за научни изследвания и иновации в България. Целта им е да се облекчи търговският и инвестиционен обмен и да се стимулира дейността на китайските инвеститори. Президентът допълни, че по време на посещението си в Хърватия по негова инициатива заедно с хърватския президент Колинда Грабар-Китарович са изпратили съвместно предложение до Си Дзинпин за откриване на въздушна линия Пекин – София - Загреб. България може да представи много комплекси възможности. Ние сме отворени и готови да развиваме тези възможности, каза още Румен Радев. Местоположението на България е стратегическо и страната активно подкрепя инициативата „17+1“, отбеляза Кени Сонг, председател на „Touchstone Financial Holding Group“. По думите му това е предпоставка финансовата група да планира откриване на клон в България. Искрено желаем в рамките на инициативата „Един пояс, един път“ Китай и България да намерят повече възможности за сътрудничество, да има повече реални проекти, отбеляза той и допълни, че са готови да стимулират реализирането на повече проекти. Президентът на „China Railway International Group“ Чен Шипинг заяви, че проучват бизнес-средата в България и конкретни проекти, включително и пристанище Варна. Китай и България вече имат отлично сътрудничество, но ние вярваме, че все още има огромен потенциал и перспективи за развитие, отбеляза посланкът на Народна Република Китай в България Дун Сяодзюн. По думите му посещението на китайската делегация има за цел да реализира консенсуса за взаимноизгодното сътрудничество, постигнат на срещата между държавните ръководители на Китай и България по време на посещението на Румен Радев.", "date": "2019.07.29", "title": "Радев: България е най-краткият път, свързващ Китай с Европа (Обновена)"}
{"url": "https://www.24chasa.bg/novini/article/7581739", "text": "Българското посолство в Босна и Херцеговина финансира ремонтни работи в две училища, съобщи агенция СРНА, цитирани от БТА. В основно училище в село Скелани в община Сребреница вече приключва ремонтът на физкултурния салон, който е финансиран с 12 700 конвертируеми марки /около 6500 евро/ от посолството на България. Българското дипломатическо представителство е предоставило и 7400 конвертируеми марки /около 3800 евро/ за ремонт на отоплителната система в Средношколски център Сребреница. По-рано българското посолство е подарило на община Сребреница компютри за детската градина, училището в Скелани и кабинета по информатика в средношколски център Сребреница, припомня СРНА.", "date": "2019.07.29", "title": "Посолството ни в Босна и Херцеговина финансира ремонт на 2 училища"}
{"url": "https://www.24chasa.bg/novini/article/7581738", "text": "Старозагорският митрополит Киприан ще отслужи Тържествена света литургия на 4 август, неделя, от 9 часа сутринта в потопения във водите на язовир \"Жребчево\" храм \"Свети Йоан Рилски Чудотворец\", съобщиха днес от митрополията. Службата е по повод на християнския празник Седма неделя след Петдесетница. В тази черква не е имало църковна служба от 28 април 1963 г., когато служилият в храма дълги години поп Драган Стойков венчал в него сина си Стойко. Година по-рано село Запалня, в което била черквата, е изселено, за да бъде погълнато от водите на строящия се тогава язовир \"Жребчево\". Много от къщите и доворовете наистина останали под водата, но с черквата се случило чудо - през лятото и есента, когато водата се отдръпва, тя остава на сухо. Язовирът я прави недостъпна само напролет, освен с лодка, когато водата е най-много. Когато храмът е на сушата, много хора идват в него. Макар през годините той да се руши, покривът му да се е срутил, а стротелните материали от него да се разграбват, неизвестни дори са изградили на една от стените му импровизиран олтар с книжни икони, пред който палят свещи. Преди време дори се заговори църквата да бъде консервирана и възстановена, но поне засега това са само добри намерения.", "date": "2019.07.29", "title": "Владиката Киприан ще служи в потопената черква на язовир \"Жребчево\""}
{"url": "https://www.24chasa.bg/novini/article/7581747", "text": "Управителят на \"Агенция БГНЕС\" ЕООД е подала молба до Софийски градски съд (СГС) да бъде открито производство по несъстоятелност срещу дружеството. От молбата, която е вписана в Търговския регистър, става ясно, че първоначалната дата на неплатежоспособността е 15 юли тази година, а дружеството дължи 600 хил. лв. от неплатени данъци и осигуровки. Компанията притежава и марката \"БГНЕС\", която в началото на юни беше обявена за продажба на търг от НАП, съобщава  . Основателят и собственик на БГНЕС Любчо Нешков каза пред \"Капитал\", че фирмата, на която се иска несъстоятелност, е стара и тя няма дейност от шест години. Сега се иска нейното закриване, защото тя не може да си събере взиманията. \"Става дума за стара фирма. Сайтът и марката \"БГНЕС\" са собственост на \"БГНЕС Груп\" и няма опасност за работата на сайта\", каза Нешков, който според регистъра е управител и собственик на \"БГНЕС Груп\". Фирмата, за която сега се иска несъстоятелност, се притежава от Славица Нешкова. Проверка през търсачката google показва, че има два сайта bgnesagency.com и www.bgnes.com в менюто и на двата сайта се вижда, че главен редактор на медиите е един и същи човек - Георги Пашкулев. Очевидно задълженията на сайта БГНЕС са оставени в старото дружество, а медията продължава дейността си в ново, без задължения. В началото на юни стана ясно, че НАП продава принудително марката БГНЕС. В сайта на приходната администрация се вижда, че съобщението за продажбата на марката на частната информационна агенция е от 30 май, а срокът за подаване на предложения е бил 21 юни. Началната цена е била 30 500 лв., а търгът трябваше да се състои на 28 юни. Няма публична информация за резултата от търга. Тогава пред медиите главният редактор на БГНЕС Георги Пашкулев потвърди информацията, като уточни, че става дума за търговски спор, отнесен до съда. В Патентно ведомство обаче има регистрирана друга марка \"Агенция БГНЕС\", заявката за която е подадена през юни тази година. Очевидно с нея продължава развитието и работата си bgnesagency.com оттук нататък. От молбата до СГС се вижда, че старото дружество \"Агенция БГНЕС\" не може да изпълни изискуеми парични задължения в размер на 607 хил. лв., като 539 хил. от тях са свързани с търговската му дейност. Задълженията на дружеството към Националната агенция за приходите (НАП) са за неплатени данъчни и осигурителни вноски. От подаваните финансови отчети от \"Агенция БГНЕС\" се вижда, че дружеството започва да трупа неплатени данъци и осигуровки от 2014 г. насам. Към датата на подаване на молбата преди близо две седмици приходите на дружеството са незначителни и то е в свръхзадлъжнялост и продължава да трупа задължения за лихви и дори разсрочването им няма да му помогнат да се справи с кризата. Информационна агенция БГНЕС започва да работи през 2001 г. От Търговския регистър се вижда, че едноличен собственик на капитала на агенцията в размер на 100 хил. лв. е Славица Нешкова, която е и управител на дружеството, което в момента иска несъстоятелност. Управител и собственик на новото дружество \"БГНЕС Груп\" е Любчо Нешков. Преди четири години информационната агенция БГНЕС обяви партньорство с медийната група на руския магнат Александър Лебедев ESI Media, която притежава британския вестник The Independent. Редакционната политика на БГНЕС през последните години беше по-скоро проправителствена, а по времето на кабинета \"Орешарски\" там се появяваха анализи в подкрепа на спорните решения на кабинета.", "date": "2019.07.29", "title": "БГНЕС вече работи през ново дружество"}
{"url": "https://www.24chasa.bg/novini/article/7581755", "text": "Няма данни за пострадали български граждани при катастрофата между пътнически автобус и ТИР в Турция., съобщиха от пресцентъра на Външно министерство.", "date": "2019.07.29", "title": "Външно: Няма данни за ранени българи при катастрофата между тир и автобус в Турция"}
{"url": "https://www.24chasa.bg/novini/article/7581934", "text": "Руската компания \"Сухой\" започна изпълнението на договора за доставка на руските Въздушно-космически сили (ВКС) на изтребители от пето поколение Су-57, предаде ТАСС, цитирайки съобщение от апарата на вицепремиера Юрий Борисов, съобщи БТА. Държавната поръчка за доставка на 76 изтребителя Су-57 за ВКС на Русия бе подписана миналата година. В резултат от изпълнението на договора руското военно министерство ще получи \"най-съвременния многофункционален изтребител от 5-о поколение, което ще повиши бойните възможности на родните ВКС\", се казва в съобщението. Първият самолет ще бъде предаден на поръчителя до края на тази година. Су-57 е предназначен да унищожава всички видове въздушни, наземни и надводни цели. Самолетът има свръхзвукова крайцерска скорост на полет, въоръжение, разположено във фюзелажа, радиопоглъщащо покритие (технология \"стелт\"), както и най-съвременен комплекс бордно оборудване.", "date": "2019.07.29", "title": "\"Сухой\" започна доставките на изтребители от 5-о поколение Су-57"}
{"url": "https://www.24chasa.bg/novini/article/7581926", "text": "Властите установиха самоличността на извършителя на нападението на фестивал в американския щат Калифорния, предаде Ройтерс, като се позова на телевизиите Си Би Ес Нюз и Ен Би Си Нюз. Представители на правоохранителните органи заявиха, че стрелецът е идентифициран като Сантино Уилям Лиган на 19 години, предава БТА. Нападателят беше застрелян от полицията, след като откри огън снощи на Фестивала на чесъна в Гилрой и уби трима човека, включително 6-годишно дете. Ранени бяха 15 души, но не е ясно колко човека са били простреляни или пострадали по друг начин при блъсканицата, когато хората са се опитвали да избягат, казаха органите на реда. Властите издирват заподозрян съучастник на стрелеца.", "date": "2019.07.29", "title": "19-годишен е стрелецът от фестивала в Калифорния"}
{"url": "https://www.24chasa.bg/novini/article/7581964", "text": "Французинът Франки Запата с прякор Летящия човек до края на седмицата ще направи нов опит да прелети над Ламанша, предаде Франс прес. Предишният опит на Запата да премине над протока с летящата си платформа \"Флайборд еър\" завърши с падане в британски води, предава БТА. \"Неуспехът няма да го разколебае. Той ще направи нов опит до края на седмицата - в петък, събота или неделя, в зависимост от метеорологичните условия\", съобщава говорителка на Франки Запата. От съобщението става ясно също, че французинът е готов за новото начинание, след както е посветил уикенда на ремонт на \"пострадалото\" си изобретение, с което се надява да осъществи около 35-километровия полет над Ламанша.", "date": "2019.07.29", "title": "Франки Запата опитва отново тази седмица да прелети над Ламанша"}
