{"url": "https://www.24chasa.bg/novini/article/7046194", "text": ", е починал от остра сърдечна недостатъчност, съобщи полицията, цитирана от ДПА. Сърдечната недостатъчност не е имала \"пряка връзка с получените наранявания\", заяви директорът на полицията на провинция Саксония-Анхалт след първоначалната аутопсия, предаде БТА. Двамата афганистанци, които бяха арестувани заради смъртта на мъжа, са разследвани за причиняване на тежки телесни повреди. Около 500 души излязоха днес на шествие в Кьотен в памет на 22-годишния мъж. Преди шествието, организирано от крайнодесни организации, около 50 души излязоха на протест срещу крайнодесния екстремизъм по призив на политичка от партия \"Левите\".", "date": "2018.09.09", "title": "22-годишният германец, който се спречка с мигранти в Кьотен, починал от сърдечна недостатъчност"}
{"url": "https://www.24chasa.bg/novini/article/7045997", "text": "Това, което гърците искаха преди близо 4 г., давайки вота си за Алексис Ципрас, го чуха в събота от устата на премиера. В стратегическа реч пред изложителите на панаира в Солун премиерът обяви намаляване на данъците и повишаване на заплатите. Звучи като музика за ушите на обикновените хора, които преживяха истински кошмар в годините на кризата. “Обещания към едно разочаровано общество”, анализира казаното от Ципрас в. “Катимерини”. Имотните данъци в страната бяха увеличени в последните години под натиска на кредиторите и се оказаха непосилни за гърците. Налогът ЕНФИЯ, въведен като “временен за година”, се оказа постоянен и изтощителен за уязвимите домакинства. По новата стратегия на правителството се предвижда намаление на този налог с 50% за 1,2 милиона собственици на малки жилища и средно с 30% за всички. Промяната ще се извърши на няколко етапа, като започва от началото на следващата година. Корпоративният данък от 29% се сваля на 25%. Правителството се надява с намаляването му да върне обратно поне част от гръцките фирми, които по време на кризата избраха съседни страни като България поради по-благоприятна данъчна среда. Икономисти вече коментираха, че при корпоративен данък в България 10% гръцките фирми няма да прехвърлят бизнеса си отново в родината. Ставката на ДДС се намалява от 24% на 22%, а редуцираната ставка - от 13% на 12%. Последната се начислява за някои храни и напитки и различни комунални услуги. Не се възстановяват преференциалните данъчни ставки за островите, които бяха увеличени през 2016 г. и доведоха до поскъпване на стоки и услуги по тези откъснати от сушата кътчета. Ципрас даде обещание за увеличаване на минималната работна заплата, но след преговори с кредиторите. Не посочи конкретни стойности. В същото време опозицията и синдикатите изнасят изследване за практиката в частния сектор да се работи на временна заетост, което реално е “социални помощи срещу работа”. По програми за безработни 1/3 от работещите в частния сектор оцеляват с брутно месечно възнаграждение от 383 евро, а това са 30% от работещите на заплата. В момента в Гърция минималната е 684 евро, но за заетите на пълен работен ден Предвижда се също намаляване с 35% на осигурителните вноски за малките фирми, предимно от семеен характер, които са най-уязвими от високите данъци. Фермерите получиха обещание за намаляване на данъците и подпомагане на младите хора до 25 г., заети в аграрния сектор. Но не може да се предвиди дали това ще прекрати ежегодните фермерски блокади. И понеже по официални данни милион и половина гърци живеят на прага на бедността, те ще получават помощи за наем на жилище от 70 до 200 евро на месец по много строги критерии. Сблъсък между желание и реалност Повярваха ли гърците отново на Ципрас - така, както го направиха преди близо 4 г. и два пъти му дадоха огромен кредит на доверие? Патетичната реч на гръцкия премиер и лидер на СИРИЗА, която целеше да вдъхне доверие и надежда, видимо не постигна целта си, смятат анализатори. Според проучване на Общия гръцки синдикат ГСЕЕ 89% от гърците вярват, че суровите мерки ще продължат въпреки излизането от спасителните програми. Опозиционната партия на консерваторите “Нова демокрация” запазва преднина на доверие от 11 пункта, като се подкрепя от 30% от избирателите. Готовите да гласуват за СИРИЗА засега са 19%. Обяснението - обещанията на управляващите се сблъскват с реалността на живота. Висока безработица, несигурност под натиска на тежки данъци и политическо маневриране в името на необозримо бъдеще - всичко това се приема резервирано от хората. Гръцките медии направиха ретроспекция и сравниха обещанията на Ципрас преди година на същия форум - разлика няма. Тогава премиерът каза: “Имаме задължение да изградим различна Гърция на равенство пред закона, на стабилност и доверие”, което тази година звучеше така: “Няма да позволим Гърция да се върне в епохата на дефицити и фискално дерайлиране.” “Уморихме се от обещания”, бяха част от лозунгите на протестиращите в Солун, които директно отговориха на Ципрас. И тук логичният въпрос - има ли право настоящият премиер да обещава облекчения и данъчни промени, които не са договорени с кредиторите, не са гласувани в парламента и то в период за следващите 4 г., при положение че мандатът на това правителство, (ако няма предсрочни избори), е до септември следващата година? Според наблюдатели икономическата ситуация в Гърция е доста по-благоприятна спрямо преди година-две. Някои дори вече виждат светлина в тунела. Народът обаче може да усети това облекчение едва след години. Гръцката полиция използва сълзотворен газ и зашеметяващи гранати срещу демонстранти в Солун, протестиращи срещу споразумението между Атина и Скопие за новото име на Република Македония, предаде Ройтерс. Държавната телевизия показа кадри, на които се вижда как полицейски части за борба с безредиците разгонват протестиращи близо до бариерите край Солунския международен панаир, който започна в събота. При избухналите сблъсъци са потрошени магазини, контейнери за смет и паркирани автомобили. В полицията са били отведени 28 души, като на 8 от тях е наложен арест. Инцидентите започнали, когато група крайнодесни привърженици опитали да разкъсат полицейския кордон пред кметството в опит да достигнат до конгресния център, където се е провеждало откриването на панаира. След това сблъсъците са продължили и на други места. 15 полицейски служители са били ранени и са получили първа помощ.  ", "date": "2018.09.09", "title": "Ципрас обеща: Сваляме данъците, вдигаме заплатите (Обзор)"}
{"url": "https://www.24chasa.bg/novini/article/7046153", "text": "Американският президент Доналд Тръмп за малко не е разпалил конфликт със Северна Корея със съобщение в \"Туитър\", твърди разследващият журналист Боб Удуърд, цитиран от Франс прес. В този туит, който в крайна сметка не е публикувал, Тръмп е смятал да нареди да бъдат прибрани в САЩ семействата на базираните в Южна Корея около 28 500 американски военни, каза Удуърд в интервю за телевизия Си Би Ес. Такава мярка е щяла неминуемо да бъде интерпретирана от Пхенян като сигнал за предстоящо нападение на американските сили, обясни журналистът, автор на полемична книга за управлението на Тръмп, предаде БТА. В книгата си Удуърд описва Тръмп като обсебен от идеята за връщане на американските военни от Южна Корея.", "date": "2018.09.09", "title": "Журналистът Боб Удуърд: Тръмп за малко не е предизвикал война със Северна Корея"}
{"url": "https://www.24chasa.bg/novini/article/7046141", "text": "Основните храни на едро отчитат леко поскъпване, показват данни на Държавната комисия по стокови борси и тържища. Индексът на тържищните цени се е повишил до 1,339 пункта за миналата седмица. Яйцата са поскъпнали с 5,3% и на едро се търгуват за 20 ст. Киселото мляко отчита повишаване на цената с 2,6%, а пакет масло с 1,7%. Най-голямо поскъпване има при оранжерийните домати - с 15,2%, докато тези от полето са паднали под 1 лев. Най-голям спад на цените има при краставиците от открити площи - със 17,4%, при корнишоните поевтиняването е с 9,1%.", "date": "2018.09.09", "title": "Основните храни поскъпват, но леко"}
{"url": "https://www.24chasa.bg/novini/article/7046167", "text": "Търговските центрове в Италия вече няма да могат да работят в неделите и на национални празници. Това каза днес италианският вицепремиер и министър на икономическото развитие Луиджи ди Майо, заявявайки, че работниците трябва да имат гарантирани дни за почивка, предаде Ройтерс. \"Със сигурност до края на годината ще приемем закон, който да сложи край (на работата) на търговските центрове в неделите и на национални празници\", посочи Ди Майо в южноиталианския град Бари, където присъства на бизнес изложение. Работното време на магазините в Италия бе либерализирано през 2011 г. от технократското правителство на Марио Монти. Според Ди Майо, лидер на антисистемното Движение \"Пет звезди\", тази либерализация обаче \"разрушава италианските семейства\", тъй като заради нея хората трябва да работят в неделите и по празниците, предаде БТА. Коалиционният партньор на Движение \"Пет звезди\", крайнодясната \"Лига\", също подкрепя отмяна на реформата от 2011 година. Съответните проектозакони вече са представени в парламента. Те предвиждат някои изключения от забраната да се работи в неделни и празнични дни, например за кафенета и ресторанти, както и за магазини в туристически курорти. За двете партии промяната на правилата за работното време са начин и да защитят собствениците на малки магазини от конкуренцията на големите търговски центрове и универсални магазини, които имат повече персонал и могат да организират работа на смени. Католическата църква също подкрепя ограничаване на бизнес дейността в неделя, тъй като се предполага католиците да посветят неделния ден на почивка и религиозни практики.", "date": "2018.09.09", "title": "Търговските центрове в Италия няма да работят в неделя и на национален празник"}
{"url": "https://www.24chasa.bg/novini/article/7046177", "text": "Турската армия съобщи, че  , са пуснати на свобода, предаде Асошиейтед прес. Армията каза, че военните са преследвали мигранти, за да им попречат да влязат в съседна Гърция, но неволно самите те са пресекли границата, предава БТА. По-рано гръцки военен говорител заяви пред АП, че двама турски войници са арестувани на североизточната граница на Гърция. Той отрече появилите се в медии съобщения, че е избухнала престрелка при инцидента.", "date": "2018.09.09", "title": "Освободиха турските войници, арестувани в Гърция днес"}
{"url": "https://www.24chasa.bg/novini/article/7046089", "text": "    Тирът от катастрофата край Разград, в която пострада цял пенсионерски хор, бил със стара тахошайба. Не може да се разчете с каква скорост се е движел, каза следователката Снежана Янкова, която е извършила огледа на местопроизшествието. Това ще се установява с експертизи по спирачния път и настъпилите повреди, обясни пред “24 часа” тя. 48-годишният водач е карал пълния със слънчоглед камион с превишена скорост, категорични са експертите. Първоначално Пламен С. бе задържан, но в неделя е освободен и прокуратурата не е поискала удължаване на ареста. Все още мъжът няма и повдигнато обвинение, каза окръжният прокурор на Разград Тихомир Тодоров. От разследването стана ясно, че шофьорът на тира има множество констатирани нарушения на Закона за движение по пътищата. Само за последните 3 години са му съставени един акт и три фиша, съобщи следователят. Освен това той има 5 криминални регистрации за кражби и нанасяне на телесни повреди. Последната от 2015 г. е за документно престъпление, за което не е осъден. Във фаталния ден по пътя в посока Попово - Разград пътувал стар автомобил с хора от близко село, които отивали да събират орехи. Те предприели маневра, за да навлязат по черен път. Джип непосредствено след тях спира, за да не ги удари, когато натовареният със слънчоглед камион, управляван от разградчанина, излиза от завоя и шофьорът вижда автомобилите. Тежката машина не може да спре и опитва да избегне удар, като навлиза крайно вляво на насрещното платно. Там удря странично буса на самодейците. Виждайки връхлитащия камион, шофьорът на буса предприема спасителна маневра вдясно. Така излита в дерето и се блъска в съседния скат, сочат данните от огледа на следовател и автоексперт. Старият “Форд Транзит”, с който самодейците пътували за събор, нямал предпазни колани, каза Янкова. Предстои допълнителен оглед на микробуса, собственост на транспортна фирма от Силистра. Според разследващите той е минал технически преглед и всичко за превоза било изрядно. Експерти и разследващи са категорични, че причината за тежката катастрофа не е в пътя Той бил с добър асфалт, означен със знаци и хоризонтална маркировка, и мантинели. Дори в участъка имало обособена велоалея. Разследването продължава под наблюдението на районната прокуратура в Разград. 15 от ранените остават в болница, съобщи директорът на болницата в Разград д-р Гечо Жеков. Трима от пътувалите в буса вече са изписани. Това са кметът на силистренското село Срацимир Георги Костадинов и две жени. Най-тежко пострадалият самодеец - 80-годишният Енчо, който е с вътремозъчен кръвоизлив, преди обед в неделя бе транспортиран към варненската болница “Св. Марина”, след като бе консултиран с неврохирург. “Трябва да се евакуира кръвоизливът по оперативен път, това е шанс за живот за него”, обясни д-р Жеков. По спешност още в събота е оперирана 59-годишната Снежана Стоянова, която е била с руптура на черен дроб. В шок с политравми в реанимация са още две жени. 63-годишната Тодорка е със засегнат бял дроб след удар в гръдния кош, а най-младата сред самодейците - 37-годишната Надежда Събева, е с фрактура на 7 ребра. 10 от ранените се лекуват в хирургията, а една жена е в ортопедията с фрактура на бедро и ще бъде оперирана в понеделник. “Постоянно уточняваме състоянието на пострадалите, правят се отново изследвания, скенери, ехографии. Лекарите следят оплакванията, защото ситуацията е динамична. Все пак за първи път ни се случва такава катастрофа. 18 човека в спешно отделение на носилки, бе изпитание”, каза д-р Жеков. Кметът на Срацимир Георги Костадинов се прибра в селото късно в събота, но в неделя отново отиде в болницата в Разград да нагледа ранените. Самодейците, които не са пътували в буса, в неделя отправиха молитва в социалните мрежи за по-бързо възстановяване на пострадалите.", "date": "2018.09.09", "title": "Шофьорът на тира, обърнал буса до Разград, с 5 регистрации за кражби и телесни повреди /Обзор/"}
{"url": "https://www.24chasa.bg/novini/article/7046186", "text": "Американската авиация е нанесла вчера удари с фосфорни боеприпаси в сирийската провинция Дейр аз Зур, заяви днес ръководителят на руския Център за помиряване на враждуващите страни в Сирия Владимир Савченко, цитиран от ТАСС. \"В провинция Дейр аз Зур на 8 септември 2018 г. два самолета Еф-15 на американската авиация нанесоха удари по населения пункт Хаджин с фосфорни възпламенителни боеприпаси\", каза той. По думите му е избухнал силен пожар, а данните за жертви и пострадали се уточняват, предава БТА. Генерал-лейтенант Савченко напомни, че използването на боеприпаси с бял фосфор е забранено от допълнителни протоколи към Женевската конвенция от 1949 г. САЩ оглавяват международна коалиция за борба с джихадистката организация \"Ислямска държава\", която все още контролира зона в провинция Дейр аз Зур между река Ефрат и иракската граница, отбеляза Франс прес.", "date": "2018.09.09", "title": "Руски военен: САЩ са нанесли вчера удари с фосфорни боеприпаси в Сирия"}
{"url": "https://www.24chasa.bg/novini/article/7046082", "text": "Турция няма да бъде отговорна за миграционна вълна в случай на офанзива в северозападната сирийска провинция Идлиб, заяви днес турският министър на вътрешните работи, цитиран от местните медии. Сюлейман Сойлу говори пред репортери в окръг Хатай, Южна Турция, където посети тюркмени, избягали от Сирия. \"Загрижени сме за човечността и няма да се откажем. Ние няма да бъдем отговорни за миграционна вълна при евентуални атаки (в Идлиб)\", каза той. Сойлу изтъкна, че Турция търпи най-сериозния проблем с миграцията заради сирийската война. \"Днес 3,55 милиона сирийци живеят в Турция, а 185 хиляди от тях се намират в лагери\", каза още министърът, цитиран от БТА. Сирийският режим наскоро обяви планове за голяма военна офанзива в района, който отдавна е контролиран от различни въоръжени опозиционни групировки.", "date": "2018.09.09", "title": "Турски министър: Турция няма да е отговорна за миграционна вълна при атаки"}
{"url": "https://www.24chasa.bg/novini/article/7046010", "text": "Хиляди поддръжници на руския опозиционер Алексей Навални се включиха днес в протести в цяла Русия срещу планираната от правителството пенсионна реформа, информира Ройтерс. Най-малко 291 от тях са били задържани от полицията, твърди правозащитна организация. Протестите, някои от които полицията разпръсна с палки и извличане на участниците, са предизвикателство към властите, които се надяват на висока избирателна активност в регионалните избори днес въпреки широко разпространеното недоволство срещу планираното увеличаване на пенсионната възраст. \"Властите не се вслушват в хората и това означава, че е време да се излезе на улицата\", заяви екипът на Навални в изявление, разпространено преди протестите, предава БТА. Предложените промени в пенсионната система, които вече са внесени в парламента, намалиха с около 15 процента рейтинга на президента Владимир Путин и са най-непопулярната правителствена мярка от 2005 година. Навални, на когото е забранено да се явява по държавната телевизия, а по-рано тази година му бе попречено да се кандидатира в президентските избори срещу Путин, се надява да се възползва от общественото недоволство срещу реформата. Той планираше да застане начело на протест в Москва днес, но миналия месец бе осъден на лишаване от свобода за 30 дни. Според Навални присъдата му има за цел да възпрепятства протестите, които се проведоха в 80 руски града, включително Москва и Санкт Петербург. Правозащитната група ОВД-Инфо твърди, че днес 291 поддръжници на Навални са арестувани от полицията в 19 града, включително някои от най-близките му сътрудници. В Москва, където властите отхвърлиха искането за организиране на протест, близо 2000 души се събраха на централния площад \"Пушкин\". Някои от тях скандираха \"Русия ще бъде свободна\" и \"Путин е крадец\" под погледа на полицията за борба с безредиците, която им нареди да се разпръснат под заплаха от съдебно преследване. Част от демонстрантите се насочиха към централната част на Москва, преди полицията да ги спре с метални бариери и понякога с груби арести. Въпреки повода за протестите, мнозина сред участниците бяха млади хора. Реформата на пенсионната система предвижда увеличаване на възрастта за пенсиониране с пет години, до 65 за мъжете и 60 за жените при средна продължителност на живота в Русия съответно 66 и 77 години. В страната днес се провеждат избори за ръководители на 26 от 85-те региона, включително Москва.", "date": "2018.09.09", "title": "Задържаха близо 300, участвали в протестите в Русия срещу пенсионната реформа (Обновена)"}
{"url": "https://www.24chasa.bg/novini/article/7046086", "text": "Президентът на САЩ Доналд Тръмп приветства днес военния парад в Северна Корея \"без обичайното излагане на показ на ядрени ракети\", организиран в Пхенян по случай 70-годишнината от основаването на КНДР, предадоха Франс прес и ДПА. \"Това е голямо и много положително послание от страна на Северна Корея\", написа той в Туитър. Той допълни, че темата е била \"мир и икономическо развитие\", изказвайки благодарност на севернокорейския лидер Ким Чен Ун. Според него \"нищо не е по-добро от двама души, които се ценят един друг\", предаде БТА.", "date": "2018.09.09", "title": "Тръмп приветства военния парад в Северна Корея без ядрени ракети"}
{"url": "https://www.24chasa.bg/novini/article/7044795", "text": "22-годишна българка, бакалавър по психология от лондонския университет Royal Holloway, доведе на едномесечен стаж във Велико Търново 15 студенти от престижни британски университети. Мирела Великова е родом от Русе, но Велико Търново е любимият ѝ град. Казва, че винаги го приемала като втори роден дом. Баща ѝ живее и развива бизнес под Царевец и в детството си тя прекарвала всяко лято в града. Завършила английската гимназия в Русе и заминала за Англия, където била приета за студентка. След 3 г. здраво учене в Лондон миналия месец завършила бакалавърска програма по психология. Предстои да продължи обучението си за магистър. чрез която се реализира стажантска програма със съдействието на община Велико Търново и по модела на световноизвестната програма SLV. Студентската инициатива се провежда за втора година, а участниците в нея са 3 пъти повече в сравнение с 2017 г. Желаещите да се включат са преминали сериозна селекция на база изпратени автобиографии и мотивационни писма. “Идеята за този стаж ми дойде, защото аз много трудно си намерих място в Англия, където да стажувам след първата година. Говорейки с приятели и колеги, разбрах, че и за тях е трудно. Програмата е само за студенти по психология на територията на Великобритания. Избрах Велико Търново, защото тук могат да видят нагледно добрия пример в социалните услуги. Освен това градът е изключително атрактивен туристически”, обясни Мирела. Основната част от стажантите са от Великобритания, но има студенти там от Афганистан, Кипър, Гърция, Филипините, Дубай. Тази година в организацията на проекта помага и още един българин, който учи психология в университета в Екзитър - Петър Атанасов от Бургас. Планът за посещенията на британските студенти в различните социални заведения бил изготвен с помощта на шефката на социалната дирекция в общината Росица Димитрова. По време на пребиваването си в Търново младите хора се запознават с обитателите и екипите на центровете за настаняване от семеен тип за деца, лишени от родителски грижи и с увреждания, домовете за възрастни хора и кризисния център за жертви на насилие и трафик на територията на общината. На място разбират какви са проблемите и целите на уязвимите групи и внасят разнообразие в ежедневието им. Предвидено бе и посещение в търновския затвор. В инициативата активно се включи и Великотърновският университет, където бъдещите психолози имаха лекции и практически задачи всеки понеделник, а накрая в петък вечерта получиха сертификат, признат в цяла Европа , разяснява Мирела. тъй като ще им даде представа за различните социални сфери и ще помогне на колегите да изберат към коя точно да се насочат - криминална или клинична психология например. Самите хора ни приемат много емоционално. Това е и идеята ми - двете страни да научат нещо, да бъде едно приятно преживяване, да се помага чрез доброволчество - нещо, което в днешни дни е позабравено”, обяснява Мирела. В първата седмица от своя стаж студентите са били в старческия дом и кризисния център за момичета, жертви на трафик и насилие, в с. Балван. Мирела разказва, че се старае да измисля различни неща - правят арт- и готварска терапия например. В дома за стари хора стажантите “В старческия дом беше удачно, тъй като възрастните го умеят, а от днешното поколение не всички готвят. Имаме идея да се върнем там, за да покажат и студентите нещо традиционно от английската кулинария. Тази идея е в развитие”, казва Мирела. Всички са впечатлени колко отворени и искрени с тях са обитателите на социалните центрове. “В старческия дом бе много емоционално. Половината се разплакахме, защото един от дядовците там произнесе кратка реч и ни благодари как сме напълнили живота му с младост, въпреки че е на тази възраст, защото сме му напомнили за децата му, които са в чужбина. Той разказа историята си, което беше доста емоционално за всички. Смятам, че наистина сме докоснали тези хора”, казва Шилан Цимен от Турция, която учи в университета “Гринуич” в Лондон. Преди да попаднат в различните центрове и домове, Мирела обсъжда с управителите какво точно ще правят, за да вървят нещата по-лесно. “Това ни впечатлява във Велико Търново - че всички услуги са изключително развити и екипите правят неща, които не влизат в задълженията им, за да се чувстват настанените при тях добре”, оценяват студентите. С момичетата Гримирали се, правили си прически. Учили български народни танци и играли зумба, рисували. “Момичетата, които са настанени там, се отпуснаха да говорят със стажантите, но информацията е много конфиденциална”, разяснява Мирела. Младежите, учещи на Острова, дори не предполагали, че има такива центрове за подкрепа в България. “Гледала съм филми за трафик на жени, но като видях жертвите на живо, осъзнах доста неща, че това наистина е реален проблем, с който хората трябва да се справят. Не съм осъзнавала, че това по филмите се случва наистина в живота и днес”, потресена е гъркинята Александра Ильополис, студентка в университета в Съри. С още житейски съдби от българската ралност се запознаха бъдещите психолози и в затворническото общежитие в Търново. Събитие за тях е, че търновският психолог Делян Аврамов им позволи да видят на живо сеанс с пациент. В свободното си време студентите разглеждат Царевец, музеите и забележителностите на старопрестолния град, където бяха посрещнати от зам.-кмета Ганчо Карабаджаков и шефката на социалната дирекция Росица Димитрова. “Присъствието на студентите за втора поредна година е признание за нас, че социалните услуги във Велико Търново са успешна практика. Надявам се този стаж да се превърне в традиция”, коментира Росица Димитрова. А Мирела казва, че много ѝ се иска един ден да се върне в България, защото като в старата мъдрост камъкът си тежи на мястото. “Каквото и да е в Англия, винаги си чужденец. Разбира се, искам да натрупам опит там, който да пренеса тук”, обяснява младата жена. Тя иска да специализира хранителни разстройства, защото смята, че в България този дял от психологията не е достатъчно развит. Според нея у нас има само една клиника, която се занимава с анорексията и булимията. Поставя си дългосрочна цел - да има терапии за хора с такива психически разстройства, защо не и във Велико Търново.", "date": "2018.09.09", "title": "Българка, студентка в Лондон, води свои колеги на стаж във Велико Търново (Снимки)"}
{"url": "https://www.24chasa.bg/novini/article/7046076", "text": "Отрицателни са пробите за африканска чума по свинете от 3-километровата зона около Тутраканци. Това заяви земеделският министър  Румен Порожанов пред Дарик радио.  Порожанов припомни, че 1-ото огнище на заболяването, което засяга свинете е близо открито в Провадийското село Тутраканци. Министърът посочва, че първите взети проби в 3-километровата зона на огнището са излезли. „Няма положителни проби от тези, които са взети в Бозвелийско“, предупреди  Порожанов. Той допълни, че при установяването на положителните проби, БАБХ и останалите органи са предприели в Тутраканци умъртвяване на животните. Сред другите мерки за справяне със заболяването са блокиране на района и незабавна дезинфекция. „Надяваме се и в рамките на 10-километровата зона, където ще продължим с пробите, да има подобни резултати като в Бозвелийско“, акцентира министърът Порожанов обясни, че най -вероятната причина за попадане на заразата в село Тутраканци е чрез фураж и в тази връзка той апелира да не се купува фураж от зони, които са заразени. „Това е заболяване, което влияе на свинете, то не влияе на здравето на човека. Със 100-процентовата смъртност нанася много сериозни икономически загуби на стопанствата, свързани с този подсектор на земеделието“, предупреди още той. Порожанов припомни, че заболяването активно се е разпространило в Румъния през последните 3 месеца. Той обясни, че още при първите индикации за разпространението на заразата, България е предприела много превантивни действия. Министърът обърна внимание на оградата по сухоземната граница.", "date": "2018.09.09", "title": "Порожанов: Пробите за чума по свинете около Тутраканци са отрицателни"}
{"url": "https://www.24chasa.bg/novini/article/7046116", "text": "Развиващите се страни се разбунтуваха срещу САЩ и техните съюзници в днешния последен ден от преговорите в Банкок по подготовката на следващата световна конференция на ООН за климата, предаде Франс прес. Експерти от цял свят обсъждаха през тази седмица в тайландската столица изготвянето на окончателни правила за прилагане на Парижкото споразумение за климата. Подписаният през 2015 г. документ предвижда сдържане на глобалното затопляне до под два градуса, дори под градус и половина по Целзий, в сравнение с прединдустриалната епоха. То предвижда и годишна помощ от 100 милиарда долара до 2020 г. за бедните страни. Преговорите в Тайланд удариха на камък по ключовия въпрос за финансирането на усилията за ограничаване на затоплянето, предава БТА. Делегати, представляващи някои от най-малките и най-бедните страни на планетата, обвиниха САЩ и други западни държави, че не изпълняват ангажиментите си за инвестиции в зелени проекти. \"Развитите страни са отговорни, исторически погледнато, за голяма част от емисиите и много от тях са забогатели значително, изгаряйки изкопаеми горива\", каза Амджад Абдула, който представлява около 40 страни, включително Малдивите, Бахамите и Сингапур. \"Изправени сме пред унищожителни климатични последици и някои от нас могат да изчезнат завинаги заради покачването на водите\", добави той. През декември в полския град Катовице ще се проведе 24-ата световна конференция на ООН за климата, на която около 190 страни по сключеното през 2015 г. в Париж споразумение са си поставили за цел да изготвят окончателни правила за прилагането му.", "date": "2018.09.09", "title": "Развиващите се страни обвиняват Запада, че не прави достатъчно относно климатичните промени"}
{"url": "https://www.24chasa.bg/novini/article/7045969", "text": "Турски военнослужещ е бил задържан днес в граничната префектура Еврос от гръцките власти, съобщава атинският вестник \"Ефимерида тон синдактон\" в електронното си издание. Асошиейтед прес, позовавайки се на говорител на гръцката армия, информира за двама арестувани турски военни, които нелегално влезли на гръцка територия. Все още не са известни повече подробности за инцидента. Източници от гръцкия Генерален щаб, цитирани от \"Ефимерида тон синдактон\", са потвърдили информацията за ареста, но са опровергали сведенията за размяна на изстрели. Според същите източници става дума за инцидент с \"ниска интензивност\", предава БТА. През март двама гръцки войници бяха задържани на турска територия, след като по техни твърдения са пресекли границата случайно. Те бяха освободени миналия месец. След опита за преврат в Турция през 2016 г. осем турски военнослужещи избягаха в Гърция с хеликоптер. Гърция отказва да ги предаде на Турция, след като гръцки съд реши, че има вероятност там те да не получат справедлив процес.", "date": "2018.09.09", "title": "Задържаха турски военен на гръцка територия"}
{"url": "https://www.24chasa.bg/novini/article/7045972", "text": "4 километрова е опашката за влизане в България от Гърция през ГКПП Маказа. Повечето автомобили са на българи, съчетали почивния 6 септември с уикенда. Въпреки струпването на голям брой автомобили, организацията при проверките на пункта е много добра и през повечето време колоната се движи почти непрекъснато. Влизащите в България се обслужваха в 3 от 4-те ленти на пункта. Прибиращите се от Гърция бяха изненадани от бързото придвижване през пункта. На идване автомобилите бяха много по малко на брой, а чакахме 40 минути, заяви Иван Костов от Пловдив. Той е преминал от България в Гърция в четвъртък, когато беше и най-сериозният график към южната ни съседка.", "date": "2018.09.09", "title": "4 км е опашката за влизане в България от Гърция през \"Маказа\" (Снимки)"}
{"url": "https://www.24chasa.bg/novini/article/7045983", "text": "Президентът на Молдова Игор Додон присъства днес на богослужение в град Бесарабка въпреки  , предаде ТАСС. \"Президентът на Молдова не е пострадал, ранена е майка му\", посочи офицер от президентската охрана, цитиран от БТА. По-рано беше съобщено, че Додон е настанен в болница след пътно-транспортно произшествие с кортежа му на магистралата от Стръшени до Кълъраш. Колата на президента се сблъскала с камион, който нарушил правилата за движение и се появил в насрещната лента. Кадри, излъчени по местната телевизия \"Публика\", показват президентския автомобил обърнат по покрив. Самият Додон след инцидента съобщи, че е добре и няма нужда от медицинска помощ.", "date": "2018.09.09", "title": "Президентът на Молдова присъства на богослужение въпреки катастрофата"}
{"url": "https://www.24chasa.bg/novini/article/7045990", "text": "Най-големият инвеститор не са българите зад граница, но спрямо чуждестранните инвестиции - да. Статистиката е такава: около 2 млрд лева от емигранти срещу 1,7 милиарда от инвестиции\", заяви в предаването \"120 минути\" по   председателят на Българската стопанска камара  Радосвет Радев.  \"Ръстът на превода се дължи на факта, че физически хората зад граница нараснаха количествено и респективно повечето хора изпращат повече пари.  \"Ние не можем да се окажем привлекателна дестинация за чуждестранни инвестиции, не можем да направим така, че инвеститорите да дойдат тук на всяка цена. Корупцията е един от големите стопове\", заяви Радев.  \"В момента в България дефицит са не високообразованите хора, има дефицит на всичко. За 10 години ръстът на минимална работна заплата скочи със 75%, а производителността на труда с 35%. Работникът трябва да бъде сит, работодателят - гладен за предизвикателствата и тогава нещата ще си дойдат на мястото\", категоричен беше Радосвет Радев.  \"Българинът е изключително надарен да бъде предприемач\", завърши той. На въпроса какво мисли за акциите срещу бизнесмени като Миньо Стайков и Ветко Арабаджиев той отговори: \"Ако наистина са такива, защо чак сега това е открито. От друга страна, човек, който няма присъда, не може да бъде наречен престъпник. Това не е целият български бизнес, има много почтени хора, които искат да развиват бизнес в България\".", "date": "2018.09.09", "title": "Радосвет Радев: Работникът трябва да бъде сит, работодателят - гладен"}
{"url": "https://www.24chasa.bg/novini/article/7046008", "text": "Сръбският президент Александър Вучич отрече днес да има план за преначертаване на граници в името на уреждането на отношенията между Белград и Прищина, предаде ДПА. Косовските власти съкратиха по-рано програмата на визитата на Вучич в село с преобладаващо сръбско население в Косово, позовавайки се на съображения за сигурност. \"Когато казват, че искам да променя граници, лъжат\", заяви сръбският президент пред свои сънародници в етнически разделения град Митровица. Хиляди сърби, живеещи в Косово, се събраха днес в контролираната от сърби част на града, за да изслушат речта на Вучич. \"Искаме да направим каквото можем и да запазим каквото можем в Косово. Искаме да спечелим всички права, които ни се полагат\", добави той, цитиран от БТА. Сръбският президент заяви, че остава ангажиран с постигането на компромис с косовските власти, който би открил пътя пред двете страни за придвижване към членство в ЕС, съобщава Ройтерс. \"Дойдох тук, за да ви кажа, че в бъдеще ще трябва да постигнем компромис с албанците (от Косово)... Но ще трябва да пожертваме много\", каза той. Президентът на Сърбия даде да се разбере, че проект за разрешаване на конфликта между Белград и Прищина с посредничеството на ЕС не съществува. \"Казвам ви откровено: в ЕС не съществува никакъв проект за решение на косовския въпрос. Намираме се много далеч от каквото и да било решение, но за първи път сме наясно, че трябва да разговаряме и да уредим отношенията си\", каза Вучич. Макар да заяви, че диалогът с косоварите трябва да продължи, президентът на Сърбия изказа съмнение в скорошното му приключване, посочва ТАСС.", "date": "2018.09.09", "title": "Вучич: Когато казват, че искам да променя граници, лъжат"}
{"url": "https://www.24chasa.bg/novini/article/7046019", "text": "Американският президент Доналд Тръмп е изправен пред \"преврат\". Това заяви днес бившият му съветник Стив Банън в интервю за Ройтерс, предвид анонимната статия във в. \"Ню Йорк таймс\", която описва съпротива в президентската администрация. \"Това, което наблюдавахме миналия ден, беше възможно най-сериозно. Това е пряка атака срещу институциите. Това е преврат, ясно?\", заяви Банън при кратко посещение в Италия. \"Ню Йорк таймс\" публикува миналата седмица статия от анонимен високопоставен член на администрацията, който порицава \"неморалността\" на Тръмп и заявява, че много от сътрудниците му старателно работят \"отвътре\", за да осуетят части от плановете му и \"най-лошите му наклонности\", припомня БТА. Според Банън последният случай, когато американски президент е бил предизвикван по такъв начин, е от времето на Гражданската война, когато генерал Джордж Маккелън влиза в сблъсък с президента Ейбрахам Линкълн. \"Това е криза. Страната е преживявала подобна криза единствено през лятото на 1862 година, когато генерал Маккелън и високопоставени генерали, всички демократи в армията на Съюза, считат, че Линкълн не е компетентен за главнокомандващ\", посочва Банън. Тръмп заяви в петък, че министерството на правосъдието трябва да открие кой е авторът на статията, допълвайки, че това е въпрос на национална сигурност. Банън бе уволнен от държавния глава през август 2017 година, след като влезе в сблъсък с по-традиционно настроените съветници на Тръмп заради опитите да обвърже Републиканската партия с националистическата си икономическа програма. \"Има клика сред републиканците, според която Доналд Тръмп не е годен за президент на САЩ. Това е криза\", каза той в Рим. Той предупреди също така прогресивните либерали в Демократическата партия като Бърни Сандърс да не изпитват задоволство от сътресенията в Белия дом.", "date": "2018.09.09", "title": "Бивш съветник на Доналд Тръмп: Той е изправен пред \"преврат\""}
{"url": "https://www.24chasa.bg/novini/article/7046029", "text": "Гърция няма да трябва да орязва пенсии или да увеличава данъци, тъй като изпреварва бюджетните цели, договорени с кредиторите, заяви днес гръцкият премиер Алексис Ципрас, цитиран от Ройтерс. Министър-председателят използва Международния панаир в Солун, за да обяви широки данъчни облекчения през следващите няколко години и да изключи възможността за предсрочни избори. \"Тези облекчаващи мерки са най-малкото, което можем да направим за един народ, понесъл огромна тежест\", каза на пресконференция Ципрас. \"Гърция няма да се върне отново към меморандумите\", категоричен бе той, предаде БТА. Гърция излезе от последната си спасителна програма с ЕС през август, но трябва да поддържа първичен бюджетен излишък от 3,5 процента от БВП до 2022 г. За да успокои кредиторите си, Атина се съгласи на допълнителни орязвания на пенсии, които да влязат в сила през 2019 г., и на понижаване на прага на доходите, подлежащи на данъчно облагане, от 2020 г. Според Ципрас обаче и двете мерки ще са ненужни, тъй като фискалните цели ще бъдат надхвърлени. Представители на ЕС и МВФ пристигат утре в Атина, за да направят първата оценка след края на спасителната програма за Гърция.", "date": "2018.09.09", "title": "Алексис Ципрас: Не се налага Гърция да орязва пенсии или да увеличава данъци"}
{"url": "https://www.24chasa.bg/novini/article/7046032", "text": "Малко момиченце е станало жертва на възобновените удари на сирийската армия и руски части срещу последната територия, държана от бунтовниците в Сирия, съобщиха представители на спасителните служби, цитирани от Асошиейтед прес. Според доброволната организация за гражданска защита \"Бели каски\" детето е загинало при бомбардировка в Хобейт, провинция Идлиб. Представител на организацията разказа, че хеликоптери на правителствените сили са хвърляли над селото варелни бомби, предаде БТА. Сирийският център за наблюдение на правата на човека съобщи за авиоудари на сирийски и руски изтребители по градовете Латамне и Кафр Зейта в съседната провинция Хама. Според организацията от ударите е пострадала болницата в Латамне и дейността й е била спряна.", "date": "2018.09.09", "title": "Малко момиче загина при бомбардировка в провинция Идлиб"}
{"url": "https://www.24chasa.bg/novini/article/7046036", "text": "Севернокорейският ръководител Ким Чен Ун заяви в Пхенян на среща със специален пратеник на китайския президент Си Цзинпин, че страната му спазва условията на споразумението със САЩ за денуклеаризация на Корейския полуостров. Това съобщи Ройтерс, позовавайки се на китайската държавна телевизия Си Си Ти Ви. Ким каза на председателя на китайския парламент Ли Чжаншу, който пристигна в Пхенян за тържествата по случай 70-ата годишнина от създаването на КНДР, че Северна Корея се надява САЩ да изпълнят своите ангажименти по споразумението, предаде БТА. Лидерите на САЩ и на КНДР Доналд Тръмп и Ким Чен Ун разговаряха на 12 юни в Сингапур и подписаха декларация, която се задължават да изпълнят \"изцяло и незабавно\". Според документа, който Тръмп показа пред журналисти, Пхенян поема ангажименти за денуклеаризация на Корейския полуостров срещу гаранции за сигурност от страна на Вашингтон, напомня ТАСС.", "date": "2018.09.09", "title": "Ким Чен Ун заяви, че спазва условията \nна сделката със САЩ"}
{"url": "https://www.24chasa.bg/novini/article/7046055", "text": "Иранският лидер аятолах Али Хаменей е призовал днес иранската армия да увеличи силата си, за да \"стресне\" врага, предаде Ройтерс. Изявлението е било направено малко преди елитният Корпус на гвардейците на Ислямската революция да потвърди, че вчера е изстрелял няколко ракети по главната квартира на бунтовническо движение на иранските кюрди в Ирак, при което са загинали най-малко 11 души. \"Увеличете силата си възможно най-много, защото силата ви ще стресне врага и ще го принуди да отстъпи\" е заявил Хаменей на церемония по дипломирането на кадети от редовната иранска армия, съобщава сайтът му, цитиран от БТА. Техеран е изправен пред засилено напрежение със САЩ, които се оттеглиха от споразумението за иранската ядрена програма от 2015 година и планират да възобновят санкциите си. \"Иран и иранският народ устояха на Америка и доказаха, че ако една страна не се страхува от заплахите на хулигани и разчита на собствените си способности, тя може да принуди сеперсилите да отстъпят и да ги победи\", е заявил Хаменей. Иранската държавна телевизия показа и как Хаменей приветства иранските военноморски сили в Аденския залив, край бреговете на Йемен, докато разговаря с командирите им чрез видео връзка.", "date": "2018.09.09", "title": "Иранският лидер Али Хаменей призова армията \"да стресне\" врага"}
{"url": "https://www.24chasa.bg/novini/article/7046038", "text": "\"Лично родителите на Вълчо Арабаджиев, майка му се обади по телефона и каза да помогна на детето й. Това е семейство, което аз не познавам, аз зная кои са, но никога не съм бил в техния кръг за разлика от много магистрати\", заяви в предаването \"120 минути\" адвокатът на Вълчо Арабаджиев Илиян Василев. \"Поинтересувах се какви доказателства има за това 20-годишно момче, което беше взето за заложник. И слава богу, че съдийката в специализирания съд прояви чисто човешки усет да остави това момче на свобода. Имам принцип в живота си, никога не коментирам дела, които не познавам. Второто дело за фамилията Стайкови не мога да коментирам\", обясни адвокатът.  \"Родители, които имат 200 лв, ще дадат на детето си толкова, тези, които имат 20 хиляди - 20 000, тези имат 25 милиона. Това е личното имущество на семейство Арабаджиеви и част от тях са внесли в банкова касета. Конструкцията е простичка, за да обвиниш някого в пране на пари, първо трябва да докажеш, че тези пари наистина са от престъпление и след това трябва да докажеш, че този човек, който ги държи, знае откъде са или има представа, че те са от престъпно деяние.  Прокуратурата дори не се опитва да твърди, че тези пари имат престъпен произход. Парите са си техни, това са техни законови пари, които те никога не са крили. Държавата ги знае тези пари и в един момент видни прокурори казват, не сме видели 10 милиона накуп\", коментира адвокат Василев. \"Всичко, което мога да коментирам по това дело, е на основата на това, което съм почерпил като информация от прокуратурата. Прокуратурата представя доказателства, ние се запознаваме с тях и изграждаме защитна позиция. В нито един момент Вълчо Арабаджиев не се е опитвал и няма да се укрие в бъдеще\", категоричен беше адвокатът.  \"Най-хубавите ми години преминаха, когато работех като прокурор и съдия, отказаха ме скандали с началници. Работил съм изключително честно и добросъвестно. Никога няма да ми позволят да се върна в системата, защото аз зная всичко за корупцията в тая система, имам акъл да го докажа и съм достатъчно луд, за да го обявя\", отсече Василев.  \"Премиерът Борисов преди 7-8 години беше осенен от една гениална идея, която ако беше осъществил най-малко прокуратурата нямаше да е такава каквато е сега. Лоши съветници сигурно са го отказали от нея, питайте го за тази идея\", завърши изявлението си адвокатът. ", "date": "2018.09.09", "title": "Адвокат Илиян Василев: Арабаджиева ми се обади да помогна на детето й, не ги познавам"}
{"url": "https://www.24chasa.bg/novini/article/7046062", "text": "Ирак пуска отново в експлоатация производствена единица в рафинерията в Байджи, най-голямата в страната, която беше разрушена по време на боевете срещу джихадистката групировка Ислямска държава, съобщи министърът на петрола Джабар ал Луайби, цитиран от Франс прес. Блок номер две в рафинерията, построена през 1975 година и произвеждала 250 000 барела на ден, ще бъде пуснат в експлоатация утре и ще бъде с капацитет 70 000 барела на ден, уточни министърът в комюнике. Рафинерията, която никога не е била окупирана от Ислямска държава, беше превърната в куп развалини по време на боевете между групировката и правителствените войски в периода от юни 2014 до октомври 2015 година, приключили с прогонването на джихадистите от Байджи предава БТА. Градът и регионът, разположени на 200 км северно от Багдад, на времето бяха индустриалната витрина на Ирак със своите няколко рафинерии и ТЕЦ-ове, железопътен възел и разпределителен център на петролопроводната мрежа. По-късно градът стана обект на мащабни грабежи и парламентът го обяви през юли 2016 година за пострадал от бедствие район. Две години по-късно от двете страни на главната улица в града се издигат надупчени от снаряди и куршуми сгради, а в средата на пътното платно се вижда пометена от експлозии платформа на уличното осветление. Ирак е вторият производител в Организацията на страните износителки на петрол (ОПЕК) с близо 4,5 милиона барела на ден. Износът му през август достигна годишен максимум от близо 112 милиона барела на стойност над 7,7 милиарда долара, по данни на министерството на петрола.", "date": "2018.09.09", "title": "В Ирак отново заработи най-голямата в страната петролна рафинерия"}
{"url": "https://www.24chasa.bg/novini/article/7046121", "text": "Шведски гласоподаватели и журналисти са били тормозени край няколко избирателни секции от членове на неонацистко движение, включително кандидати в днешните парламентарни избори, съобщиха местни медии, цитирани от Асошиейтед прес. Според в. \"Свенска дагбладет\" членове на Северното движение за съпротива са влезли в избирателни секции и се опитали да направят снимки на гласоподавателите, бюлетините и журналистите. Изданието съобщава за подобни тревожни инциденти в пунктове за гласуване в Буден, Лудвика и Кунгелв, предаде БТА. Вестникът информира и за евентуални изборни нарушения, свързани с крайнодясната партия Алтернатива за Швеция. Шведският таблоид \"Експресен\" отделно помества интервю с представители на крайнодясната партия \"Шведски демократи\", които твърдят, че са били заплашвани от двама млади мъже, които ги нарекли \"проклети расисти\".", "date": "2018.09.09", "title": "Шведски гласоподаватели и журналисти тормозени в деня на парламентарните избори"}
{"url": "https://www.24chasa.bg/novini/article/7046123", "text": "В деня, в който подаде оставка, Николай Нанков се събуди като всенароден любимец. Да те харесват едновременно 100 кметове, строителните компании, собствената ти партия, Каракачанов, Симеонов и Сидеров, е необичайна ситуация за българската действителност. Неговото име най-често през седмицата с оставките бе споменавано като възможно да остане в правителството. Едва ли ще се случи, защото Бойко Борисов много ясно обясни, че министрите поемат отговорност. Дори когато не носят вина. В случая със строителното министерство най-вероятно след оставката на Нанков ще си заминат две от зам.-министърките, за които най-малко се говори около трагедията в Своге. Деница Николова е кадър на “Трейс” - фирмата, която е изпълнила проекта със сериозни разминавания в съставките на асфалта. Другият зам.-министър - Малина Крумова, отговаря пряко за пътната безопасност. Техните имена и позиции никой не чу през тези дни, когато се задаваше най-важният въпрос - кой носи отговорността за смъртта на 17-те край Своге. Нанков пое отговорността, но тези, които работят с него, И точно това е най-опасно. Премиерът не обича да бъде пресиран за едно или друго решение. Затова Нанков може да си отиде и заради прекалената подкрепа, която той всъщност не е искал от никого. Откъде тогава е тази любов към него? Стотина кметове, сред които и червени градоначалници, за 48 часа написаха и пратиха на премиера, двамата вицепремиери - коалиционни партньори, писмо в подкрепа на Нанков. Дори наричат МРРБ “общинското министерство”, защото отговаря за голяма част от политиките, свързани с местното самоуправление. на градоначалника. Затова и те предупреждават централната власт, че не може да си позволи да губи ръководител с “такава потенция, компетентност и доверие сред общините”. Причината за любовта към Нанков вероятно е, че той има профил на мениджър професионалист. Затова е много по-различен от т.нар. политически назначения, въпреки че гради сериозна партийна кариера в ГЕРБ. 35-годишният министър работи това, за което е учил. Има магистърска степен от СУ по специалността “Регионално развитие и управление”. Най-младият е в екипа на Бойко Борисов - роден е през 1983 г. в Априлци. Преди това бе зам.-министър в МРРБ, а още по-преди - областен управител на Ловеч. При това пак бе най-младият. До влизането в голямата политика и власт се е занимавал с разработването, ръководството и изпълнението на проекти, финансирани от ЕС. На всеки нов министър ще е нужно време, за да се ориентира в стартиралите сериозни инфраструктурни проекти. За някои от тях евро от ЕС. Като например довършването на магистрала “Струма”. През 2019 г. трябва да стартира строителството на най-тежкия участък - този през Кресненското дефиле, и на тунела “Железница”. Цялата магистрала трябва да е готова до 2023 г., иначе България ще връща минимум 1 млрд. евро на Брюксел. Не по-малко важни са магистрала “Хемус”, новата Русе-Велико Търново, третият мост над р. Дунав, тунелите под Шипка и Петрохан. В началото на 2019-а трябва да заработи и толсистемата, която стана възможна именно по времето на Нанков, след като преди това близо година и половина бе блокирана. Толсистемата вече се строи, а до месеци се очаква да започне да се изплаща и да генерира средства за пътищата. В МРРБ определят Нанков като добър администратор и мениджър. Вземал решения, които не променя, което е важно, за да не се протака изпълнението. Пак при Нанков се популяризираха електронните услуги, а вече 62% от територията на страната е с кадастрална карта и регистри към нея. Той поправи и няколко пропуска - връзката между “Тракия” и “Марица”, както и забравените локални платна между Пловдив и Асеновград. Така стана и с няколко други обекта - неремонтирания от 30 години участък между Пловдив и Стара Загора, ремонта на Аспаруховия мост във Варна и т.н. Той е министърът, който се зае да удължи гаранционните срокове за ремонт и строеж и вече има готови наредби. Да, няма спор, че отговорност при индицент трябва да се носи, включително и от министъра. И ако той не си върши работата добре, трябва да си ходи. Но ако я върши добре, а причините за даден инцидент са другаде, то тогава май е по-добре да не се сменя министърът, а да му се даде възможност да отстрани пропуските.", "date": "2018.09.09", "title": "Защо всички обичат Нанков? И защо това не е добре за него"}
{"url": "https://www.24chasa.bg/novini/article/7045938", "text": "Учени от Кембриджкия университет установиха как да получат гориво въз основа на светлина и вода, съобщи Лайф. За целта у водорасли били разбудени древни гени, които отговарят за производството на кислород. Учените отбелязват, че въпросният метод за получаване на енергия е наречен биохимичен катализатор и се наблюдавал при фотосинтеза у древни водорасли. След известно време той изчезнал вследствие на мутации. Сега учените успели да възобновят функционирането му, разказва БТА. Авторите на изследването поясниха, че в момента не става въпрос получените резултати да намерят незабавно приложение в промишлеността. Но по думите им, откритието ще доведе до създаване на гориво въз основа на светлина и вода. Резултатите от изследването са публикувани в Nature Energy.", "date": "2018.09.09", "title": "Учени откриха как да получат гориво от светлина и вода"}
{"url": "https://www.24chasa.bg/novini/article/7045947", "text": "Върховният комисар на ООН по правата на човека Мишел Бачелет призова днес апелативния съд на Египет да отмени множеството смъртни присъди, издадени от по-нисшата съдебна инстанция, предаде Ройтерс. Бачелет определи процеса, след който бяха постановени присъдите, като несправедлив и критикува закон, даващ имунитет на висши представители на силите за сигурност. Египетски съд вчера осъди на смърт 75 души, включително популярни лидери на движението \"Мюсюлмански братя\", във връзка с демонстрациите в подкрепа на президента Мохамед Морси през 2013 година, приключили с избиването на над 700 протестиращи от силите на реда, припомня БТА.  Ако бъдат изпълнени, присъдите \"ще бъдат грубо и необратимо погазване на правосъдието\", заяви Бачелет. На обвиняемите е било отказано правото на личен адвокат и представяне на доказателства, докато обвинението не е осигурило достатъчни доказателства за установяване на личната вина на подсъдимите, допълва тя в изявление.", "date": "2018.09.09", "title": "ООН призова Египет да отмени масовите смъртни присъди"}
{"url": "https://www.24chasa.bg/novini/article/7045950", "text": "Кувейтският анализатор проф. Абдуллах еш-Сайджи преценява като неуспешна срещата на върха за Сирия в Техеран между лидерите на Турция, Русия и Иран. В интервю за турската Анадолска агенция анализаторът посочва, че на срещата в Техеран в петък са се проявили различията в позициите на тримата президенти. \"Както Владимир Путин, така и Реджеп Тайип Ердоган и Хасан Рохани стоят на различни позиции по въпроса за Сирия, включително и във връзка с разрешаването на проблема за Идлиб и поради тази причина техеранската среща завърши без успех\", заяви Абдуллах еш-Сайджи. Кувейтски вестници също посочват, че техеранската среща е завършила без успех. Те цитират призивите на Ердоган за прекратяване на огъня в намиращия се близо до турската граница сирийски град Идлиб, за да не се превърне районът \"в море от кръв\".", "date": "2018.09.09", "title": "Техеранската среща на върха за Сирия - без успех заради различията на тримата лидери"}
{"url": "https://www.24chasa.bg/novini/article/7045957", "text": "Няколко хиляди испанци се включиха днес в демонстрации в Барселона в подкрепа на националното единство и срещу сепаратисткото движение в североизточната провинция Каталуня, предаде Асошиейтед прес. Демонстрантите изразиха бурно задоволство, когато при преминаването им жители на града окачиха на балконите си испански флагове. Маршът се провежда само два дни преди каталунския празник \"Ла Диада\", който през последните години сепаратистите превърнаха в огромен митинг в подкрепа на каузата им и за отделянето от Испания, предава БТА. Някои от демонстрантите днес носят плакати с призиви като \"Диада за всички\", настояващи за изключване на сепаратистите от обществените празненства. Каталунското сепаратистко правителство оказва натиск върху централните власти да разрешат референдум за отделяне на провинцията. Миналата година бе проведен незаконен референдум, който бе последван от невалидна декларация за обявяване на независимост, припомня АП.", "date": "2018.09.09", "title": "Няколко хиляди испанци протестираха днес в Барселона срещу сепаратизма"}
{"url": "https://www.24chasa.bg/novini/article/7045961", "text": "Гръцката полиция задържа две българки от ромски произход, които са заподозрени във вандалски прояви в едни от най-известните музеи в Атина през последните два месеца, съобщава АФП. Заподозрените са арестувани в Националния исторически музей в гръцката столица, който е дом на реликви от гръцката война за независимост от 19 век, предава  . Жените казали на полицията, че оставяли мазни петна от масло и смирна по експонатите, защото „според Светото Писание те били чудотворни”. Българките ще бъдат изправени пред съда в понеделник. През юли две жени на средна възраст оставили мазни петна по няколко дузини артефакти в Музея за византийски и християнско изкуство, който има една от най-големите колекции на религиозни реликви в страната. Инцидентът бе оповестен от гръцкия вестник „Катимерини”, а не от ръководството на музея. Министърът на културата на Гърция Лидия Кониорду тогава се опита да омаловажи инцидента. „Няма да нарека случилото се точно вандализъм… няколко дами просто са пръскали със светено масло”, заяви Кониорду, която бе сменена на поста след рокади в кабинета. В края на август Музеят „Бенаки” – който притежава огромна колекция от гръцко изкуство, заяви, че две жени са напръскали с „мазна, безцветна субстанция без мирис”, част от експонатите. В повечето случаи служителите на музеите са успявали да отстранят мазните петна от артефактите. Но на някои от експонатите от дърво са нанесени щети – включително на изключително ценен коптски дървен кръст от 6 век.", "date": "2018.09.09", "title": "Арестуваха две българки за вандализъм в едни от най-известните музеи в Атина"}
{"url": "https://www.24chasa.bg/novini/article/7045964", "text": "Планът на Тереза Мей за търговските отношения след Брекзита затяга \"колан на самоубиец\" около Обединеното кралство, а детонаторът е връчен на Европейския съюз. Това заяви днес бившият британски външен министър Борис Джонсън, цитиран от Франс прес. Потенциален кандидат за поста на консервативната премиерка, Джонсън тръшна през юли вратата на кабинета в знак на несъгласие с \"плана Чекърс\", предложен от Мей, който предвижда поддържането на тесни търговски връзки между кралството и ЕС след Брекзита, насрочен за 29 март. С предложенията си министър-председателката разгневи привържениците на \"чист и твърд\" Брекзит, а лидерите на ЕС погледнаха скептично на този план, поставяйки под съмнение неговата жизнеспособност. \"Препасахме със самоубийствен колан британската конституция - и дадохме детонатора на Мишел Барние\", главния преговарящ на ЕС за Брекзита, заявява Борис Джонсън в статия за \"Мейл он сънди\", предава БТА.  Той изразява съжаление, че Обединеното кралство се държи като \"йес-мен\" в отношенията с ЕС. \"До момента, на всеки етап от преговорите, Брюксел получава, каквото пожелае. Приехме графика на ЕС; приехме да дадем 39 милиарда лири, без да получим нищо в замяна\", отбелязва бившият министър по повод цената на развода с общността. \"Сега, с предложението от Чекърс, сме готови да приемем техните правила - завинаги, - без правото да кажем и дума за тези правила\", продължава той. \"Това е унижение\", смята Джонсън. Същевременно той нарича \"абсолютно неприемлив\" плана, известен като \"бекстоп\" или \"предпазна мрежа\", предвиждащ британската провинция Северна Ирландия да остане в митническия съюз и в единния европейски пазар по липса на друго решение, което да възпрепятства след Брекзита възстановяването на контрола по границата с Ирландия - членка на ЕС.", "date": "2018.09.09", "title": "Борис Джонсън: Препасахме със самоубийствен колан конституцията"}
{"url": "https://www.24chasa.bg/novini/article/7045800", "text": "Временно движението по автомагистрала „Хемус“, в района на тунел „Топли дол“, се пренасочва по стария път. Това съобщиха от пресцентъра на МВР. Към 14.45 часа днес е получен сигнал за самозапалил се автомобил на 50 метра след изхода на тунел „Топли дол“ по автомагистрала „Хемус посока София. Няма пострадали от възникналия инцидент. Автомобилът е изтеглен в крайна дясна лента. Колата е с газова уредба, към мястото са насочени екипи на пожарната, които са предприели гасителни действия. Междувременно районът е отцепен от пътни полицаи, които още преди тунела пренасочват движението на моторните превозни средства през Врачеш по стария път. Пътна полиция съобщава за интензивен трафик по път Е79 в участъка между ГКПП-Кулата-Симитли и напомня на водачите да шофират с особено внимание и съобразена с обстановката скорост.", "date": "2018.09.09", "title": "Кола се запали на \"Хемус\" към София, пренасочват движението по стария път"}
{"url": "https://www.24chasa.bg/novini/article/7045833", "text": "Президентът на Молдова Игор Додон е настанен днес в болница след пътно-транспортно произшествие с кортежа му на магистралата от Стръшени до Кълъраш. Това съобщи молдовската телевизия \"Публика\", предаде ТАСС. По данни на журналистите президентският кортеж се е сблъскал с камион, поради което една от колите се е преобърнала. Полицията потвърди, че е имало авария, но отказа да съобщи подробности, предаде БТА.  Пресслужбата на молдовския държавен глава още не е потвърдила информацията, добавя ТАСС. ", "date": "2018.09.09", "title": "Президентът на Молдова е в болница след катастрофа"}
{"url": "https://www.24chasa.bg/novini/article/7045841", "text": "Газопроводът IGB (интерконекторът между Гърция и България) ще бъде много по-силен проект, ако съществуват възможностите, които дава един плаващ терминал за втечнен природен газ. Това е заявил на пресконференция в Солун министър-председателят на Гърция Алексис Ципрас, съобщава агенция АНА-МПА. Ципрас е в Солун до днес по повод откриването на ежегодния Международен панаир. Интерконекторът с България и терминалът за втечнен газ са проект с особено значение и сме щастливи, че се създават предпоставки за осъществяването му, е казал Ципрас, предаде БТА.  Според гръцката обществена телевизия ЕРТ гръцкият премиер е прогнозирал, че проектът за терминал за втечнен газ ще отбележи напредък през 2019 г.", "date": "2018.09.09", "title": "Ципрас: Интерконекторът с България и терминалът за втечнен газ са особено важни"}
{"url": "https://www.24chasa.bg/novini/article/7045859", "text": "Ново изследване показва, че хранилките за птици стават причина за създаване на междувидова йерархия, съобщи ЮПИ. В тези локализирани йерархии доминират най-едрите птици. Наличието на постоянен източник на храна, като например хранилка за птици, естествено привлича различни видове, които обикновено не се съревновават помежду си за храна. За да разберат по-добре как този акт на милосърдие влияе върху птиците, специалисти от университета в Ексетър, Англия, и Британския тръст за орнитология проследили храненето на птици край хранилки, инсталирани близо до горски местности, предава БТА. \"Резултатите сочат, че по-едрите птици имат по-добър достъп до храната, така че ако целта е хранилките да са от полза за всички видове пернати, трябва да потърсим пътища да постигнем това чрез смесване на различни храни и различен дизайн на хранилките\", заяви Джон Блънт от екипа. Блънт и колегите му изследвали доминиращата роля, наблюдавайки взаимодействието между видовете и отбелязвайки кой измежду два вида се отказва от достъпа до храната. Така съставили списък с \"победители\" и \"губещи\". Било установено, че доминиращата роля е взаимносвързана с телесното тегло на вида. По-дребните птици, като синия синигер и черния синигер, прекарват по-малко време в хранилките, като кълват по-бързо нискокачествена храна. По-едрите птици, като домашното врабче и зелениката, прекарват по-дълго време в хранилките, като консумират по-бавно висококачестена храна. Резултатите от изследването са публикувани в PLoS ONE.", "date": "2018.09.09", "title": "Учени: Хранилките за птици създават йерархия между видовете"}
{"url": "https://www.24chasa.bg/novini/article/7045906", "text": "Британските власти ще потърсят съдебна отговорност от заподозрените по делото за отравяне в Солсбъри, ако те напуснат територията на Русия. Това заяви днес пред Би Би Си вътрешният министър на кралството Саджид Джавид, предаде ТАСС. \"Ако те напуснат някога пределите на Руската федерация, Великобритания и съюзниците й ще ги спипат и ще им потърсим съдебна отговорност\", каза министърът. По думите на Джавид заподозрените по делото за отравянето на бившия агент от военното разузнаване на Москва Сергей Скрипал и дъщеря му в Солсбъри през март са служители от бившето Главно разузнавателно управление (ГРУ) на руския Генерален щаб. Той нарече ГРУ, днес Главно управление в Генщаба, \"дисциплинирана организация\", изпълняваща нарежданията на руското ръководство, предаде БТА. На 5 септември британската прокуратура повдигна обвинения срещу двама руски граждани заради случая Скрипал. Издадена е заповед за арест на хора, използвали имената Александър Петров и Руслан Боширов. Те са пътували с руски паспорти под фалшива самоличност, заявиха властите в Лондон. Обявените от британските власти имена не говорят нищо на Русия, заяви същия ден говорителката на руското външно министерство Мария Захарова. \"Отново приканваме британската страна да премине от публични обвинения и информационни манипулации към практическо сътрудничество между правоохранителните органи\", добави тя.", "date": "2018.09.09", "title": "Британски министър: Ако напуснат Русия, заподозрените по случая \"Скрипал\" ще бъдат съдени"}
{"url": "https://www.24chasa.bg/novini/article/7045866", "text": "Предсмъртното желание на художника Никола Манев да бъде погребан в града на своето детство Чирпан бе изпълнено днес - урната с неговия прах бе положена в специално изграден монумент в двора на художествената галерия, която Манев приживе обяви, че ще дари на Чирпан. Творецът почина на 26 август т.г. в Париж от тежък инсулт, лекуваше и онкологично заболяване. Ритуалът по полагането на урната, която пристигна от Франция с лек автомобил, изпълни синът на художника Александър. Младият мъж, както и сестра му Сара, е плод на любовта на Манев с холандката Йохана. Преди ритуала той заяви пред \"24 часа\" на прекрасен български език, че за него е привилегия да бъде син на Никола Манев. На въпрос на вестника какви са най-големите уроци от баща му за него, Александър отговори: \"С баща ми бяхме приятели, говорихме си на \"копеле\". Той ме съветваше да бъда щедър и винаги ми казваше: \"Действай, действай\". Учеше ме, че всичко зависи от нас, хората, и че всеки сам си избира съдбата, че не бива да се оправдава с другите\". Сестрата Сара не пръсъства на траурната церемония, тъй като е в болница в Холандия, след като се погрижила за кремацията и да уреди документите по погребението на баща си. С урната до България пътувала майката на децата на Никола Манев - холандката Йохана, но тя не се появи сред опечалените. Заедно с урната в Чирпан пристигнаха палитрата с последните бои върху нея, които художникът на успя да използва, също четките и боите му. Те ще станат част от музейна сбирка за Никола Манев, която ще бъде подредена в една от стаите на художествената галерия на негово име. Тя е уредена от художика във възрожденска чирпанска къща, която той купи през 2000 години и обеща да дари на Чирпан. Завещанието на Манев все още не е отворено, но синът днес отново увери, че това му обещание ще бъде изпълнено. Картините на Никола Манев, които са в Чирпан, са около 300, обявиха служители на галерията. Три от тях - едни от последните на Никола Манев, са включени в изложбата от есенния салон на чирпанските художници. Един от последните, говорили с Никола Манев по телефона, е адвокатът от родния му Пазарджик Хари Харалампиев - приятел на художника и председател на общинския съвет. Днес той дойде на поклонението и каза пред \"24 часа\", че говорил с художника по телефона 2 дни преди смъртта му. \"До последно той рисуваше в леглото си, което бе превърнал в свое убежище. Беше наясно със съдбата си. Каза ми: \"Няма какво да се лъжем, това е краят\" и връзката прекъсна\". Чирпанлии и приятели на твореца от цялата страна дойдоха днес между 9 и 14 часа в Чирпан, за да си вземат последно сбогом с него. Сред тях бяха бившият директор на фестивалния комплекс във Варна Илко Раев, който сподели, че Манев бил част от семейството му, столичанката Светла Роглева, която притежава около 50 картини на Никола Манев и най-големият колекционер на негови творби, както и дългогодишният служител на ЮНЕСКО в Париж Захари Захариев. Президентът Румен Радев и министърът на културата Боил Банов изпратиха съболезнователни адреси. В своя държавният глава пише: \"Загубихме талантлив художник, благороден човек и щедър дарител. Разделяме се с мъдреца, осъзнал свободата на творчеството и духа като своя необходимост, възприел като съдбовна и вечна свята кръвната връзка и обич към България\". Премиерът Бойко Борисов изпрати венец.", "date": "2018.09.09", "title": "Художникът Никола Манев остана завинаги в Чирпан (Снимки)"}
{"url": "https://www.24chasa.bg/novini/article/7045729", "text": "СДВР търси съдействие за установяването на самоличността на доведен в Седмо РУ мъж. На 8 септември към 21.30 часа мъжът бил открит в безпомощно състояние на ул. „Андрей Ляпчев“. Това съобщиха от пресцентъра на МВР. Той бил без документи за самоличност и е отговарял неадекватно на всички въпроси, свързани с името му, с адреса на който живее и с близки, които биха могли да го подслонят. Мъжът е отведен в столичното Седмо РУ и до момента полицаите се грижат за него. От СДВР търсят съдействие за установяването на самоличността на човека. Гражданите, които го разпознаят и имат допълнителна информация за самоличността му, могат да сигнализират на тел. 112 или в най-близкото поделение на МВР.", "date": "2018.09.09", "title": "МВР се опитва да установи самоличността на мъж, доведен в столично районно"}
{"url": "https://www.24chasa.bg/novini/article/7045738", "text": "Кандидатите за министерските позиции ще бъдат предложени от ГЕРБ. Дали ще бъдат приети оставките на министрите е въпрос на разговори. Силата на ГЕРБ е че в такива моменти може да поема политическа отговорност. Това заяви пред журналисти в с. Грашево председателят на ПГ на ГЕРБ и зам.-председател на партията Цветан Цветанов, съобщиха от пресцентъра на партията. „Вече окончателното решение ще бъде взето след като в парламента бъдат внесени оставките. Миналата седмица имахме доста конструктивен разговор с коалиционните ни партньори, като очаквам утре да надградим постигнатото. Всички ние трябва да формираме политическите си решения си на базата на колективната воля в коалицията“, подчерта Цветанов. Председателят на ПГ на ГЕРБ бе категоричен, че не медиите са мястото, от което участниците в коалицията трябва да съобщават какви са техните лични очаквания и предпочитания. „Бих се радвал, ако нашите партньори от „Обединени патриоти“ имат единна позиция. Ние винаги сме се съобразявали с техните решения“, отбеляза Цветан Цветанов. На въпроса какви качества трябва да притежават новите кандидати за министерските постове, Цветанов коментира: „Това трябва да са хора с безспорни професионални качества, с професионална тежест и да бъдат ангажирани с изпълнението на управленската програма на ГЕРБ и „Обединени патриоти““.", "date": "2018.09.09", "title": "Цветанов: Кандидатите за министерските позиции ще бъдат предложени от ГЕРБ"}
{"url": "https://www.24chasa.bg/novini/article/7045733", "text": "Германски младеж е убит късно снощи при сбиване с мигранти от Афганистан в град Кьотен, провинция Саксония-Анхалт, информира на сайта си в. \"Билд\". Трима афганистанци влезли в спор с германка на местна детска площадка. Двама минувачи - граждани на федералната република, се намесили и се стигнало до сбиване. Двайсет и две годишният германец бил ранен и починал в болницата от кръвоизлив в мозъка, предаде БТА. Задържани са двама заподозрени, граждани на Афганистан. \"Мотивите и конкретните обстоятелства още не се знаят, тече разследване във всички посоки\", съобщи прокуратурата в град Наумбург. Загиналият има брат - десен екстремист, допълва \"Билд\".  По данни на следствието нападателите са били мигранти от Сирия и Ирак. Двама от тях са арестувани, а още един - иракчанин, се издирва. След инцидента в града имаше протести, понякога съпроводени с безредици, напомня ТАСС.", "date": "2018.09.09", "title": "Убиха 22-годишен германец в Кьотен, арестувани са 2-ма мигранти"}
{"url": "https://www.24chasa.bg/novini/article/7045747", "text": "Американски биолози установиха, че неголеми представители на семейство акули чук могат не само да ловуват други обитатели на морските дълбини, но и да се хранят с водорасли, когато достъпът до друг вид храна е невъзможен, съобщи Лайф. Сега специалистите се питат дали и други морски хищници не се хранят с водорасли, предаде БТА. Предишни изследвания на отделни видове морски хищници накараха учените да предположат, че акули случайно поглъщат растителна храна и че организмът на хищните риби не получава хранителни вещества от нея. Нови изследвания на стомашно-чревния тракт у акули-чук, уловени край брега на Флорида, обаче показали, че хищниците преднамерено консумират растителна храна. Оказало се, че в стомаха и черния дроб на повечето акули от вида се съдържа голямо количество въглерод 13 - слаборадиоактивно химично вещество, с което учените третирали специално отгледаните за изследването водорасли. Било установено, че организмът на акулите може да усвои половината от съдържащите се във водораслите полезни вещества и че при увеличаване на консумираната храна е възможно морски хищници да се превърнат във \"вегетарианци\".", "date": "2018.09.09", "title": "Учени: Акули чук могат да се хранят с водорасли"}
{"url": "https://www.24chasa.bg/novini/article/7045681", "text": "Сръбският президент Александър Вучич не успя да стигне до населеното със сърби косовско село Банье, пътят до което беше блокиран от около 200 ветерани от Косовската война през 1998 - 1999 г., съобщават световните агенции. Протестиращите блокираха пътя към селото, издигнаха барикади и запалиха автомобилни гуми, като издигнаха лозунги, с които поискаха Вучич да се извини за \"извършените престъпления и за кланетата в Косово\". Според ТАСС албанците изцяло са обградили населеното със сърби село, предаде БТА. Първоначално Вучич изрази намерение все пак да стигне до Банье по обиколен маршрут, но впоследствие, както съобщи Асошиейтед прес, премиерът на Косово Рамуш Харадинай оттегли разрешението на правителството за посещението на сръбския президент в селото и в областта на Дреница. Според самия Вучич, цитиран от АП, на мястото на барикадите около Банье са били чути изстрели. Сръбският президент е заявил: \"Аз не обичам оръжията, но ние няма да позволим на никого да тормози сърбите в Косово\". Той не е посочил какъв точно отговор има предвид, но е казал, че не призовава за въоръжаване на косовските сърби. Поради невъзможността да дойде лично, Вучич се обърна към жителите на сръбското село по телефона. \"Много съжалявам, че не можах да дойда, защото властите в Прищина не го искаха\", е казал Вучич, съобщава АП и допълва, че някои жени в Банье са плакали, докато са слушали гласа на сръбския президент. Вучич е отправил критика към мироопазващата мисия на НАТО КейФОР, че не предотвратила блокадата на пътя. КейФОР заяви в комюнике, че сигурността на Вучич по време на посещението му в Косово не е заплашена въпреки блокадата. В съобщението се казва, че силите на НАТО в Косово работят с косовските власти за мирното вдигане на блокадата около село Банье. В Белград сръбският министър на вътрешните работи Небойша Стефанович е заявил, че осигуряването на посещението на Вучич в Банье е било важно за престижа на международната общност в Косово, информира АП. Според сръбската национална телевизия, цитирана от ТАСС, организатор на блокадата е бившият боец на Армията за освобождение на Косово и настоящ председател на косовския парламент Кадри Весели. Посещението на сръбския президент в Косово вчера и днес беше разрешено от косовските власти след натиск от страна на ЕС и на САЩ.", "date": "2018.09.09", "title": "Вучич не успя да стигне до блокираното от косовски албанци село Банье"}
{"url": "https://www.24chasa.bg/novini/article/7045685", "text": "Седемнадесет души са загинали, след като самолетът, с който са летели, се е разбил в езеро в Южен Судан, съобщиха местните власти, цитирани от Асошиейтед прес. Самолетът е изпълнявал полет от международното летище в Джуба до град Йирол, предаде БТА. На борда му е имало 20 пътници. Трима от пострадалите, включително дете и граждани от европейска страна, са откарани в болница и са в тежко състояние.", "date": "2018.09.09", "title": "Самолет се разби в Южен Судан, 17 са загинали, има и пострадали европейци"}
{"url": "https://www.24chasa.bg/novini/article/7045697", "text": "\"На Девети септември отдаваме почит на всички, дръзнали да се изправят срещу фашизма.\" Това написа във Фейсбук лидерът на БСП Корнелия Нинова. Тя подчерта, че антифашистите са мечтали за свобода, борили са се и са давали живота си за нея - в България, в Европа и в света. \"Поклон пред смелостта, вярата и саможертвата им. Нека на днешния ден почетем хората, които посветиха живота си да изградят съвременна България. И да бдим- никога повече да няма фашизъм. Честит празник\", пише още Корнелия Нинова.", "date": "2018.09.09", "title": "Нинова: Нека почетем хората, посветили живота си да изградят съвременна България"}
{"url": "https://www.24chasa.bg/novini/article/7044090", "text": "С 36,6% по-скъпо ще струва килограм домашно приготвена лютеница през тази година спрямо миналата. Ако през 2017-а продуктите са стрували 1,50 лв., то през тази домакинствата ще платят 2,05 лв. Това показват изчисления на “24 часа”. За направата на килограм домашна лютеница са необходими около 500 грама домати, толкова са и чушките, 50 г са морковите. Добавят се и захар, сол, олио. Сумата може да се занижи, ако се вземат предвид цените на олио и захар, които през миналата година са били съответно 2,03 за литър и 1,54 лв. за килограм. На едро захарта в момента се продава за 1,05 лв., а бутилка олио е 1,97 лв. Съотношението между продажбите на български домати и домати от внос през юли показва превес на количествата български домати, като съотношението е 93 към 7%. Поскъпването на домашната лютеница се дължи на високите цени на зеленчуците през тази година заради дъждовете в началото на лятото. Според Мариана Милтенова от Националния съюз на градинарите в България всички плодове и зеленчуци поскъпват и тенденцията ще продължава, а при преработвателите вече се усещал недостиг на суровина. Според данни на комисията по стоковите борси за първата седмица на септември оранжерийните домати са поскъпнали с 12,5% до 1,80 лв./кг, а тези от открити площи - с 4,9% до 1,07 лв. По същото време на миналата година доматите от полето са стрували 75 ст., а тези от оранжерии - 1,19 лв. Зеленият пипер е бил 93 ст., а червеният - 1,05 лв. По 67 ст./кг са се продавали морковите, килограм захар - за 1,54 лв., олиото - за 2,03 лв. “В Европа отчетоха най-лошата година от 40 години насам. Това ням как да не се отрази и в България, особено след като голяма част от плодовете и зеленчуците са вноси”, твърди Милтенова. Според нея подпомагането за производителите на домати, краставици, пипер и други не стимулирало производството. През следващата година по разчети на министерството на земеделието се очаквало да се постигне 10,5-11% подпомагане от себестойността и разходите за продукцията. “Ние сме чувствителни сектори, искахме да се разпредели бюджетът поравно”, коментира Милтенова. Според Георги Василев - организационен секретар на Асоциация български пипер, тенденцията за поскъпване е една и съща през това време на годината. Експертът очаква, че цената на едро ще падне, защото в момента е много висока. Но дори и след като поевтинее, пиперът пак ще е скъп До края на месеца на борсите Василев очаква да е около 80 стотинки. По 60 - 80 ст. струвала продукцията на полето, без разходи за транспорт, ДДС и опаковка. “Ако добивът е нисък, производителите рискуват да имат огромни загуби”, казва той. Според Василев засадените площи с пипер са с 25% по-малко спрямо миналата година. Заради големите дъждове и градушки през май-юни над 65% от посевите били унищожени. Над 90% от оцелелите пък страдат от болести, имали и много вредители и в момента се отчитал огромен недостиг на пипер. “Не мога да кажа колко ще е недостигът. Сега тепърва започва предлагането”, коментира експертът. Според него производителите започнали да се отдръпват от културата, заради липсата на пазарите от бившите социалистически страни. В същото време държавите от Западна Европа и съседните страни на Балканите заливали България със стока на много по-ниска цена. Наложените санкции на Русия също намалили производството. “Всичко това доведе до това, че 13 пъти намаля производството на пипер. И ще продължава, защото на производителите не им излиза сметката. Ние произвеждаме скъпо, а субсидиите не са достатъчни”, твърди Василев. Според него субсидията трябва да е около 500 лв., а в момента е 140-150 лв. През миналата година производителите са претърпели големи загуби. През последните 10-12 години България внасяла повече пипер, отколкото произвежда. Сигурно сме единствените в света с подобна практика, коментира Василев. Българските производители на зеленчуци щели да бъдат подложени на натиск заради евтин внос на домати, краставици и пипер от Турция поради рязкото обезценяване на лирата, твърдят от Центъра за икономически изследвания в селското стопанство (CAPA). Цената на едро на доматите в Турция в момента е около 0,17 долара/кг. Страната е четвъртият по големина производител в света с 13 млн. тона средно на година. В същото време реколтата от домати у нас тази година се очаква да бъде сравнително слаба – около 138 хил. тона, като причината за това са главно неблагоприятните климатични условия, смятат анализаторите от CAPA. Според тях по-слабата реколта заедно с по-високите цени ще намали потреблението на домати в страната до 203 хил. тона, което е с около 4% по-малко в сравнение с периода 2015-2017 г. За друга основна зеленчукова култура - краставиците, се очаква производството през тази година да бъде около 59 хил. тона, а общото потребление - 77 хил. тона, или с 2% над средното за последните три години. Предвижданията на САРА за пипера са за производство в България в рамките на 55 хил. тона. Общото потребление на пипер в страната ще бъде около 80 хил. тона, което е с 8% по-малко от средното за периода 2015-2017 г. Турция се очаква да произведе с около 4% повече червен пипер през тази година, като общо износът от страната ще достигне 105 хил. тона, а преработвателите ще го предпочитат заради по-ниските цени. Цените на едро на пипера в ЕС също се повишават на месечна база и са в диапазона 0,6-0,7 евро за килограм, което е с 15-20% повече в сравнение с миналата година. Поскъпването щяло да се съчетае с по-лошо качество заради неблагоприятните метеологични условия. Заради рекордните горещини това лято в Запдан Европа реколтата на плодове и зеленчуци на континента ще бъде най-слабата от 40 години насам, съобщава Европейската асоциация на производителите на плодове (PROFEL). Най-много от сушата в Европейския съюз са пострадали земеделците във Франция, Холандия, Германия, Великобритания, Унгария, Белгия и Полша.  Според асоциацията замразеният и консервиран зеленчуков сектор е най-засегнат. Загубите на полето са довели до намалени и нередовни доставки на пресни зеленчуци до преработвателните предприятия, което е увеличило производствените разходи и е намалило преработените продукти. Въпреки това не е сигурно, че това ще се отрази на крайните цени за потребителите. Лошата тенденция не е от днес - според PROFEL 2018 г. е третата подред, в която секторът е изправен пред сериозни проблеми заради времето. Жегата се е отразила тежко на граховите и бобовите насаждения, където се очаква реколтата да бъде по-слаба спрямо миналата година с между 20 и 50%, лоша е и ситуацията при лука и спанака, както и при цветното зеле. “В някои производствени райони в Южна Европа първата реколта от бобови растения също беше засегната от тежки бури (наводнения и градушка). При лука се отчитат загуби между 15 и 50%; тиквичките и спанакът също са засегнати. В много региони сеитбата на вторите култури: спанак, боб или карфиол, просто не е възможна заради сушата”, се казва в изявление на асоциацията. Вследствие на екстремната суша Европейската комисия наскоро реши да подпомогне засегнатите държави членки чрез дерогация от изискванията за екологосъобразност и чрез предварително получаване на директните плащания и тези за развитието на селските региони.", "date": "2018.09.09", "title": "Лютеницата по-скъпа с над 36% заради високите цени на домати и чушки"}
{"url": "https://www.24chasa.bg/novini/article/7045719", "text": "Ариф Алви, близък на премиера Имран Хан, положи днес клетва, след като във вторник бе избран за президент на Пакистан и смени на поста досегашния държавен глава Мамнун Хусейн, предаде АФП, цитирана от БТА. Алви оглави единствената мюсюлманската страна, която разполага с ядрено оръжие, допълни Франс прес. \"Заклевам се да остана верен и лоялен на Пакистан, да изпълнявам достойно задачите и функциите си по най-добрия начин, (...) винаги в интерес на солидарността, целостта, суверенитета, добруването и благоденствието на Пакистан\", заяви Алви на церемония, на която присъстваха премиерът и неговите министри, високопоставени влиятелни военни и дипломати. На 4 септември парламентът на Пакистан избра Алви за президент, след като той бе номиниран от управляващата партия на премиера Имран Хан. Ариф Алви е високопоставен член на партията на Хан \"Техрик и инсаф\" (Движение за справедливост) в провинция Синд. Конкурентите му в изборите бяха Айтзаз Ахсан от опозиционната Пакистанска народна партия и радикалният ислямист и противник на САЩ Маулан Фазлура Рахман. Опозицията не успя да се обедини около един кандидат. Алви получи 212 гласа в двете парламентарни камари, а Ахсан и Рахман - по 81 и 131 съответно. Алви взе и най-много гласове от провинциалните депутати.", "date": "2018.09.09", "title": "Новият президент на Пакистан Ариф Алви положи клетва"}
{"url": "https://www.24chasa.bg/novini/article/7045724", "text": "Турция е била поканена на военното учение \"Восток-2018\" между Русия и Китай и обмисля предложението, заяви турският министър на отбраната Хулуси Акар, цитиран от проправителствения турски в. \"Йени шафак\". Акар е съобщил това пред журналисти на връщане от Техеран, където придружаваше турския президент Реджеп Тайип Ердоган за срещата на върха за Сирия в петък с президентите на Русия и Иран, предаде БТА. В маневрите, които ще се проведат от 11 до 17 септември, ще участват около 300 000 руски войници, отбелязва вестникът в информация, озаглавена \"Важна покана от Русия към Турция\". Китай планира да изпрати 3200 свои военни и около 900 оръжейни единици. Това ще бъде най-голямото учение за подготовка на въоръжените сили от времето на \"Запад-81\", отбелязва още \"Йени шафак\".", "date": "2018.09.09", "title": "Турция: Поканени сме на военното учение между Русия и Китай, обмисляме предложението"}
{"url": "https://www.24chasa.bg/novini/article/7045755", "text": "Президентът на Косово Хашим Тачи планира да посети на 12 септември населените с албанци райони на Сърбия в Прешевската долина. Това е съобщила пресслужбата на Тачи на агенция \"Прешева Йоне\", цитирана от ТАСС. Според информацията посещението на Тачи ще бъде двудневно и ще бъде осъществено съвместно с еврокомисаря по политиката на съседство и преговорите за разширяване Йоханес Хан, предаде БТА. В момента сръбският президент Александър Вучич е на двудневно посещение в населената със сърби северна част на Косово. Затова посещението на Тачи ще бъде по същество огледално отражение на посещението на Вучич. Министърът на външните работи на Сърбия Ивица Дачич е заявил, че на него не му е известно нищо за такова посещение и че в министерството му не е получавано запитване за подобна визита. ТАСС припомня, че лидерите на албанското население в Прешевската долина в Южна Сърбия се обърнаха към косовските лидери с молба да бъдат включени в състава на Косово. По този повод Тачи заяви, че 98 процента от населението на Прешево, Медведжа и Буяновац, трите големи града в Прешевската долина, желае да се присъедини към Косово.", "date": "2018.09.09", "title": "Хашим Тачи ще посети населените с албанци \nрайони на Сърбия в сряда"}
{"url": "https://www.24chasa.bg/novini/article/7045757", "text": "Противници на плановете на руското правителство да повиши пенсионна възраст се събират днес за протести в цялата страна, информира Асошиейтед прес. Днешните демонстрации са по призив на опозиционера Алексей Навални, който в момента излежава 30-дневна присъда лишаване от свобода заради неразрешен протест по друг повод през януари. Съобщава се за единични арести, предаде БТА. Недоволните от предложенията за пенсионна реформа, представени през юни, са от целия политически спектър. По-рано този месец в редица градове на Русия се проведоха протести, организирани от Комунистическата партия. Планираната реформа предвижда увеличаване на пенсионната възраст с пет години, до 65 за мъжете и 60 за жените. За демонстрации със стотици участници се съобщава в Сибир и руския Далечен изток.", "date": "2018.09.09", "title": "Противници на пенсионната реформа отново протестират в Русия"}
{"url": "https://www.24chasa.bg/novini/article/7045775", "text": "Турският президент Реджеп Тайип Ердоган може да се срещне отново с руския си колега Владимир Путин след посещение в Германия в края на месеца, съобщава турският в. \"Йени шафак\". Двамата лидери се срещнаха за последно само преди дни - в петък - на срещата в Техеран за Сирия, в която участва също и иранският президент Хасан Рохани, предаде БТА. Ердоган не изключи обаче възможността за нов разговор с Путин в предстоящия период, говорейки пред журналисти на борда на президентския самолет на връщане от Техеран. \"Съгласието (между Анкара, Москва и Техеран) за продължаване на режима на примирие е важно. Разбира се, имаме и някои различни мнения. Те ще бъдат обсъждани интензивно било от външния ни министър, било от министъра на отбраната, било от разузнаването със съответните делегации на руската страна. След пътуването до Германия може отново да се срещнем с г-н Путин\", каза Ердоган. Визитата на Ердоган в Германия по покана на германския президент Франк-Валтер Щайнмайер е планирана за 27-28 септември.", "date": "2018.09.09", "title": "Ердоган и Путин може отново да се срещнат в края на месеца"}
{"url": "https://www.24chasa.bg/novini/article/7045784", "text": "Руски и сирийски изтребители са възобновили интензивните удари в сирийските провинции Идлиб и Хама днес, съобщиха местни жители и представители на спасителните служби, цитирани от Ройтерс. По думите им хеликоптери на сирийската армия са хвърляли варелни бомби, обикновено пълни със силно експлозивни вещества и шрапнели, над селата Ал Хабет и Абдин в южната част на Идлиб, както и върху редица други селища в района. Сирийската армия отрича да използва варелни бомби, макар следователи на ООН да са документирали пространно употребата им от военните, отбелязва Ройтерс. Според източник сред бунтовниците и организация, следяща въздушните удари в Сирия, руски изтребители са нанесли поредица удари срещу близките градове Латамне и Кафр Зейта в северната част на провинция Хама. Дамаск, с подкрепата на Иран и Русия, подготвя мащабна офанзива за възстановяване на контрола над Идлиб и близки райони в северозападната част на страната. Провинцията е последният голям бастион в Сирия на противниците на президента Башар Асад. Руската и сирийската авиация възобновиха кампанията си в областта само ден, след като в петък президентите на Турция, Иран и Русия не успяха да договорят примирие, което би блокирало офанзивата. Турция и западните сили предупреждават за опасността голяма военна акция, ползваща се с руска подкрепа, да доведе до кървава баня в гъсто населената провинция. ООН също изрази опасения, че пълномащабна офанзива може да причини хуманитарна катастрофа с десетки хиляди цивилни жертви. Засега въздушните удари не са поразили голям град в провинцията с над три милиона души цивилно население. Голяма част от жителите на Идлиб са бежанци от други райони на Сирия.", "date": "2018.09.09", "title": "Продължават ударите по Идлиб"}
{"url": "https://www.24chasa.bg/novini/article/7045786", "text": "Сърбия няма да позволи сръбският народ в Косово да бъде унищожен и без колебание ще се притече в негова защита в случай на опасност, е заявил сръбският президент Александър Вучич пред събрание на сърби в град Косовска Митровица в Северно Косово, където живее значителна част от сръбското малцинство, съобщи ТАСС. \"Ние няма да се правим на герои, но думите, които казвам, трябва да бъдат приети много сериозно от ответната страна. Нито за час, нито за секунда няма да се колебая, ако е необходимо да защитим нашия народ, в случай че бъде подложен на нападение в която и да било част от Косово и Метохия\", е казал Вучич пред събралото се множество. Сръбският президент обаче е заявил, че страната му няма намерение да напада никого и желае само мир, предаде БТА. Вучич е благодарил на Русия за подкрепата й по косовския въпрос. Той е потвърдил отново твърдата позиция на Сърбия да не се присъединява към НАТО. Проект за разрешаване на конфликта между Белград и Прищина с посредничеството на ЕС не съществува, е заявил още президентът на Сърбия Александър Вучич. \"Казвам ви откровено: в ЕС не съществува никакъв проект за решение на косовския въпрос. Намираме се много далеч от каквото и да било решение\", е казал Вучич. Сръбският президент е заявил, че диалогът с косоварите трябва да продължи, но е изказал съмнение в скорошното му приключване. Асошиейтед прес също съобщава, че въпреки очакванията Вучич не е представил никакво конкретно предложение за бъдеща сделка с Косово. Според агенцията обаче сръбският президент е декларирал, че страната му няма намерение да води повече войни в Косово и желае да изгради доверие и приятелство с албанското мнозинство.  В резултат на блокадата косовските власти оттеглиха разрешението си за посещението на сръбския президент в селото, а той от своя страна отправи критика към силите на НАТО КейФОР, че не са осигурили възможност да достигне до района. Косовският президент Хашим Тачи, цитиран от Асошиейтед прес, е заявил, че разбира противопоставянето на косовските граждани срещу посещението на сръбския президент, но е призовал за сдържаност в името на мира и помирението след войната от 1998 - 99 г.", "date": "2018.09.09", "title": "Вучич в Косовска Митровица: Няма да позволим сръбският народ в Косово да бъде унищожен"}
{"url": "https://www.24chasa.bg/novini/article/7045632", "text": "Главният редактор на влиятелния турски ежедневник \"Джумхуриет\" Мурат Сабунджу беше уволнен, съобщава агенция ДПА, цитирана от БТА. Новоизбраният Управителен съвет на фондацията, която притежава \"Джумхуриет\", смятан за най-голямото останало независимо ежедневно издание в Турция, смени още президента на фондацията и двама ръководни редактори. Промените бяха обявени на първа страница на вестника в събота. \"Джумхуриет\" не е нито правителствен, нито партиен вестник\", пише в съобщението на Управителния съвет. Управителният съвет критикува бившето ръководство за липса на отдаденост към \"Ататюрк и неговите принципи\" в редакционната си политика. Предишният Управителен съвет беше избран през 2014 г., но изборът му беше анулиран от Апелативния съд в петък, след като някои членове оспориха резултата от гласуването. Новият Управителен съвет избра писателя Алев Джошкун, един от членовете, оспорили избора през 2014 г., за президент на фондацията \"Джумхуриет\". Някои от авторите във вестника също са напуснали, съобщават други местни медии. Левият журналистически съюз ДИСК Басън-Иш (DISK Basin-Is) обвини новия Управителен съвет в чистка и заяви, че е послужил за \"заглушаваща операция\" срещу \"Джумхуриет\", според изявление в новинарския портал Sendika.org (Сендика.орг). По-рано тази година 18 членове на редакцията на вестника се оказаха в центъра на съдебен процес за предполагаеми връзки с терористични организации.", "date": "2018.09.09", "title": "Уволниха главния редактор на турския вестник \"Джумхуриет\""}
{"url": "https://www.24chasa.bg/novini/article/7045498", "text": "Двуметрова приливна вълна връхлетя улиците и къщите в градчето Себоя край Толедо в Испания. Като по чудо няма жертви и пострадали, предава  . Внезапното наводнение беше предизвикано от нестихващите от няколко дни проливни дъждове. За броени минути улиците се первърнаха в бушуващи реки. Високата вълна помете леки коли и микробуси. Наводнени са приземните етажи на къщите. Има разрушени пътища и мостове.", "date": "2018.09.09", "title": "Наводнение в Испания - къщи и улици са под вода (Видео)"}
{"url": "https://www.24chasa.bg/novini/article/7045505", "text": "Американската корпорация \"Гугъл\" свали от сайта си за видеосподеляне \"Ютюб\" рекламата на 80 клипа с призиви за участие в протестите срещу предстоящото вдигане на пенсионната възраст в Русия, организирани по инициатива на опозиционера Алексей Навални. Това съобщи на сайта си руската редакция на Би Би Си. В момента Навални изтърпява наказание - административен арест, като организатор на неразрешен митинг в Москва през януари. Новата му акция е насрочена за днес. Властите в повечето градове, където се предвиждат протести, ги определят като незаконни, предаде БТА. За забрана да се рекламира протестната акция настояха пред \"Гугъл\" руската ЦИК и други ведомства, по-специално прокуратурата. Според тях въпросната реклама може да се тълкува като \"груба намеса в руските избори\". Самите клипове с призиви за участие в протестите все още са достъпни на \"Ютюб\"; забранена е рекламата им, уточни за Би Би Си Леонид Волков, съратник на Навални. \"Въвели бяхме настройки за целева реклама по региони. Сред жителите на Красноярск рекламирахме акцията в Красноярск, в Липецк - за техния град и т. н. Общо 80 клипа за 80 града\" в Русия, обясни той. Гугъл заяви пред Интерфакс, че изисква рекламодателите да действат според местните законодателства и рекламната политика на компанията. Волков обаче разкритикува американската корпорация, която според него за пръв път в историята си \"е удовлетворила незаконните изисквания на руските власти и е махнала платената ни реклама за митинга на 9 септември\". Волков съобщи пред Интерфакс, че екипът на Навални вече е написал официално оплакване до \"Гугъл\", а ще обжалва решението за блокиране на рекламата и пред съда.", "date": "2018.09.09", "title": "\"Гугъл\" свали от \"Ютюб\" реклама за протести срещу пенсионната реформа в Русия"}
{"url": "https://www.24chasa.bg/novini/article/7045510", "text": "Около 200 ветерани от Косовската война през 1999 г. блокираха пътя, който води до селището Банье в Косово, преди пристигането на сръбския президент Александър Вучич там, съобщава Ройтерс. Вучич е на посещение в Косово в събота и неделя с неохотното съгласие на косовските власти, предаде БТА. \"Вучич трябва да се извини за извършените престъпления и за кланетата в Косово\", пише на един от издигнатите от протестиращите плакати. \"Вучич няма да мине\", пише на друг транспарант. Сутринта Вучич е заявил пред репортери, че ще се опита да мине по обиколен маршрут.", "date": "2018.09.09", "title": "Ветерани от Косовската война блокираха пътя на сръбския президент Вучич до Банье"}
{"url": "https://www.24chasa.bg/novini/article/7045519", "text": "От януари до август т. г. Украйна е внесла от държави членки на Европейския съюз 6,9 милиарда куб. метра газ - с 26,6 на сто по-малко, отколкото през същия период на миналата година, съобщи държавната компания Укртрансгаз, цитирана от ТАСС. По данни на Укртрансгаз доставките от Полша например са намалели с 38 процента - на 0,5 милиарда куб. метра, от Словакия - с 3,9 процента или на 4,3 милиарда куб. метра, докато вносът от Унгария е нараснал с 40 на сто, възлизайки на 2,1 милиарда кубика, предаде БТА. През осемте месеца на годината транзитът на газ е достигнал 58,2 милиарда куб. метра, газовите резерви в подземните хранилища - 14,6 милиарда куб. метра, а добивите - 13,8 милиарда куб. метра. През 2017 г. Украйна увеличи вноса на природен газ с 26,8 на сто (или 2,972 милиарда куб. м) спрямо 2016 г. и общият внесен обем достигна 14,5 милиарда куб. метра. От 26 ноември 2015 г. Киев не внася вече газ по договор с руския концерн Газпром и купува горивото само по западните граници на Украйна, напомня ТАСС.", "date": "2018.09.09", "title": "Укртрансгаз: От началото на годината досега\nУкрайна е намалила вноса на газ от ЕС"}
{"url": "https://www.24chasa.bg/novini/article/7045382", "text": "Общата подкрепа за партиите от управляващата в Германия \"широката коалиция\" достигна рекордно ниско, сочи проучване на социологическата агенция Емнид, публикувано днес във в. \"Билд ам зонтаг\", цитиран от БТА. Управляващите партии преживяха тежко лято на вътрешни борби заради имиграцията, които се разпалват отново след протести на привърженици на десницата в източния град Кемниц. Те започнаха след убийството на германец, за което са задържани двама мигранти, отбелязва Ройтерс. Според проучването подкрепата за Християндемократическия съюз (ХДС) на канцлера Ангела Меркел и баварските му съюзници от Християнсоциалния съюз (ХСС) е спаднала с един пункт до 29 на сто. На федералните избори партиите получиха 32,9 на сто от гласовете, припомня Ройтерс. Германската социалдемократическа партия (ГСДП) е загубила 2 пункта, спадайки до 17 на сто. На изборите ГСДП получи 20,5 на сто от гласовете. Общо управляващата коалиция има подкрепа от 46 на сто - най-ниската за правителство на \"широката коалиция\". ХДС, ХСС и ГСДП са управлявали съвместно и преди - от 2005 до 2009 г., както и от 2013 до 2017 година. Подкрепата за антиимигрантската партия \"Алтернатива за Германия\" остава непроменена с 15 на сто. Крайнолявата партия Левите е спечелила 1 на сто, достигайки 10 на сто. Проучването е направено през периода от 30 август до 5 септември.", "date": "2018.09.09", "title": "Проучване: Рекордно ниска подкрепа за управляващата коалиция в Германия"}
{"url": "https://www.24chasa.bg/novini/article/7045385", "text": "Засилен трафик по пътищата на страната се очаква в днешния последен ден от дългия уикенд, който мнозина си направиха с почивния 6 септември и ден отпуска в петък, предаде  . Тази сутрин на „Кулата” беше спокойно и даже преобладаваха колите, пътуващи към Гърция, но се очаква положението да се промени драстично. Само в деня на Съединението 50 000 коли с 200 000 души минаха през пункта в посока южната ни съседка. Вероятно ще има километрични опашки при „Промахон”. Някои се опитаха да ги избегнат с отпътуване вчера, което доведе до тапи преди Сандански, където трафикът от път Е79 преминава към АМ „Струма”. Днес граничните проверки ще са възможни най-бързи, а полицията ще предприеме допълнителни мерки срещу недобросъвестните шофьори – включително и срещу карането в аварийна лента, което вече е строго забранено.", "date": "2018.09.09", "title": "Засилен трафик по граничните ни пунктове се очаква днес"}
{"url": "https://www.24chasa.bg/novini/article/7045393", "text": "Самолет на компанията \"Куонтас\" (Qantas), изпълняващ пряк полет от Пърт до Лондон, който трае 17 часа, бе принуден да се върне два часа след излитането си заради буйстващ пътник, предаде ДПА. Пътникът от самолет Боинг 787-9 Кю Еф 9 Дриймлайнър бил с белезници и с маска, когато полицията го отвела при кацането на самолета в Пърт през изминалата нощ, предаде БТА. Пътници разказаха пред националната телевизия Ей Би Си, чакайки за препрограмиран полет днес, че мъжът се държал странно. Затворил се в тоалетната над един час след излитането по един от най-продължителните преки полети в света, а когато най-накрая излязъл, започнал да крещи на другите пътници и сякаш искал да започне юмручен бой.", "date": "2018.09.09", "title": "Австралийски самолет се върна принудително в Пърт заради буйстващ пътник"}
{"url": "https://www.24chasa.bg/novini/article/7045396", "text": "Индексът на тържищните цени /ИТЦ/, който отразява цените на хранителните стоки на едро, се покачи тази седмица с 0,90 процента до 1,449 пункта, сочат данните на Държавната комисия по стоковите борси и тържищата /ДКСБТ/. Тази година ИТЦ падна в средата на август до 1,311 пункта. Базовото ниво на индекса - 1,000, е от 2005 година. Доматите от открити площи поевтиняха тази седмица със 7,95 на сто и се продават по 0,98 лева за килограм. Градинските краставици поскъпват с 17,4 процента до 0,95 лева. Картофите поевтиняват с 8,3 на сто и се търгуват по 0,55 лева за килограм на едро.Цената на зелените чушки се понижава с 1,8 на сто до 1,10 лева. Червените чушки поевтиняват с 5,4 на сто до 1,23 лева за килограм. Корнишоните се продават по 1,30 лв. /кг. Тиквичките поевтиняват с 5,3 на сто до 0,90 лева. Ябълките поевтиняват с 11,8 на сто и се продават по 1,05 лв./кг. Прасковите поскъпват с 5,2 на сто до 1,42 лв./кг. Дините се търгуват по 0,49 лв./ кг, а пъпешите поскъпват с 5,2 на сто и се продават по 1,22 лв./кг. Гроздето поевтинява със 12,9 на сто до 1,22 лева за килограм. Кравето сирене се търгува по 6,00 лв./кг; кашкавалът, тип \"Витоша\", се купува по 10,00 лв./кг, а олиото поскъпва с 1,5 на сто до 1,97 лева за литър. Каймата поскъпва с 1,1 на сто и се търгува по 4,62 лева за килограм. Пакетче краве масло от 125 грама поскъпва с 1,7 на сто и се търгува за 2,34 лева. Пилешкото замразено месо поскъпва с 0,8 на сто до 4,00 лева за килограм на едро в края на седмицата. Захарта се търгува по 1,05 лв./кг, а брашното тип \"500\" поевтинява с 2,4 на сто и се продава по 0,80 лева. Яйцата се продават по 0,20 лева за брой.", "date": "2018.09.09", "title": "Доматите поевтиняха, а краставиците - по-скъпи с около 1 лев"}
{"url": "https://www.24chasa.bg/novini/article/7045394", "text": "Не, категорично - така Румяна Бъчварова, началник на кабинета на премиера Бойко Борисов отговори на въпрос на  : \"Вие ли ще сте следващия вътрешен министър?\". Запитана \"Вие ли сте новият ни посланик в Израел\" тя каза: Не мога да ви дам отговор в момента. Това е въпрос, който трябва да се обсъди между институциите и след това мога да ви отговоря, каза тя, запитана дали има такова предложение, такава амбиция. Много възможности има човек който е на такава позиция като началник кабинет доста дълго време, в различни посоки да се развива, да продължи и да бъде полезен, каза Бъчварова. По повод реакциите на парламентарната група на ГЕРБ за трите министерски оставки Румяна Бъчварова каза: Тримата министри, които си подадоха оставките са хора, които отдавна са в политиката, в партията и е естествено да има реакция по този повод. Според Бъчварова не отговарят на истината обвиненията на вицепремиера Валери Симеонов, че Борисов кадрува еднолично във властта. „Много е важно с оглед на това, което искаш да постигнеш, да имаш силен механизъм, за да го наложиш и отстоиш. Централизиране на управлението и персонализиране на управлението са различни неща”, подчерта тя. Ще се стигне ли до предсрочни избори? „Сегашното правителство е законно избрано, има мнозинство и демократичният цикъл е 4 години. Желанието да свалиш едно правителство в този период е по-скоро, как да го нарека, \"подривна дейност\", за да ме разберат привържениците на БСП, защото във всичките тези и критики се екстраполира личното желание на някого да дойде на власт”, коментира Бъчварова.", "date": "2018.09.09", "title": "Румяна Бъчварова: Няма да съм вътрешен министър"}
{"url": "https://www.24chasa.bg/novini/article/7045407", "text": ", който според прогнозите ще бъде един от най-непредсказуемите и напрегнати в скандинавската страна от десетилетия на фона на разгорещения дебат за имиграцията, предаде Асошиейтед прес, цитирана от БТА. Днешните избори ще бъдат първите след решението на правителството от 2015 година да позволи на 163 000 мигранти да влязат в страна, чието население наброява 10 милиона души. И макар мигрантите да са много по-малобройни в Швеция, отколкото в Германия, то на глава от населението те са най-много в сравнение с която и да била друга европейска страна. Много малко вероятно някоя партия да получи мнозинство или 175 места в парламента, отбелязва АП. Най-новото проучване на общественото мнение сочи, че управляващите социалдемократи на премиера Стефан Льовен ще претърпят големи загуби, но все пак ще бъдат победители с около 24,9 на сто от гласовете. Според проучванията крайнодесните Шведски демократи ще получат 19,1 на сто от гласовете.", "date": "2018.09.09", "title": "Шведите избират новия парламент на фона на разгорещен дебат за имиграцията"}
{"url": "https://www.24chasa.bg/novini/article/7045415", "text": "Десетки роднини, приятели и почитатели на големия български художник Никола Манев дойдоха в Чирпан, за да си взимат последно сбогом с него, предаде  .  но днес в любимия му български град се състои церемония по полагането на урната с неговия прах. Ритуалът започна в около 9.00 часа тази сутрин, урната се очаква да бъде положена около 14.00 часа в двора на къщата-галерия. В момента продължават да пристигат приятели на Никола Манев, които искат да му отдадат последна почит. Венци са изпратили президентът, министър-председателят, Столична община и др. институции. Датата за погребението беше избрана от неговото семейство. Така то изпълни предсмъртното желание на твореца да бъде погребан в града на своите родители Чирпан, където е прекарал щастливо детство. Той е почетен гражданин на града от септември 1998 година. Никола Манев е роден в Пазарджик, отрасъл в Чирпан, завършва художествената гимназия в София, а през 1962 г. е приет във френската Академия по изящни изкуства, където завършва „живопис“ в класа на проф. Морис Брианшон. Тогава се установява в Париж, в ателие в Ил Сен Луи, но през целия си живот обикаля света и трупа впечатления за своите платна. Манев има зад гърба си над 137 самостоятелни изложби в цял свят и множество групови изложби и биеналета. Над 3000 негови творби са притежание на държавни и частни колекции и музеи в над 30 страни по света.", "date": "2018.09.09", "title": "Последно сбогом с Никола Манев си взимат близки, роднини и почитатели в Чирпан днес"}
{"url": "https://www.24chasa.bg/novini/article/7045451", "text": "24-годишна жена почина на място, след като изпадна след катастрофа на пътя Севлиево - Габрово. Сигналът за инцидента е получен на тел. 112 минути след 10 часа.  По първоначални данни в района на с. Враниловци лек автомобил \"мерцедес\" ударил движещата се пред него кола. И двата автомобила пътували в посока Севлиево. От сблъсъка жена, пътувала на предната дясна седалка до шофьора, е изпаднала от колата, която се е движела отзад. Тя починала на място, а в района пътни полицаи регулират движението. Няма данни за други сериозно пострадали. За пътуващите между Габрово и Севлиево има обходен маршрут.", "date": "2018.09.09", "title": "Млада жена изпадна след удар на 2 коли край Габрово, почина (Обновена)"}
{"url": "https://www.24chasa.bg/novini/article/7045446", "text": "Моторист на 54 г. е издъхнал на място, след като джип е отнел предимството му на кръстовище в пловдивския квартал \"Тракия\" и го е блъснал, съобщиха от полицията. Инцидентът е станал около 10, 15 ч. днес. След като автомобилът е помел мотоциклета, се е преобърнал по таван. В него са били 33-годишната му шофьорка и трима пътници. Единият от тях - на 74 г., е откаран в болница. Водачката е с отрицателна проба за алкохол, предстои да бъде тествана за наркотици. Образувано е досъдебно производство.", "date": "2018.09.09", "title": "Моторист загина на кръстовище в Пловдив, млада шофьорка му отне предимство"}
{"url": "https://www.24chasa.bg/novini/article/7045459", "text": "Изборите в Русия протичат днес спокойно, с традиционния интерес към регионалните вотове сред гласоподавателите. Това заяви днес пред ТАСС Глеб Кузнецов, председател на експертния съвет на руския Експертен институт за социални изследвания, предаде агенцията. 80 от 85-те региона на Руската федерация провеждат днес избори на различни нива; право на глас имат близо 65 милиона души, предава БТА. Избирателната активност там, където хората вече гласуват, достига половината от активността на президентските избори по същото време на деня - логично винаги е така на изборите от по-ниско равнище, обясни анализаторът. Федерацията се простира в 11 часови пояса и в повечето й съставни части гласуването едва започва, затова е още рано да се говори за резултати, посочва политологът Алексей Чеснаков. По думите му властите в Русия още в началото на кампанията са решили да не прекаляват с \"мобилизационните инструменти\" поради \"известната умора сред гражданите от мощната федерална кампания\" за изборите на държавен глава през март. \"За властите сега е по-важно да демонстрират, че изборите са честни и легитимни, затова се отделя толкова внимание да няма нарушения\", добавя той. \"Като цяло\" кампанията и днешният изборен ден според него протичат \"нормално\". Не са регистрирани нарушения на приключилите вече избори за губернатор на Чукотка - Чукотския автономен окръг в Далечния изток на Русия. Там са гласували 54,8 на сто от избирателите и регионалната избирателна комисия започна преброяването, информира РИА Новости.", "date": "2018.09.09", "title": "Експерти: Изборите в Русия протичат спокойно"}
{"url": "https://www.24chasa.bg/novini/article/7045462", "text": "Най-малко 5800 души засега не могат да се върнат по домовете си и продължават да са настанени в евакуационните центрове в северния японски остров Хокайдо, който през нощта на 5 срещу 6 септември бе разлюлян от мощен трус с магнитуд 6,7. Това съобщи днес телевизионният канал Ен Ейч Кей. Броят на жертвите на земетресението нарасна от 35 до 37 души, а още двама се водят за безследно изчезнали. Най-много щети са нанесени в окръг Ибури, където бе епицентърът на подземните трусове. Заради свлачища са разрушени много жилищни сгради в планинските райони, предаде БТА. Днес премиерът на Япония Шиндзо Абе посети пострадалите райони и изрази съболезнования на семействата на загиналите. Мащабът на операциите по ликвидирането на последиците от земетресението намаля, но в тях продължават да участват близо 2000 души, уточни ТАСС. Земетресението на остров Хокайдо доведе до прекъсване на електрозахранването и наруши транспортните връзки. В събота бе възобновено подаването на ток на практика на цялата територия на острова, а най-голямото летище \"Син-Титосе\" възобнови международните полети.", "date": "2018.09.09", "title": "Близо 6000 остават в евакуационните центрове в Хокайдо след земетресението"}
{"url": "https://www.24chasa.bg/novini/article/7045466", "text": "Учени от САЩ и Дания създадоха подробна карта на магнитното поле на Юпитер, съобщи Сайънс алърт. Картата обхваща дори онази част от магнитното поле, която е разположена в дълбините на атмосферата на планетата. Оказа се, че то е асиметрично и не напомня земния си аналог, предаде БТА. Известно е, че магнитното поле на Юпитер е 20 000 пъти по-силно в сравнение с това на Земята, докато диаметърът на газовия гигант е около 11 пъти по-голям от земния. Планетолозите знаеха, че магнитното поле на Юпитер е с необичайни структури поради наличието на метален водород - вещество, което е съставено от намиращи се под високо налягане атоми водород и притежава метални свойства, в дълбините на атмосферата на планетата. Учените анализирали данни, получени при 8-те прелитания на сондата \"Джуно\" над северния и южния полюс на Юпитер. Това дало възможност да бъде създадена карта на магнитното поле на планетата. То излиза извън обширен регион в северното полукълбо и навлиза в тесен участък, разположен южно от екватора. В други райони на Юпитер полето е значително по-слабо. По думите на учените, предишните карти на магнитното поле на гигантската планета напомняли тези на магнитното поле на Земята, което до голяма степен съответства на дипол, т.е. разположението на полюсите на магнита съвпадат с географските полюси. Съществуват и други структури, които са разпределени равномерно в двете полукълба. Що се отнася до Юпитер, недиполните компоненти са съсредоточени в северното полукълбо. Нито една от съществуващите теории обаче не предсказвала дейюствителната структура на магнитното поле на газовия гигант.", "date": "2018.09.09", "title": "Идентифицираха 20 000 пъти по-силно магнитно поле на Юпитер в сравнение с това на Земята"}
{"url": "https://www.24chasa.bg/novini/article/7045480", "text": "Километрични опашки са се образували на входа на Бургас откъм Созопол. Колите се движат с 10-12 км максимум. Причината за задръстването се изяснява.                                                                                                                                                                                                                                                                                                                       ", "date": "2018.09.09", "title": "Километрични опашки на входа на Бургас откъм Созопол"}
{"url": "https://www.24chasa.bg/novini/article/7045482", "text": "Британският министър на отбраната Гавин Уилямсън разпореди военнослужещи и цивилни служители на министерството - общо 200 души, които са на германска територия, да останат там и след излизането на кралството от Европейския съюз. Това твърди в. \"Сънди таймс\", като цитира високопоставени източници от военното ведомство, предаде ТАСС. Във федералната република остава съвместният британско-германски инженерен полк. Според изданието НАТО отрежда на тази част една от ключовите роли при форсирането на реки с коли-амфибии. Вместо да напуснат Германия, специалистите и 400 членове на семействата им ще бъдат настанени в казарми в с. Зенелагер, в провинция Северен Рейн-Вестфалия, предава БТА. Британското министерство смята да запази също военната база за танкови подразделения на кралството, която може да побере едновременно близо 2000 танка, бронирани коли и камиони, както и своя танков полигон на германска земя. \"Сънди таймс\" твърди, че Гавин Уилямсън е мотивирал решението си да остави британски военнослужещи в Германия и след Брекзита с предполагаемата руска заплаха за Европа, посочва ТАСС. Освен това британският министър цели да покаже по този начин на Берлин, че трябва да инвестира повече средства за отбрана, коментират източници на изданието. По думите на служител от министерството Уилямсън смятал, че казармите на британска територия \"не са най-продуктивното или полезно място\" за пребиваване на британски военни. Министърът се канел да говори на тази тема пред участниците в годишната партийна конференция на консерваторите, която ще се открие на 30 септември и ще продължи до 3 октомври. През януари т. г. началникът на британския генерален щаб генерал Ник Картър заяви в Лондон, че Русия е \"най-комплексната и ефективна държавна заплаха за страната след приключването на студената война\". Посолството на Русия в кралството реагира, като заяви, че същинската цел на подобни действия е да се оправдае по-високият бюджет за отбрана, напомня ТАСС.", "date": "2018.09.09", "title": "\"Сънди таймс\": Британското военно министерство се отказва да изтегли войските си от Германия"}
{"url": "https://www.24chasa.bg/novini/article/7045489", "text": "Протест ще затвори по обед пътя Самоков - Дупница в района на село Клисура, предаде  . Недоволните настояват за ремонт на отсечката, която свързва магистралите „Тракия\" и „Струма\". Според протестиращите, пътят е пропаднал от двете страни и камионите се движат по средата на осеяното с дупки платно.", "date": "2018.09.09", "title": "Протест заради лошото състояние на пътя в района затваря отсечката Самоков - Дупница"}
{"url": "https://www.24chasa.bg/novini/article/7045502", "text": "На 9 септември паметникът на Съветската армия в София осъмна залят с блажна боя, предаде  . Бяла боя е плисната точно върху надписите на фасадата на монумента, а долу е излято автомобилно масло. В района има засилено полицейско присъствие. Това е поредно посегателство върху паметника.                                                                                                                                                                                                                                                                                                                       ", "date": "2018.09.09", "title": "Пак посегнаха на паметника на Съветската армия в София - заляха го с боя"}
{"url": "https://www.24chasa.bg/novini/article/7045303", "text": "Двайсет и един души са загинали при катастрофа с автобус в района на индонезийския град Сукабуми, провинция Западна Ява, съобщиха Франс прес и ТАСС. Автобусът е превозвал 37 туристи. Според предварителни данни шофьорът е загубил контрол върху управлението заради отказ на спирачките и автобусът паднал в пропаст, предаде БТА.", "date": "2018.09.09", "title": "Автобус катастрофира в Индонезия, 21 са загинали"}
{"url": "https://www.24chasa.bg/novini/article/7045305", "text": "Гръцкият премиер Алексис Ципрас обеща да намали данъците и да повиши минималната заплата, за да подкрепи икономическото възстановяване и да доведе до възраждане на страната след осемте години на икономии, предаде Франс прес. \"Знаем, че имаме необходимите способности и познания, за да планираме и постигнем възраждане на нашата страна\", заяви той на Солунския международен панаир, където по традиция се обявява всяка година икономическата политика на правителството, предаде БТА. \"По-високи заплати, регулиране на трудовия пазар и спазване на правото на труд са предварително условие за растежа\", обяви левият лидер. \"Гръцката икономика е стабилизирана. Сега сме нормална страна\", подчерта Ципрас. Той обеща да намали данъците върху собствеността и върху продажбите, да повиши доходите на стотици хиляди земеделски производители и хора от средната класа и да преразгледа нивото на пенсиите, уговорено в началото на годината с кредиторите на страната. До 2022 г. корпоративният данък ще бъде намален постепенно от 29 до 25 на сто с цел да се създаде динамика за растеж, обеща още премиерът. Над 16 000 души протестираха днес в Солун преди речта на Ципрас срещу споразумението за името на Македония, искайки оставката на премиера, припомня АФП. Гръцката полиция се сблъска за кратко с крайнолеви протестиращи пред Международния панаир в Солун, но те се разпръснаха бързо, съобщава Асошиейтед прес. Два други протеста с общо 13 000 участници приключиха без инциденти.", "date": "2018.09.09", "title": "Ципрас: Имаме необходимите способности, за да постигнем възраждане на страната"}
{"url": "https://www.24chasa.bg/novini/article/7045308", "text": "Турция, Русия и Иран планират да сложат край на хегемонията на американския долар в търговските операции. Трите страни са се договорили занапред да осъществяват търговскоикономическите операции помежду си чрез заплащане в националните валути, предаде БТА. Това е заявил председателят на Иранската Централна банка Абдуннасър Химмети, когото цитира Анадолската агенция. По думите му в много близко време предстои ръководителите на централните банки да проведат съвместно съвещание, на което да бъде обсъдена постигнатата договореност помежду им. Иранският банков ръководител е заявил още, че планират в най-скоро време трите страни да преминат в разплащане в националните си валути при търговските и икономическите операции. Търговските операции и разплащания между трите страни се предвижда в бъдеще да се осъществяват при фиксиран курс на паричните единици. В същото интервю Химмети заявява още, че от износ, който не включва петрол, през миналия месец Иран е получил 2 млрд. и 500 млн. долара печалба. Сумата е била отпусната на производителите, за внос на основни стоки и за доставка на суровини на фабриките.", "date": "2018.09.09", "title": "Турция, Русия и Иран се договориха да търгуват помежду си с националните валути"}
{"url": "https://www.24chasa.bg/novini/article/7045321", "text": "Иран е разрешил на обменните бюра днес да започнат да внасят чуждестранни банкноти, съобщиха местни медии, цитирани от Ройтерс. Това изглежда е опит да се попречи иранският риал да се срине до нов минимум спрямо долара, предаде БТА. Иранската валута загуби около две трети от стойността си тази година, като по-рано през седмицата поевтиня до рекордния минимум от 150 000 риала за долар. Днес курсът се е възстановил до 130 000 риала за долар в неофициалната търговия, според сайта за валутна търговия Bonbast.com. Риалът е под натиск заради слабата икономика, финансовите затруднения на местните банки и силното търсене на долари от иранците като сигурно вложение. Много иранци се страхуват, че изтеглянето на САЩ от споразумението за иранската ядрена програма от 2015 г. и възобновяването на иранските санкции ще свие износа на петрол и други стоки, което вероятно ще засили натиска върху риала. Очаква се пакет американски санкции срещу петролната промишленост на Иран да влезе в сила през ноември. \"На обменните бюра е разрешено да внасят валута в страната и те могат да внасят валута под формата на банкноти\", е заявил гуверньорът на централната банка Абдолнасер Хемати, цитиран от агенция ИРНА. На обменните бюра ще бъде разрешено да внасят и злато, допълни председателят на икономическата комисия на иранския парламент Мохамад Реза Пуребрахими пред агенция ИСНА. Вносът на злато и валута от обменните бюра досега беше забранен, припомня Пуребрахими. Хемати, който бе назначен начело на централната банка през юли при продължаващо преструктуриране на висшите икономически постове, в коментара си не спомена за решение да се разреши вноса на злато, допълва Ройтерс.", "date": "2018.09.09", "title": "Иран разреши на обменните бюра да внасят валута, за да спре потъването на риала"}
{"url": "https://www.24chasa.bg/novini/article/7045326", "text": "Хиляди участваха снощи в протест в Сан Франциско срещу климатичните промени, предаде Франс прес. В акцията участваха протестиращи от целия щат Калифорния и други части на САЩ. Протестите изпращаха две послания: за ускоряване на прехода към възобновяема енергия вместо изкопаеми горива и за защита най-уязвимите от климатичните промени, предаде БТА. Много от лозунгите бяха политически и насочени конкретно срещу президента на САЩ Доналд Тръмп, който изтегли страната от Парижкото споразумение за климата и опитва да премахне нормите за защита на околната среда от времето на предишния президент Барак Обама. Движението, наречено \"Да се надигнем за климата\" (Rise for climate), организира общо към хиляда акции в стотина страни, в момент, когато светът се подготвя за 24-ата световна конференция за климата (COP24). Десетки хиляди участваха в протестите, организирани по цял свят от Банкок до Сан Франциско. Според сайта на неправителствената организация за борба с климатичните промени 350.org само във Франция в протестите са участвали 115 000 души, от които 50 000 в Париж. Американският щат Калифорния си поставя амбициозни цели за намаляване на емисиите на парникови газове през следващите 30 години. На 12 септември в Сан Франциско ще започне Световната среща на върха на градовете и предприятията за климата, организирана от губернатора на Калифорния в отговор на антиекологичната политика на Доналд Тръмп.", "date": "2018.09.09", "title": "Хиляди протестираха в Сан Франциско срещу \nклиматичните промени"}
{"url": "https://www.24chasa.bg/novini/article/7045328", "text": "В Русия днес се произвеждат избори на различни нива, в които право на глас имат 65 милиона души, предаде ТАСС. В 22 субекта на Руската Федерация ще има преки избори за губернатори. Непреки избори ще има за ръководители на четири региона, като за тези ръководители ще гласуват депутатите в регионалните парламенти. В 16 субекта ще се произведат избори за депутати в местните законодателни събрания. В 12 субекта ще има избори за областни събрания на областните центрове. Ще се гласува и за 7 места в Държавната Дума - долната камара на руския парламент. Ще има и много общински избори, сред които най-голям интерес предизвиква вотът за кмет на Москва. Там настоящият кмет Сергей Собянин изглежда без конкуренция, предава БТА. Общо ще се произведат 4700 вота в 80 региона на страната. Централната избирателна комисия не очаква висока избирателна активност днес. Изборите се произвеждат в момент на социално напрежение заради пенсионната реформа, която породи протести в цялата страна. Председателката на Централната избирателна комисия Елла Памфилова заяви, че не очаква висока избирателна активност поради изборната умора от президентските избори и факта, че много граждани все още са в отпуска. Гласуването в някои руски региони вече започна поради факта, че страната се простира в 11 часови пояса. В 8 часа сутринта местно време (20 часа предишния ден по Гринуич) започнаха изборите в Камчатски край и в Чукотска автономна област, а час по-късно - и в Магаданска област. Краят на изборния ден ще настъпи в 22 часа местно време (19 ч. по Гринуич), когато ще затворят избирателните секции в Москва.", "date": "2018.09.09", "title": "Избори в Русия днес - гласуват и за кмет на Москва"}
{"url": "https://www.24chasa.bg/novini/article/7045330", "text": "Служители на силите за борба с тероризма на британската полиция помагат в разследването на   предаде Ройтерс. Един човек получи леки наранявания след нападението с нож в центъра на града, за което е арестувана 28-годишна жена, предаде БТА. От мястото на нападението е иззет кухненски нож и се изследва от съдебномедицинските експерти, посочи полицията в Южен Йоркшър в комюнике, в което се подчертават, че засега властите нямат конкретно становище по отношение на мотивите за нападението. В момента жената е подложена на психиатрични изследвания, съобщи полицията, която определи случилото се като \"сериозен инцидент\". Изяснява се и дали тя е действала сама или има съучастници.", "date": "2018.09.09", "title": "Британските сили за борба с тероризма също разследват нападението с нож в Барнзли"}
{"url": "https://www.24chasa.bg/novini/article/7045332", "text": "15 души от тежката катастрофа край Разград остават в болница, съобщи директорът на МБАЛ \"Св.Иван Рилски\" д-р Гечо Жеков. Трима от пътувалите в буса, ударен от тир, вече са изписани. Това са кметът на силинстренското село Срацимир Георги Костадинов и две жени. Най-тежко пострадалият самодеец - 80-годишният Енчо, който е с вътремозъчен кръвоизлив, преди обед в недяла ще бъде транспортиран към варненската болница \"Св.Марина\" след като бе консултиран с неврохирург. \"Трябва да се евакуира кръвоизлива по оперативен път, това е шанс за живот за него\", обясни д-р Жеков. По спешност още в събота е оперирана 59-годишната Снежана Стоянова, която е била с руптура на черен дроб. \"Отстранена е слезката, спрян е кръвоизлива, засега ситуацията е овладяна, но тя се проследява, защото има счупване на прешлен, ребро\", уточни шефът на болницата. В шок, с политравми в реанимация са още две жени - 63-годишната Тодорка, която е със засегнат бял дроб след удар отпред в гръдния кош, а най-младата сред самодейците - 37-годишната Надежда Събева е с фрактура на 7 ребра. 10 от ранените се лекуват в хирургия, а една жена е в ортопедия с фрактура на бедро и ще бъде оперирана в понеделник. \"Постоянно уточняваме състоянието на пострадалите, правят се отново изследвания, скенери, ехографии. Лекарите следят оплакванията, защото ситуацията е динамична. Все пак за пръв път ни се случва такава катастрофа. 18 човека в спешно отделение на носилки, бе изпитание\", каза д-р Жеков. Според лекаря, самодейците от Срацимир са имали късмет, че не са се блъснали челно. \"Щеше да стане наистина трагедия. Това е тир, пълен със слънчоглед, с ремарке. Ако бе помел челно микробуса от него нямаше да има нищо\", коментира шефът на разградската болница.", "date": "2018.09.09", "title": "15 остават в болница след катастрофата в Разградско, 4-ма са в тежко състояние (Обновена)"}
{"url": "https://www.24chasa.bg/novini/article/7045334", "text": "Президентът на САЩ Доналд Тръмп спря помощи на стойност 25 милиона долара за лечението на палестинци в болници в Източен Йерусалим, предаде Ройтерс, цитирайки служител на американския Държавен департамент. По-рано тази година Тръмп поиска преразглеждане на помощите, които САЩ отпускат на палестинците, за да гарантира, че средствата се харчат в съответствие с националните приоритети на САЩ. В резултат на този процес средствата за болници в Източен Йерусалим ще бъдат насочени за приоритетни проекти другаде, предаде БТА. Съкращаването на помощи е последното от действията на администрацията на Тръмп, които отчуждиха палестинците, включително признаването на Йерусалим за столица на Израел и преместването на посолството на САЩ, което дотогава се намираше в Тел Авив, в Йерусалим. Палестинското външно министерство заяви в изявление, че решението за намаляването на помощите е част от опитите на САЩ \"да ликвидират палестинската кауза\" и ще постави под заплаха живота на хиляди палестинци и препитанието на хиляди служители на болниците. \"Тази опасна и неоправдана ескалация от американска страна премина всички червени линии и се смята за пряка агресия срещу палестинския народ\", се подчертава в изявлението.", "date": "2018.09.09", "title": "Тръмп спря помощи на стойност 25 милиона долара за болници в Източен Йерусалим"}
{"url": "https://www.24chasa.bg/novini/article/7045338", "text": "Швеция избира днес нов парламент, а също така 20 провинциални и 290 общински събрания. Според анализатори вотът ще приключи, без никоя партия да е спечелила ясно мнозинство, а крайната десница би могла са извоюва позиция на арбитър в парламента, отбелязват Франс прес и ДПА. Около 7,4 милиона души имат право да гласуват, предава БТА. След изборите съставянето на ново правителство се очертава сложно. Социологическите изследвания показват, че лявоориентираният блок, съставен от Шведската социалдемократическа работническа партия на досегашния премиер Стефан Льовен, Партията на зелените и Лявата партия, ще спечели 41 процента от вота, а главният им съперник - десноцентристкият Алианс, съставен от Умерената партия, Партията на центъра, либералите и християндемократите, ще получи 37,7 на сто. Според социологическите изследвания социалдемократите ще се представят най-зле от 20-те години на миналия век и ще получи 25-26 процента от вота, с около 6 процентни пункта по-малко от резултата им през 2014 г. Предизборните анкети отреждат също така на крайнодесните \"Шведски демократи\" 19 на сто от вота, с 6 пункта повече от резултата им през 2014 г. Според шведското законодателство след изборите досегашният председател на парламента - социалдемократът Урбан Алин - провежда консултации с всички парламентарно представени партии и после предлага за гласуване кандидатурата на партиен лидер за премиерския пост. В случай, че кандидатурата не бъде одобрена, той има право на още три опита. Досега в съвременната шведска история до подобно нещо не се стигало. Анализатори предвиждат няколко възможни сценария след изборите. Според първия, социалдемократът Стефан Льовен може да състави второ правителство на малцинството, като се надява да бъде подкрепян от центристите и/или от либералите. Вторият вариант предвижда правителство на консервативния лидер Улф Кристершон (лидер на Умерената коалиционна партия) и на партиите от коалицията Съюза. Те обаче ще имат нуждата от гласовете на крайната десница, за да достигнат мнозинство. В замяна крайната десница може да поиска отстъпки, смятат наблюдателите. При провал на двата варианта, може да се стигне до отправяне на покана от социалдемократите към либералите и центристите за преговори за съставяне на правителство. Някои анализатори заговориха и за предсрочни избори, ако преговорите след изборите днес не дадат резултат.", "date": "2018.09.09", "title": "Швеция избира нов парламент днес"}
{"url": "https://www.24chasa.bg/novini/article/7045340", "text": "Премиерът на грузинската сепаратистка област Абхазия Генадий Гагулия почина късно снощи при автомобилна катастрофа, докато автомобилният му ескорт се връщаше от летището след посещение в Сирия, предадоха ДПА и ТАСС. В автомобила с премиера се е блъснала кола, навлязла в насрещната лента, управлявана от млад абхазец. Той е дал негативна проба за алкохол, но пробата за наркотици е била положителна. Прокуратурата вече заведе дело срещу него, предава БТА. При катастрофата бяха ранени шофьорът на премиера и един бодигард. Те вече бяха освободени от болницата. Президентът на Абхазия Раул Хаджимба, който пътуваше със същия кортеж, не е пострадал. Той изрази съболезнованията си на семейството и близките на премиера, встъпил в длъжност през април тази година. Гагулия посети Сирия, за да се срещне с живеещи в страната абхазци, според правителствен сайт. Независимостта на Абхазия е призната само от няколко страни, главно място сред които заема Русия. Грузия смята региона за част от своята територия, въпреки че няма контрол над него от 2008 година.", "date": "2018.09.09", "title": "Надрусан шофьор се заби в колата на абхазкия премиер и го уби (Видео)"}
{"url": "https://www.24chasa.bg/novini/article/7045342", "text": "Бившият президент на САЩ Барак Обама призова снощи избиратели в Калифорния да се мобилизират за изборите, за да дадат властта в Конгреса на Демократическата партия, предаде Асошиейтед прес. Той порица политиката на страха на действащия президент Доналд Тръмп, без обаче да го назове поименно, отбелязва Франс прес. \"Ние сме изправени пред труден момент\", заяви Обама пред избиратели в Анахайм, традиционно републикански район в щата Калифорния, който обикновено печелят демократите. На изборите в средата на мандата, които ще се проведат през ноември, \"имаме възможност да върнем малко здрав разум в нашия политически живот\", предава БТА. \"Ако не отговорим сега, нещата може да се влошат\", предупреди бившият президент, призовавайки избирателите да изпратят ясен сигнал да се сложи край на \"цикъл на гняв и разделение\". \"Най-голямата заплаха за нашата демокрация не е един човек, а апатията и безразличието\", подчерта Обама. Кратката и трезва реч контрастираше с изявленията му предишния ден в Илинойс, когато той отправи нападки срещу Тръмп въпреки американската традиция бивши президенти да не критикуват тези, които са ги заменили на поста.", "date": "2018.09.09", "title": "Обама: Най-голямата заплаха за нашата демокрация не е един човек, а апатията"}
{"url": "https://www.24chasa.bg/novini/article/7045344", "text": "Губернаторът на американския щат Южна Каролина Хенри Макмастър обяви снощи извънредно положение, за да даде на щата възможност да се подготви за приближаването на възможен ураган, предаде Асошиейтед прес. Националният Център за ураганите съобщи вчера, че се очаква тропическата буря Флорънс да се превърне в голям ураган, докато преминава между Бермуда и Бахамите във вторник и сряда. Очаква се тя да приближи югоизточното крайбрежие на САЩ в четвъртък, предаде БТА. Губернатор Макмастър подчерта, че не е известно кога и къде бурята Флорънс ще достигне сушата, нито кога ще се наложат евакуации. Губернаторът на Северна Каролина Рой Купър обяви извънредно положение в петък и призова гражданите на щата да използват уикенда, за да се подготвят за възможно природно бедствие, припомня АП.", "date": "2018.09.09", "title": "Обявиха извънредно положение в щата Южна Каролина заради тропическа буря"}
{"url": "https://www.24chasa.bg/novini/article/7045346", "text": ", очаквана прелюдия към сухопътна офанзива срещу последния бастион на бунтовниците в Сирия, предаде Франс прес. Това са \"най-интензивните\" въздушни удари от 10 август. По данни на директора на Сирийския център за наблюдение на правата на човека Рами Абдел Рахман в резултат на артилерийския обстрела и въздушните бомбардировки, включително с варелни бомби, са загинали най-малко 9 мирни граждани, включително две деца, предаде БТА. Бомбардировките са ескалация на кампанията. Режимът на Башар Асад и Москва заплашват от месеци да започнат операция срещу контролираната от бунтовниците провинция, граничеща с Турция, която подкрепя бунтовниците. От четвъртък насам стотици семейства са напуснали домовете си в южната част на Идлиб, съобщава АФП.", "date": "2018.09.09", "title": "Вчерашните въздущни удари над Идлиб от Русия са най-интензивните от 10-ти август"}
{"url": "https://www.24chasa.bg/novini/article/7045352", "text": "Руският президент Владимир Путин изпрати поздравителна телеграма до лидера на Северна Корея (КНДР) Ким Чен Ун по повод 70-ата годишнина от основаването на страната, предаде ТАСС, цитирайки Централната корейска телеграфна агенция. \"Приемете искрените ми поздравления по повод 70-ата годишнина от основаването на КНДР\", пише Путин, подчертавайки приятелския характер на отношенията между двете страни. Освен това руският президент изразява увереност, че Пхенян и Москва ще гарантират със съвместни усилия развитието на двустранния диалог и конструктивното сътрудничество в различни области. \"Това отговаря напълно на интересите на народите на нашите страни\" и подпомага укрепването на сигурността и стабилността на Корейския полуостров и в Североизточна Азия като цяло, се добавя в цитираната телеграма, предаде БТА. Днес в Пхенян ще се проведе парад по повод 70-ата годишнина от основаването на КНДР. Русия ще бъде представена на парада от председателката на горната камара на парламента Валентина Матвиенко. Вчера тя се срещна с Ким Чен-ун, по време на която предаде лично послание от Путин. Севернокорейският лидер потвърди, че е готов да посети Русия, предаде ТАСС. Празненствата в Северна Корея ще се фокусират върху военния парад и масовите игри, на които ще бъдат показани както усъвършенствани ракети, така и надеждите на Ким Чен-ун за подобряване на икономическото положение, отбелязва Асошиейтед прес. Днешният парад ще се състои в изключително чувствителен момент, когато усилията за намаляване на напрежението със САЩ са в застой след срещата между Ким и американския президент Доналд Тръмп в Сингапур. Вашингтон иска Ким първо да поеме ангажимент за денуклеаризация. Пхенян иска първо да бъде гарантирана сигурността му и да се сключи мирно споразумение, с което да бъде сложен официално край на Корейската война. В този контекст показването на ракетите може да се сметне за нарочна провокация, отбелязва АП. Планираните масови игри включват хора, които държат плакати или танцуват в унисон, демонстрирайки националното единство. Тази година представлението ще има и силна икономическа тема.", "date": "2018.09.09", "title": "Путин поздрави Ким Чен Ун за 70-ата годишнина от основаването на КНДР"}
{"url": "https://www.24chasa.bg/novini/article/7045354", "text": "Японските власти съобщиха, че е потвърдена смъртта на 37 души, загинали при земетресението на остров Хокайдо в сряда, предаде Асошиейтед прес. Местното правителство на острова добави, че двама души все още са обявени за безследно изчезнали, а един пострадал не дава признаци на живот, предаде БТА. Спасителите използват лопати, за да търсят изчезнали сред калта и останките от жилища, останали след свличанията на земни маси в град Ацума. Всички жертви, с изключение на 4, са жители на това селище с население 4600 души. Японският премиер Шиндзо Абе посети тежко засегнат район на град Сапоро, столица на острова с население 5,4 милиона души.", "date": "2018.09.09", "title": "Расте броят на жертвите на земетресението на остров Хокайдо, достигна близо 40"}
{"url": "https://www.24chasa.bg/novini/article/7045358", "text": "Военен парад по повод 70-ата годишнина от основаването на Северна Корея (КНДР) се състоя в столицата Пхенян, предадоха Асошиейтед прес и ТАСС. По оценки на агенция Йонхап в парада са участвали 10 000 военни от Корейската народна армия. Показани бяха и артилерийски системи, танкове и друга бойна техника, но не и междуконтинентални балистични ракети, нито балистични ракети с малък и среден обсег. В самата столица Пхенян не бяха забелязани плакати, възхваляващи значението на ядрените и ракетните разработки за КНДР, отбелязва японската агенция Киодо. Според експертите това е опит да не се нажежава атмосферата на фона на опитите за диалог със САЩ. Демонстрацията на междуконтинентални балистични ракети на 8 февруари на парада по повод 70-ата годишнина от основаването на севернокорейската армия предизвика негативната реакция на Япония и западните страни. Освен това лидерът на КНДР Ким Чен Ун днес не произнесе реч. Вместо него това направи председателят на парламента Ким Йон Нам, който наблегна на икономическите цели на режима, а не на ядрената му сила. Това показва, че новата стратегия на Ким Чен Ун е да сепостави ударение върху развитието на икономиката, отбелязва АП, като посочва, че икономиката беше важна част и от концерта, организиран в навечерието на годишнината за чужди дипломати и журналисти. На парада присъстваха председателката на горната камара на руския парламент Валентина Матвиенко и председателят на китайския парламент Ли Чжаншу, специален представител на президента Си Цзинпин. В края на парада Ким Чен Ун се ръкува с него.", "date": "2018.09.09", "title": "10 000 военни участваха в парада в Пхенян за 70-ата годишнина на Северна Корея (Снимки)"}
{"url": "https://www.24chasa.bg/novini/article/7045362", "text": "Автомобил \"Фолксваген Поло\" се е врязал днес в група пешеходци на \"Новочеркаския булевард\" в Москва. При инцидента има загинал, предаде ТАСС, позовавайки се на източник от спешните служби на руската столица, а 9 души са пострадали. Шофьорът умишлено е насочил колата към групата пешеходци след конфликт в близко кафене, предаде БТА. По предварителни данни в кафене на \"Новочеркаския булевард\" няколко мъже се скарали. Единият от тях се обидил, излязъл на улицата, седнал зад волана на колата и изчакал докато другите участници в конфликта напуснат заведението. След това той връхлетял с колата, съобщи местната полиция и уточни, че участниците в инцидента са граждани на Киргизстан. Сред пострадалите е младеж на 17 години.", "date": "2018.09.09", "title": "Кола се вряза в пешеходци в Москва, 1 загина, 9 са ранени"}
{"url": "https://www.24chasa.bg/novini/article/7045369", "text": "Плановете на дясното австрийско правителство да предложи паспорти на немскоезичното малцинство в италианската провинция Южен Тирол са провокация и враждебна инициатива, заяви снощи италианският министър за връзки с парламента и пряката демокрация Рикардо Фракаро, цитиран от ДПА. Да се предлага на южнотиролците възможността да получат двойно гражданство трябва да се смята за враждебна инициатива и чист акт на пропаганда без практически ползи, защото и двете страни са членки на ЕС, заяви вчера министър Фракаро. \"Не можем да приемем провокации по толкова важен въпрос\", добави той, порицавайки правителството във Виена за предприемането на подобна разделяща стъпка малко преди местните избори в Южен Тирол, насрочени за 21 октомври и в момент, когато Виена е ротационен председател на ЕС, предаде БТА. Южен Тирол премина под италиански контрол след Първата световна война, от което много жители на областта са недоволни. И до днес много от тях не се смятат за италианци, но районът беше умиротворен, след като през 70-те години на миналия век получи широка автономия. В петък италианското външно министерство съобщи в изявление, че е научило от Виена, че австрийска правителствена комисия разглежда проектозакон за даване на австрийски паспорти на граждани на Южен Тирол. Австрийското правителство заяви, че в момента въпросът се обсъжда на експертно равнище и все още няма окончателен вариант на проектозакона. Според канцлерството във Виена, Австрия иска да обсъди анализа на експертите с Италия и с местното правителство на областта.", "date": "2018.09.09", "title": "Италия порица плановете на Виена да издаде паспорти на граждани на Южен Тирол"}
{"url": "https://www.24chasa.bg/novini/article/7045336", "text": "\"Нямаме единна позиция за оставките. Симеонов смята, че и тримата министри не трябва да подават оставки, защото били прекрасни специалисти. Каракачанов от части защита тази позиция - ако не всички поне регионалният министър Николай Нанков трябва да остане. Смятам, че е преценка на премиера Борисов, той има по-богата и пълноценна информация, за да прецени и ние се доверяваме.\" Това заяви председателят на ПГ на \"Обединени патриоти\" и лидер на \"Атака\" Волен Сидеров пред Нова телевизия. Той допълни, че не е и нужно Борисов да консултира всяка една промяна в неговата квота. Оставките бяха поискани и бяха дадени. Това предизвика \"абсурдистка\" декларация от НФСБ и премиера Бойко Борисов беше определен като \"едноличен управник\". Да наречеш премиера \"авторитарен\" означава, че не говориш истини. Така коментира Сидеров позицията на коалиционния партньор НФСБ. Сидеров посочи, че на мястото на премиера би сменил всички министри в управлението. \"Защото никой не застана да каже, че декларацията на НФСБ не е вярна и тенденциозна, и да защити мястото си. Той посочи, че няма значение дали ще бъдат сменени 2-3 министри, а да се гледат големите теми. \"Трябва да знаем, че когато влезеш в коалиция, губиш лице. Коалицията не е от мрамор и постоянно трябва да поддържа ниво. Поддържаме ли ниво? - Смятам, че не, като патриоти и затова насочвам да се насочи погледа към важните въпроси.\", акцентира лидерът на \"Атака\". Сидеров посочи, че на утрешния коалиционен съвет отново ще повдигне темата за оставката на Валери Симеонов, но припомни, че не намерил подкрепа на предното заседание.", "date": "2018.09.09", "title": "Сидеров: Ако бях на мястото на Борисов, щях да сменя всички министри"}
{"url": "https://www.24chasa.bg/novini/article/7045375", "text": "Туркменистан откри вчера голяма газова електроцентрала, която се очаква да произвежда около 3 милиарда киловатчаса годишно, които страната има намерение да продава на Афганистан и Пакистан, предаде Асошиейтед прес. Откритата електроцентрала на стойност 1,2 милиарда долара е разположена близо до югоизточния град Мари. Тя е част от опитите на страната да диверсифицира икономиката си, за да не разчита предимно на износа на природен газ, предаде БТА. Туркменистанската икономика понесе тежък удар, когато Русия спря да купува природен газ от страната. Опитите за диверсификацията й включват и строежа на ново пристанище на Каспийско море, както и строеж на газопровод за доставка на нови клиенти в Афганистан, Пакистан и Индия.", "date": "2018.09.09", "title": "Туркеменистан откри нова електроцентрала, ще изнася енергия за Афганистан и Пакистан"}
{"url": "https://www.24chasa.bg/novini/article/7045379", "text": "Китай участва за пръв път в най-големите военноморски учения в Австралия. Общо над 3000 военнослужещи от 27 страни се включиха в съвместните учения край стратегическото северно пристанище Дарвин, предаде Ройтерс. В ученията \"Какаду\" участват 23 чужди кораба и подводници от индийско-тихоокеанския регион. Те позволяват да се установят по-близки отношения, което помагат да се избягват конфликти в морето, както и по-тясна координация на операциите при природни бедствия, предаде БТА. Включването на китайския Народноосвободителен флот в ученията, които провежда на всеки две години, заедно със сили от САЩ, Австралия, Нова Зеландия и Канада дава на китайската страна възможност да подобри работните си отношения с тези страни, които на моменти бяха напрегнати, отбелязва Ройтерс. Съвместните военни учения ще продължат до 15 септември, с подкрепата на 21 самолета от австралийските Кралски военновъздушни сили. Пристанището Дарвин, на подстъпите към Азия, е най-важният от стратегическа гледна точка град в страната. От 2011 г. в него са разположени и американски морски пехотинци, което го прави логичното място за подобни учения.", "date": "2018.09.09", "title": "Китай участва за пръв път в най-големите австралийски военноморски учения"}
{"url": "https://www.24chasa.bg/novini/article/7045366", "text": "Днешните богати са много по-богати - така бизнесменът Красимир Стойчев, един от членовете на някогашния Г-13, клуба на едрите бизнесмени, отговори на въпрос по   за сравнение със зората на демокрацията. Очевидно България върви нагоре, това са 30 години, икономиката е много по-голяма, обясни Стойчев. \"Познавам Ветко Арабаджиев от много години, г-н Миню Стайков никога в живота си не съм го виждал. Ветко Арабаджиев има много успешен хотелиерски бизнес. Да почнеш от 1 хотел и да направиш малка империя от 10 хотела, не е лесно. Много хора станаха собственици на хотели, защото в средата на 90-те години големите туроператори даваха пари на хората, които искаха да построят или да купят хотел и в замяна на това изкупуваха голяма част от леглата за дълги години. Ако в момента атакуват Арабаджиев, по-скоро може би е свързано със захарния завод, който той притежава\". Това заяви Красимир Стойчев по повод  . \"Защо едновременно се атакуват две богати фамилии? Моето лично мнение е промяната в поколенията. Има хора на 30, 40 години в прокуратурата, ДАНС, следствие, МВР, които не помнят какво е било, не са свързани с корупционни практики, имат малко по-достойна заплата, искат България да живее по-добре. Те са по-млади и технологично по-образовани\", каза Красимир Стойчев. Трябва максимално бързо да се въвеждат технологиите, свързани с превенции на престъпността, каза Стойчев. Според него трябва да има първи зам.-министър на МВР - експерт по големи масиви от данни.", "date": "2018.09.09", "title": "Красимир Стойчев: Днешните богати са много по-богати"}
{"url": "https://www.24chasa.bg/novini/article/7045529", "text": "Австралийската полиция е открила пет тела, сред които на жена и деца, днес в предградие на западния град Пърт, предадоха ДПА и Ройтерс, цитирани от БТА. Полицията разпитва мъж на около 20 години, който е отишъл в полицейския участък днес в Пърт и е съобщил за тежкия инцидент, съобщи националната телевизия Ей Би Си. Няма официално потвърждение на полицията колко тела са намерени в къщата в предградието Бедфорд на Пърт, но според полицейски източник става дума за пет тела, сред които на жена и деца, уточни ДПА. Все още сме в много ранен етап на разследването, но инцидентът е трагичен, посочи помощник-комисарят Пол Стийл.", "date": "2018.09.09", "title": "5 трупа откриха в къща в австралийския град Пърт, случаят се разследва"}
{"url": "https://www.24chasa.bg/novini/article/7045532", "text": "Половин час отнема преминаването на българо гръцката граница през ГКПП \"Маказа\". Автомобилите, които чакат на опашката са предимно с румънска регистрация. Значително по-слаб е трафикът от Гърция към България. По обяд на гръцка територия чакаха около 30 автомобила. По-голямо е било натоварването на пункта по обяд. Очаква се в следобедните часове трафикът към България да се увеличи заради завръщащите българи, прекарали уикенда в Гърция.", "date": "2018.09.09", "title": "Половин час се чака за влизане в Гърция на ГКПП \"Маказа\""}
{"url": "https://www.24chasa.bg/novini/article/7045537", "text": "Пиян тираджия нацели ограда на къща в монтанското село Славотин. Инцидентът станал на 8 септемри към 17 часа. Потърпевшите хора подали сигнал на тел. 112. Около 17 и 30 часа на мястото пристигат служители на КАТ. Те установили,че тежкотоварният камион е управляван от водача Н.Н. на 43 години от Брусарци. Той се отклонил от пътното платно вляво по посоката на движение и се врязал в крайпътната ограда на къщата на стопанин от село Славотин. При извършената проба за алкохол с техническо средство уредът отчел 1, 73 промила алкохол в издишания въздух. По случая е образувано досъдебно производство.", "date": "2018.09.09", "title": "Пиян тираджия нацели ограда на къща в монтанско село"}
{"url": "https://www.24chasa.bg/novini/article/7045556", "text": "Енчо Христов /81 г./, който след вчерашната катастрофа край Разград е в кома, с вътремозъчен кръвоизлив на главата и съчетани травми, днес е бил транспортиран във варненската болница \"Света Ана\". Това съобщи директорът на МБАЛ\"Св.Иван Рилски\" - Разград д-р Гечо Жеков, цитиран от БТА. Вчера възрастният човек е бил консултиран с неврохирург и е станало ясно, че трябва да бъде опериран, за да се отстрани кръвоизливът. От катастрофиралия микробус 14 души са все още в разградската болница, а трима са изписани, уточни д-р Жеков. Три жени са в по-тежко състояние, като двете по-възрастни са с опасност за живота, обясни дежурният лекар в интензивното отделение /ОАИЛ/ д-р Адлер Каров. Едната от тях, на 59 години, е оперирана вчера, тя е била с руптура на черния дроб, отстранена й е била слезката, но има и други фрактури. Другата, която е 63-годишна, е със засегнат бял дроб. И двете обаче имат съчетани травми и им предстоят още операции. Третата, която вече е извън опасност, е 37-годишна, с фрактури на ребрата. Тежката катастрофа, която затвори пътя от Разград за Благоево,стана малко след 10 часа вчера, съобщиха от ОД на МВР.", "date": "2018.09.09", "title": "Преместиха във Варна най-тежко пострадалия при катастрофата край Разград"}
{"url": "https://www.24chasa.bg/novini/article/7045577", "text": "Осем души са задържани на  , съобщава в електронното си издание гръцкият вестник \"Ефимерида тон синдактон\". Протестите бяха организирани в деня на откриването на Международния панаир в Солун, на което присъства и министър председателят на страната Алексис Ципрас. Преспанското споразумение между Атина и Скопие за името на Република Македония е особено непопулярно в Северна Гърция, предаде БТА. Изданието съобщава още за щети по магазини, тротоари, контейнери за смет и паркирани автомобили. В полицията са били отведени 28 души, но само на 8 от тях е наложен арест. Инцидентите са започнали, когато група крайнодесни привърженици са се опитали да разкъсат полицейския кордон пред кметството в опит да достигнат до конгресния център, където се е провеждало откриването на панаира. След това сблъсъците са продължили и на други места в центъра на града. Полицията е използвала химически вещества и зашеметяващи гранати, за да разпръсне извършителите. Като се позовава на агенция АНА-МПА, вестникът съобщава, че 15 полицейски служители са били ранени и са получили първа помощ.", "date": "2018.09.09", "title": "8 арестувани на протестите в Солун"}
{"url": "https://www.24chasa.bg/novini/article/7045602", "text": "Турският президент Реджеп Тайип Ердоган твърди, че САЩ финансират с пари от петрол бойците на Кюрдската работническа партия (ПКК) и сирийската кюрдска милиция Сили за защита на народа (СЗН). Размерът на тази подкрепа възлизал на 700-800 млн. долара. Това пише в. \"Хюриет\" в кореспонденция, в която са цитирани изявления на Ердоган, направени пред турски журналисти в президентския самолет на връщане от тройната среща на върха за Сирия в Техеран между Ердоган, Владимир Путин и Хасан Рохани, предаде БТА. \"Владимир Путин силно се изненада, когато му съобщих, че сумата е 700-800 млн. долара от петрола, с който САЩ финансират ПКК и СЗН\", цитира вестник \"Хюриет\" думите на Ердоган. Турският държавен глава е посочил още, че в разговор с Владимир Путин му е казал, че САЩ следят отстрани случващото се в Сирия, но много силно подкрепят ПКК и \"нейното разклонение в Сирия\" (за каквото Анкара смята СЗН) в районите Дейр аз Зур и Манбидж. \"САЩ спазиха ли обещанието си за Манбидж? Обещаха след 90 дни, изминаха 90 дни... Сега целта им е да настанят там терористичните групировки. Също както направиха в Дейр аз Зур. Сега там захранват терористичните групировки ПКК и СЗН. С какво - с петрол, разбира се... Там групировките получават много сериозни приходи от петрола. Около 300 млн. долара са приходите само от суров петрол. Помислете на колко възлиза обработеният петрол, вероятно са 700-800 млн. долара\", посочил пред журналистите турският лидер. По думите на Ердоган САЩ използвали терористичните групировки \"като маша\". \"САЩ са доставили над 18 хиляди тира и 3 хиляди самолета оръжия и оборудване в базите на терористичните групировки, които се поддържат от Вашингтон\", добавил президентът.", "date": "2018.09.09", "title": "Ердоган: САЩ финансират кюрдски групировки в Турция и Сирия с пари от петрол"}
{"url": "https://www.24chasa.bg/novini/article/7045616", "text": "Погребението на премиера на  , е насрочено за 12 септември, съобщи ТАСС, като се позова на президентската администрация. Ковчегът с тялото на Гагулия е изложен в къщата му в град Гудаута. Поклонението ще се състои в местния културен дом, а погребението - в родното му село Лихни недалеч от града, предаде БТА. Сепаратисткият премиер загина в събота вечерта, докато се връщаше от летището след посещение в Сирия. В автомобила с премиера се блъсна кола, управлявана от млад абхазец. Дал след инцидента положителна проба за наркотици, той вече е задържан и обвинен. При катастрофата бяха ранени шофьорът на премиера и един бодигард. Президентът на Абхазия Раул Хаджимба, който пътуваше със същия кортеж, не пострада. Той изрази съболезнования на семейството и близките на премиера, встъпил в длъжност през април тази година. Независимостта на Абхазия е призната само от няколко страни, включително Русия и Сирия. Грузия смята региона за част от своята територия, въпреки че няма контрол над него от 2008 година.", "date": "2018.09.09", "title": "Погребват в сряда абхазкия премиер, който загина при катастрофа"}
