{"url": "https://www.24chasa.bg/novini/article/6666636", "text": "Германски работодатели експлоатират български работници, като им плащат по-малко от договорените пари или ги карат да работят извънредно. Това са установили експертите от Консултантския център към КНСБ от началото на годината. Един от случаите е на българка, наета за домашна помощница в Германия. Тя стои денонощно до леглото на болен от малария пациент. Когато заминава, жената дори не е имала договор за командироване, а само за работа на 4 часа. Била принудена да го придружи и в болницата, където го лекували от опасната тропическа болест, но никой не ѝ е обяснил за заболяването. След като разбрала, тя веднага си тръгнала, но не ѝ била платена заработената заплата. Тя се свързала с центъра на КНСБ, който подал сигнал в Германия. Едва тогава немското семейство превело дължимите пари. “Трябва да се подчертае, че дори семейството на обслужваното лице да е изрядно и да е изплатило сумата към агенцията - българска или германска, това не е гаранция, че изплащането на възнаграждението ще бъде извършено”, обясниха експертите на синдиката. Сред останалите установени нарушения са непредоставяне на трудовия договор преди заминаване, липса на допълнително споразумение за командировката, липса на документи за извънредния труд, за осигуровките към германската специализирана каса СОКА БАУ. Част от нарушенията са в строителния сектор. Преди да заминат на гурбет в Германия, работниците подписват договори за минимално немско възнаграждение, но всъщност им се изплаща много по-малко. “И то само когато работодателят пожелае”, уточниха синдикалните експерти. Строителите пък работели извънредни часове, включително и през уикенда, без те да им се заплащат.", "date": "2018.01.16", "title": "Германци оставили без пари наша болногледачка, скрили от нея опасност от малария"}
{"url": "https://www.24chasa.bg/novini/article/6666806", "text": "Премиерът на Косово Рамуш Харадинай намекна, че убийството на водещ местен политик е резултат от \"незаконна намеса в севера на други институции отвъд Косово\", предаде Асошиейтед прес. Премиерът говори на пресконференция след спешното заседание на Съвета за национална сигурност на Косово, свикано след убийството на Оливер Иванович. Той бе застрелян в Митровица, предава БТА. Харадинай не навлезе в подробности за това кои външни сили той обвинява, че са замесени в убийството на Иванович. Той каза, че е отворен към идеята да покани чужди правоприлагащи агенции като ФБР да помогнат в разследването, но отхвърли сръбския призив да участва в него. Премиерът каза също, че е изненадан, че сръбската делегация е напуснала насрочения предварително диалог с Косово, воден с посредничеството на ЕС, след убийството на Иванович.", "date": "2018.01.16", "title": "Премиерът на Косово намекна за чужда намеса в убийството на Оливер Иванович"}
{"url": "https://www.24chasa.bg/novini/article/6666809", "text": "Балистична ракета, изстреляна от бунтовниците хуси в Йемен към южния саудитски район Джизан, е била свалена от саудитските сили, предаде Ройтерс, като се позова на местната телевизия Екбария. Няма данни за жертви и щети. Хусите, поддържани от Иран, изстреляха няколко ракети по Саудитска Арабия. Те не нанесоха големи щети, но обтегнаха отношенията между Рияд и Техеран.", "date": "2018.01.16", "title": "Саудитските сили свалиха балистична ракета, изстреляна от хусите в Йемен"}
{"url": "https://www.24chasa.bg/novini/article/6666560", "text": "От 2019 г. България вече ще може да ползва договорените още през 2013 г. 1 млрд. куб. м природен газ от азербайджанското находище “Шах Дениз”. Това стана ясно след разговорите на премиера Бойко Борисов и водените от него министри в Баку. До края на годината ще е готов газопроводът ТАНАП, който свързва Азербайджан с Грузия, Турция и Гърция, обяви президентът Илхам Алиев. Именно по него ще бъде доставян и азерският газ до България. Първоначално това ще става по двупосочната газова връзка между България и Турция, която трябва да бъде завършена през юли. От юни пък започва изграждането на такъв газопровод и с Гърция. От двете връзки на българската газопреносна мрежа с ТАНАП азерското гориво ще стига до хранилището в Чирен, на базата на което ще се изгражда и европейският газов хъб “Балкан”. От 2 години азерската държавна компания СОКАР проучва възможностите да нагнетява свой природен газ в хранилището. От там горивото ще може вече да се разпределя по мрежата за битово потребление и към индустриалните потребители. СОКАР ще проучи възможността да инвестира в своя мрежа за битово газоснабдяване у нас, стана ясно след разговорите на Борисов и Алиев. Компанията вече има осъществен такъв проект в Грузия, работи и в Албания. Азерският газ е най-евтиното гориво и може да бъде включван в енергийните помощи като алтернатива на ваучерите за отопление, обясни след разговорите си с Алиев премиерът Бойко Борисов. Все още тази идея на министър-председателя не е разработвана от експерти. В момента държавата плаща по 73 лв. на месец през зимата като помощ за отопление на хората, които получават под гарантирания минимален доход. Цените на природния газ от Азербайджан засега не са обявявани. При визитата на Борисов в Баку също не бе казано на каква цена ще идва горивото от “Шах Дениз”. Според български експерти обаче ще са от 15 до 40 на сто по-ниски от тези, на които се доставя природният газ от Русия.", "date": "2018.01.16", "title": "Газ от Азербайджан идва догодина, първо тръгва по връзката с Турция (Обзор)"}
{"url": "https://www.24chasa.bg/novini/article/6666813", "text": "Хиляди британци са си купили фалшиви дипломи, разкри BBC. Служители от националната здравна система, медицински сестри, работещи в областта на отбраната са малка част от притежателите на подправените документи, предаде  . „Аксакат“, която претендира да е най-голямата IT компания в света, оперира с мрежа от стотици фалшиви онлайн университети, управлявани от център в пакистанския град Карачи. Според информацията, между 2013 и 2014 година, „Аксакат“ е продала фалшиви дипломи - магистърски и докторантски, на повече от 3000 души във Великобритания. От британското министерство на образованието заявиха, че са предприели необходимите мерки, за да се справят с „огромната измама“.", "date": "2018.01.16", "title": "Хиляди британци са си купили фалшиви дипломи"}
{"url": "https://www.24chasa.bg/novini/article/6666729", "text": "Румънският президент Клаус Йоханис заяви, че Румъния и Япония са решили румънско-японските отношения да бъдат издигнати до нивото на стратегическо партньорство в близко бъдеще, предаде Аджерпрес. Държавният глава направи това изявление на съвместна пресконференция с японския премиер Шиндзо Абе, предава БТА. Абе пристигна в Букурещ в рамките на обиколката си в няколко страни от Централна и Източна Европа. Това е първо посещение на японски премиер в Румъния. Румънският президент определи визитата на японския премиер като \"исторически момент\", а Абе от своя страна изтъкна, че Румъния е \"ключов партньор\" на Япония. Йоханис също така каза, че Румъния подкрепя строгото прилагане на международните санкции, наложени на Северна Корея от ООН и ЕС, и изрази надежда, че усилията на международната общност ще доведат до трайно решаване на този проблем. Президентът уточни, че разговорите му с Абе са визирали и икономическия аспект на румънско-японското партньорство и че е насърчил осъществяването на повече японски инвестиции в Румъния и увеличаването на търговския обмен. Абе е придружен от представители на над 30 японски компании. Посещението на японския премиер идва в момент на политическа криза в Румъния, след като управляващата Социалдемократическа партия оттегли политическата си подкрепа към своя премиер Михай Тудосе и той подаде оставка късно снощи. Това наложи анулиране на планираното посещение на Абе в правителствения дворец Виктория, където той трябваше да разговаря с румънския си колега.", "date": "2018.01.16", "title": "Румъния и Япония искат отношенията им да стигнат до стратегическо партньорство"}
{"url": "https://www.24chasa.bg/novini/article/6666562", "text": "Двама премиери изпратиха първия полет по редовната линия Баку-София. Рано сутринта българският министър-председател Бойко Борисов и азербайджанският Артур Расизаде дадоха старт на редовните полети от летище “Хайдар Алиев” в азерската столица. На борда на самолета пък бяха министрите Ивайло Московски, Теменужка Петкова, Румен Порожанов и Емил Караниколов. Договарянето на пряката самолетна линия е от 2015 г. От 29 евро е билетът в едната посока и това е прекрасен начин азерите да идват в България на ски и море, а българите да посещават тази интересна и древна страна, обясни Борисов преди първия полет. Линията ще се обслужва от нискотарифната компания “Бута еъруейз”, а полетите ще са всеки вторник. Азерската компания бе създадена след нареждане на президента Алиев, че азерите трябва да ползват по-евтини самолетни билети. Това е първата нискотарифна азиатска компания, която лети до София. Преди да изпратят първия полет, двамата премиери направиха и обиколка на летището в Баку. А Борисов се оплака на колегата си, че отдавна нямал възможност да обиколи магазините на някое летище. Борисов не е бил возен от президента на Азербайджан Илхам Алиев, обясни българският премиер любопитния кадър на двамата в колата, който правителствената пресслужба разпространи ден по-рано. Всъщност на ВИП пасажерското мястото в майбаха, който подкара държавния глава, бил преводачът на българския премиер. “Всички се чудеха кой ли е пътникът, след като Алиев е шофьор, а Борисов му е бодигард”, през смях сподели премиерът на азерския си колега Расизаде. 3000 туристи от Азербайджан са посетили миналата година България. С откриването на пряката линия между двете столици броят им може да се увеличи много, коментира министърката на туризма на България Николина Ангелкова. Тя бе част от посрещачите в София на първия самолет от Баку.", "date": "2018.01.16", "title": "Двама премиери изпратиха полет №1 Баку-София (Обзор)"}
{"url": "https://www.24chasa.bg/novini/article/6666749", "text": "След аутопсия, продължила около четири часа, бе публикуван предварителен доклад, от който стана ясно, че  , съобщава белградското електронно издание Telegraf. \"Има шест входни и четири изходни рани, два куршума са останали в тялото. Раните са в областта на гръдния кош\", обясни директорът на Клиничния и болничен център в Косовска Митровица Милан Иванович. Съгласно думите му, куршумите са засегнали жизненоважни органи на Иванович, сред които аортата и черния дроб. Това е довело до загуба на голямо количество кръв, предаде \"Фокус\". Директорът на болницата добави, че тялото на убитият Иванович е поето от семейството след аутопсията. В сряда тленните му останки ще бъдат транспортирани в Белград, където сръбският политик ще бъде погребан.", "date": "2018.01.16", "title": "Аутопсия: Оливер Иванович е прострелян 6 пъти, 2 куршума са останали в тялото"}
{"url": "https://www.24chasa.bg/novini/article/6666733", "text": "Няма данни за престъпление от извършената проверка на полицията в къща в Свищов, където бяха намерени затворени две сестри, ненапускали дома на майка си от няколко години. Това съобщиха от ОД МВР Велико Търново. Полицаи и социални влезли в жилището на ул. \"Георги Тишев\" след сигнал от съсед, за незаконно държане на лица против волята им. На адреса са установени 65-годишната майка Пепа и двете и дъщери на 42 и 43 години. Жените били видимо неадекватни и некомуникативни. При извършената проверка не са установени следи от насилие. Жените не са били връзвани, нито бити или изтезавани. По случая е образувана преписка, а проверката продължава, уточниха от полицията. Те не са извеждани принудително от мизерната къща. Майка им не е арестувана. Съседи на семейството разказаха, че двете момичета навремето били изключително интелигентни. Едната завършила висше в София, а другата - в Стопанска академия и после заминала за столицата, за да продължи образованието си. За да ги изучи Пепа била заложила апартамент и после - чест клиент на фирмите за бързи кредити. Комшиите не са виждали двете сестри поне от 2009 г. .Когато питали за тях, майка им твърдяла, че са в София.", "date": "2018.01.16", "title": "Няма следи от насилие върху затворените две сестри в дома на майка им в Свищов"}
{"url": "https://www.24chasa.bg/novini/article/6666787", "text": "Президентът на САЩ Доналд Тръмп каза, че иска да приеме имигранти отвсякъде, предадоха Франс прес и ДПА. Този коментар той направи на обща пресконференция с президента на Казахстан Нурсултан Назарбаев след разговори между двамата в Белия дом, предаде БТА. \"Искаме те (имигрантите) да дойдат отвсякъде\", заяви президентът, запитан за миграционната си политика. Това изявление дойде, след като на яве излязоха информации, че Тръмп използвал вулгарни думи по адрес на африкански страни и на Хаити в разговор за имиграцията миналата седмица в Белия дом, на който са присъствали американски конгресмени от Републиканската и Демократическата партия. Тръмп твърди, че не е казвал точно тези вулгарни думи, които бяха цитирани в медиите и които породиха критики по света. След срещата с Назарбаев, американският президент нарече Казахстан ценен партньор в работа за денуклеаризация на Корейския полуостров, предаде ТАСС. Назарбаев пък предложи Северна Корея да последва примера на страната му по въпроса за ядреното разоръжаване. Той припомни, че Казахстан навремето се е отказал от четвъртия в света ядрен арсенал и е затворил най-големия в света полигон за ядрени изпитания в Семипалатинск. Поради това Казахстан има моралното право да дава предложения в тази насока на ядрените страни, каза Назарбаев. Той съобщи, че страната му е постигнала споразумение с редица американски компании на обща стойност 7,5 милиарда долара, в това число и договори за доставката на локомотиви и пътнически самолети. Те са от компаниите Дженеръл електрик и Боинг, предаде Ройтерс. Подробности за договорите ще бъдат съобщени идната седмица, каза президентът на Казахстан.", "date": "2018.01.16", "title": "Доналд Тръмп: Искаме имигрантите да дойдат отвсякъде"}
{"url": "https://www.24chasa.bg/novini/article/6666778", "text": "Съединените американски щати внесоха 60 млн. долара в Агенцията на ООН за палестинските бежанци (UNRWA), но същевременно задържаха изплащането на сума на стойност 65 млн. долара, отправяйки призиви към другите държави да плащат повече. Това съобщиха в сряда от Държавния департамент на САЩ, предава AFP. \"Необходимо е да се извърши фундаментално преразглеждане на UNRWA, както по начина, по който тя функционира, така и по начина, по който тя се финансира\", заяви говорител на Държавния департамент, предава \"Фокус\".", "date": "2018.01.16", "title": "САЩ задържаха изплащане на 65 млн. долара към ООН за палестинците"}
{"url": "https://www.24chasa.bg/novini/article/6666617", "text": "\"Софийска вода\" ще бъде задължена да инвестира 365 милиона лева до 2025 година. Такова споразумение към концесията успя да договори работна група от Столична община. Освен това, дружеството ще трябва да изплати и заемите си от 2000 г. насам в размер на 100 милиона лева. Председателят на Общинския съвет в София обясни, че до този момент \"Софийска вода\" не е изплатила нито лев от главницата. „Договаря се и специална комисия, която да напише анекс. Той ще регламентира как концесионера ще върне всички активи на общината при изтичане на концесията. Говорим за милиарди. Това, ако не се случи сега, ще е огромен проблем в края на концесията”, коментира председателят на Столичния общински съвет Елен Герджиков.", "date": "2018.01.16", "title": "\"Софийска вода\" връща 100 млн. лв. заем на общината"}
{"url": "https://www.24chasa.bg/novini/article/6666626", "text": "Турският президент Реджеп Тайип Ердоган заяви в телефонен разговор с генералния секретар на НАТО Йенс Столтенберг, че Турция ще предприеме всички необходими предпазни мерки, за да гарантира националната си сигурност, предаде Ройтерс, позовавайки се на източници от президентството. От своя страна Столтенберг заяви, че Северноатлантическият алианс разбира безпокойствата на Турция във връзка с решението на САЩ да обучават сирийски кюрди за защита на границата, посочва ТАСС, позовавайки се на турския в. \"Сабах\". Столтенберг отбеляза, че не са били проведени консултации с НАТО преди обявяването на създаване на армия, в чийто състав ще влизат бойци на сирийските кюрдски Сили за защита на народа, предава БТА. Ердоган от своя страна посочи, че подобни действия на САЩ \"ще се отразят на сигурността в региона като цяло\". \"Ние ще предприемем всички необходими мерки за защита на националната си сигурност\", подчерта турският президент. Отношенията между Турция и САЩ се влошиха заради американската подкрепа за сирийските кюрдски милиции, известни като Сили за защита на народа (СЗН), които Турция смята за голяма заплаха за своята сигурност, отбелязва Асошиейтед прес. САЩ обаче разчитат на СЗН в борбата срещу \"Ислямска държава\". Международната коалиция за борба с джихадистката групировка обяви, че ще сформира сирийски гранични сили, за да попречи на евентуално възраждане на \"Ислямска държава\" в Сирия.", "date": "2018.01.16", "title": "Ердоган: Турция ще вземе всички мерки, за да гарантира националната си сигурност"}
{"url": "https://www.24chasa.bg/novini/article/6666587", "text": "9 г. да лежи в затвора Марин Петров-Малик, защото прострелял с незаконен пистолет Януш, син на ромския бизнесмен Кирил Киров-Японеца, в корема. Племенникът на Японеца Георги Петров-Йончо получи 3 г. условно, тъй като накарал Малик да стреля по братовчед му. Присъдата постанови състав на Софийския градски съд с председател Александра Йорданова. Конфликтът между роднините се разигра на 2 май 2015 г. в столичния кв. “Факултета”. Тогава отношенията между Японеца и Йончо били обтегнати, сочи прокурорът Виктор Тарчев. На страната на ромския бос застанали синовете му Спартак и Януш. Йончо имал подкрепата на тъста си Малик. Към 16,40 ч полицаи отишли във “Фалкултета” след сигнал. На място ги посрещнал братът на Японеца Стефан Киров-Кеке. Той им разказал, че над 200 души искат да запалят къщата на брат му. Освен това искали и да пропъдят фамилията на бизнесмена от квартала. По едно време броят на хората, събрали се пред къщата на Японеца, стигнал към 500. Предвождал ги Йончо, а Малик го следвал. Японеца и синовете му научили за случващото се и отишли пред дома си на ул. “305-та”. За да разпръсне тълпата, Японеца стрелял със законния си “Валтер” няколко пъти във въздуха. “Мудар, мудар!” ( , казал Йончо на тъста си и посочил Януш, пише в обвинителния акт прокурор Тарчев. 61-годишният мъж отблизо изстрелял 5 куршума по Януш с пистолет “Хеклер и Кох”, за който нямал разрешително. Синът на Японеца се обърнал с гръб, като се навел напред и надолу. Един от тях обаче го пронизал в пояса. За раната на Януш се погрижили лекари във ВМА. Присъдата може да бъде оспорена пред апелативния съд в София.", "date": "2018.01.16", "title": "9 г. затвор за роднина на Киро Японеца, гръмнал сина му в корема (Обзор)"}
{"url": "https://www.24chasa.bg/novini/article/6666648", "text": "Министър-председателят Бойко Борисов се срещна днес с групата на Европейската народна партия в Европейския парламент. Разговорът на премиера с членовете на най-голямата парламентарна група беше посветен на приоритетите на българското председателство на Съвета на Европейския съюз и премина при много голям интерес. Дискутирани бяха темите за стимулиране на икономическия растеж и социалното сближаване, които да гарантират бъдещето на Европа и на младите хора, пътищата за подобряване на свързаността на Западните Балкани и европейската перспектива пред страните и хората от региона, проблемите пред сигурността и стабилността на Съюза, както и повишаването на конкурентоспособността на икономиката чрез цифровизацията й и развитието на умения и компетентности, адекватни на предизвикателствата, пред които е изправена. Това съобщиха от пресцентъра на Министерския съвет. Членовете на парламентарната група поздравиха министър-председателя за фокуса, който Българското председателство поставя върху Западните Балкани и за действията, предприети лично от Борисов и от правителството в София за стимулиране на диалога между държавите. Според техните коментари, сигурността в този регион ще допринесе за сигурността и просперитета на целия континент. Председателят на групата на ЕНП Манфред Вебер посочи: „Имаме силен лидер в лицето на Бойко Борисов, който винаги се е идентифицирал с Европа и с нейните ценности“. Премиерът Борисов благодари за подкрепата, която страната ни е срещнала от ЕНП и от институциите на ЕС при подготовката си за председателството, както и за даденото й доверие в първите дни след като пое председателството. „Това ни задължава да сме още по-активни за намирането на общи решения, които да дадат на всеки европейски гражданин усещането за сигурност, стабилност и солидарност, за перспектива“, посочи министър-председателят. Той изтъкна, че от разговорите си с австрийския канцлер Себастиан Курц е получил увереност в приемствеността, която ще бъде запазена по отношение на темите, започнати в българското председателство. „Това ще е най-яркият израз, че единството ни прави по-силни като Съюз“, каза Борисов. Министър-председателят получи подкрепата на парламентарната група на ЕНП за приоритетите на българското председателство и пожелания за успех при представянето им в Европейския парламент утре.", "date": "2018.01.16", "title": "Борисов: Благодарим за подкрепата от ЕНП при подготовката на председателството"}
{"url": "https://www.24chasa.bg/novini/article/6666675", "text": "Най-малко седем души са загинали при катастрофа на хеликоптер на колумбийската армия в северозападната част на страната, предава AFP, като се позовава на информация от военните на Богота. Съгласно разпространената информация, на борда на машината е имало 10 души. \"За съжаление, седем от тях са загинали, а търсенето на останалите трима продължава\", се казва в съобщението от военните, предава \"Фокус\".", "date": "2018.01.16", "title": "Военен хеликоптер се разби в Северозападна Колумбия, най-малко седмина са загинали"}
{"url": "https://www.24chasa.bg/novini/article/6666033", "text": "30-годишен е загинал, а други трима са пострадали след катастрофа, причинена от кадрови редник. Той се опитал да заобиколи дупка на пътя и се забил в друга кола. Това се посочва в обвинителния акт срещу Стефан Ангелов, който е внесен в пловдивския военен съд. Делото е насрочено за 19 януари и ще се проведе по съкратения ред без разпит на свидетели и вещи лица. Трагедията е станала на 13 май м.г. Ангелов бил на събор във великотърновско село заедно с двама приятели. Същия ден следобед тръгнали към Стара Загора с беемве, шофирано от униформения. На шосето имало участък с изкъртен асфалт и военният решил да го избегне, но изгубил контрол върху автомобила. Натиснал спирачки, возилото се завъртяло и навлязло странично в срещуположната лента. Там ударило отпред опел. Зад волана на втората кола била жена, а с нея пътували баща й и възрастните й баба и дядо. След сблъсъка беемвето изхвърчало в канавка. Ангелов се отървал без травми. Единият му приятел получил фрактура на ръката, а другият издъхнал няколко часа по-късно в болница. Там били закарани и бабата и дядото от опела със средни телесни повреди. Според експертите беемвето се е движело с несъобразена скорост от 79 км/ч по мокро трасе и водачът му не е имал техническа възможност да предотврати произшествието. Удрянето на спирачки е увеличило подхлъзването на колата. Шофьорката на опела също се е опитала да спре, но не успяла да избегне мелето заради малкото разстояние до другия автомобил. Ангелов признава, че е нарушил закона за движение и не оспорва фактите по обвинителния акт. Очаква се процесът да приключи бързо, тъй като не са внесени граждански искове.", "date": "2018.01.16", "title": "Съдят военен, причинил меле заради дупка на пътя"}
{"url": "https://www.24chasa.bg/novini/article/6666014", "text": "Момченце на годинка отново е при майка си, след като пловдивският районен съд постанови да й бъде предадено от бащата. Без съгласие на съпругата си, с която е в развод, мъжът завел детето при родителите си в Хасково. Там го държал 3 месеца, като не разрешавал на майката да го види. Не я допуснал до бебето дори по Коледа и на именния му ден - Ивановден. \"На практика той е отвлякъл сина си, за което бяхме сезирали полицията, прокуратурата и социалните служби\", заявиха от неправителствената организация за защита на жертви на насилие в Пловдив, където жената е потърсила помощ. Магистратите са определили привременни мерки за упражняване на родителските права, докато приключи делото за развод. Според решението бебето ще бъде при майка си, а таткото ще има право да го взема два пъти месечно за по три дни, като ще плаща 150 лв. издръжка. Съпругата му е подала жалба, че е упражнявал емоционален тормоз над нея и малолетния им син. Процесът за домашно насилие е насрочен за 18 януари.", "date": "2018.01.16", "title": "Съдът върна бебе на майка, бащата го държал 3 месеца"}
{"url": "https://www.24chasa.bg/novini/article/6666511", "text": "Майка от Свищов държала дъщерите си заключени в дома им години наред, разкриха днес полицаи от крайдунавския град. Ужасяващият случай се разплел,  след като в края на миналата седмица съседи на жената от ул. „Георги Тишев“ подали сигнал в полицията в Свищов, съобщи Times.bg. Въпреки, че жената твърдяла, че живее сама в къщи и че дъщерите й от години са изчезнали нанякъде, съседите започнали да се съмняват в думите й. Повод за съмненията им и за това, че тя крие нещо,  давал фактът, че в продължение на много време пазарувала в кварталния магазин голямо количество храна. Пред криминалисти комшията заявил, че от 20 години двете сестри не са излизали навън. Незабавно униформените предприели действия. Полицаи и служители от социалните служби влезли в жилището, което било обитавано от трите жени. Инспектиращите заварили покъртителна гледка. Домът бил потънал в мизерия и мръсотия. Двете сестри били облечени в дрипи и потънали в изпражнения и смрад. Станало ясно че жените са на 33 години и на 34 години. Видимо обаче изглеждали изключително състарени, като едната имала вид на 80-годишна старица. И двете били неадекватни и некомуникативни. „Не е вярно, че са били насилствено държани 20 години в дома си. Няма следи от връзване или друг вид насилие. Дори двете сестри преди години са били изключително интелигентни и образовани. Завършили са висше образование и едната е работела в Народния театър в София. Преди време обаче явно нещо са преживели и са заболели психически“, са установили към момента разследващите. Разследващите днес следобед са започнали работа с майката. Тя обаче също отказвала да говори за дъщерите си. Твърдяла, че самите те не искали да излизат от дома си. Според нея те не са прекрачвали прага на семейното жилище от 5-6 години. „Двете жени ще бъдат настанени в социално заведение. С тях ще работят психолози, за да установят какво се е случило през годините“, каза кметът на Свищов Генчо Генчев. Прокуратурата в дунавския град също е сигнализирана за случая. Предстои тепърва да се назначават медицински и психиатрични експертизи. Ще бъдат разпитвани съседи и близки на трите жени. Комшии обаче твърдят, че често са чували виене и плач от зловещото жилище", "date": "2018.01.16", "title": "Откриха две дъщери, заключени от години\nв дома на майка си в Свищов"}
{"url": "https://www.24chasa.bg/novini/article/6666563", "text": "НАТО призовава всички страни към сдържаност във връзка с убийството в Косовска Митровица на един от лидерите на косовските сърби Оливер Иванович. Това заяви днес говорителката на НАТО Оана Лунджеску, цитирана от агенция ТАСС. НАТО осъжда убийството на Оливер Иванович. Ние призоваваме всички страни да проявят сдържаност и да намалят напрежението, а също да дадат възможност на съдебните власти да проведат пълно разследване, заяви Лунджеску. Международните сили под командването на НАТО в Косово (КейФОР) продължават да гарантират сигурността и да обезпечават свободата на движение след убийството на Оливер Иванович, заяви още говорителката на Алианса в отговор на журналистически въпрос, предава БТА. Силите КейФОР продължават да гарантират спокойствието и сигурността, както и свободата на придвижване в Косово в съответствие с резолюция 1244 на Съвета за сигурност на ООН, посочи Лунджеску.", "date": "2018.01.16", "title": "НАТО осъжда убийството на Иванович и призовава всички страни към сдържаност"}
{"url": "https://www.24chasa.bg/novini/article/6666570", "text": "Във вчерашния си телефонен разговор американският президент Доналд Тръмп и китайският му колега Си Цзинпин изразиха надежда, че възобновяването на диалога между Северна и Южна Корея може да накара Пхенян да промени \"разрушителното си поведение\", заяви Белият дом, цитиран от Ройтерс. Тръмп се ангажира да поддържа оглавената от САЩ глобална кампания за упражняване на максимален натиск върху Северна Корея да поеме ангажимент за ядрено разоръжаване, предаде БТА.  По-рано ДПА предаде, че при разговора китайският президент Си Цзинпин отбелязал, че всички заинтересовани страни трябва да създадат условия за подновяване на преговорите със Северна Корея, а Тръмп потвърдил ролята на Китай в уреждането на севернокорейския въпрос и обещал да засили комуникацията и сътрудничеството с Пекин.", "date": "2018.01.16", "title": "Президентите на САЩ и Китай се надяват Пхенян да промени поведението си"}
{"url": "https://www.24chasa.bg/novini/article/6666581", "text": "Обилният снеговалеж доведе до затварянето на голяма магистрала и десетки катастрофи в Чехия, предаде Асошиейтед прес, цитиран от БТА.  Чешкият хидрометеорологичен институт предупреди, че снегът ще засегне шест от 14-те района на страната, предимно в източната й част. Магистрала Д1, ключов път, свързващ столицата Прага с Източна Чехия, е блокирана на няколко места след множество катастрофи, включително на камиони. Пострадали са най-малко двама души. Местни органи за контрол на движението съобщиха, че днес в Южноморавската област, където се намира град Бърно, са регистрирани около 100 автомобилни катастрофи.", "date": "2018.01.16", "title": "Затвориха чешка магистрала заради снега,  стават много катастрофи"}
{"url": "https://www.24chasa.bg/novini/article/6666602", "text": "Един от лидерите на сърбите в Косово бе убит днес сутринта при нападение, което повиши етническото напрежение на Балканите и предизвика прекъсване на преговорите между Косово и Сърбия, водени под егидата на ЕС, отбелязва Асошиейтед прес. Малко след 8 ч. днес нападатели откриха огън по 64-годишния Оливер Иванович пред офисите на неговата партия Гражданска инициатива в контролирания от сърбите град Косовска Митровица. Оливер Иванович бе откаран в болница, но лекарите не успяха да спасят живота му. Докторите съобщиха, че Иванович е получил най-малко пет огнестрелни рани в гръдния кош, предава БТА. Няма свидетели на нападението, а изстрелите не са били чути, което предполага, че е бил използван заглушител, допълва агенция Ройтерс, като се позовава на сръбски медии. Косовската полиция съобщи, че е открила в града изгорял автомобил марка Опел и предполага, че е свързан с нападението. Полицията предложи награда от 10 000 евро за информация, която може да доведе до разкриване на престъплението. Сръбският президент Александър Вучич свика заседание на Съвета за национална сигурност на Сърбия заради убийството. На пресконференция след заседанието Вучич каза, че за Сърбия убийството на Оливер Иванович е терористичен акт и поиска Белград да бъде включен в разследването. Вучич отказа коментар по въпроса дали според него убийството е етнически мотивирано, отбелязва Ройтерс. Оливер Иванович бе един от влиятелните политици в доминираната от сърбите северна част на Косово, посочва АП. Иванович бе смятан за умерен и поддържаше отношения с представители на НАТО и ЕС, дори след като Сърбия загуби контрол над бившата си провинция в резултат на бомбардировките на НАТО през 1999 г. Иванович е женен и има три деца. Той има врагове както сред косовските албанци, така и сред сръбските националисти, заради умерената си политика, посочва АП. През януари 2016 г. съд в Косово осъди Иванович на девет години затвор за военни престъпления по време на косовската война (1998-1999) за убийство на четирима етнически албанци. През февруари 2017 г. присъдата бе отменена и започна нов съдебен процес. Иванович бе поставен под домашен арест, а от април 2017 г. той получи разрешение да се защитава на свобода. Сръбски представители отхвърлят обвиненията срещу Иванович и смятат съдебния процес за нагласен, отбелязва Ройтерс. Оливер Иванович стана известен след войната в Косово като един от лидерите на общността в Косовска Митровица, които пазеха моста на река Ибър, за да попречат на албанците да проникнат в северната част на града, припомня Ройтерс. Пазителите на моста често се замесваха в етническо насилие в първите години след войната. Групата след това бе разпусната, а много от членовете й се насочиха към организираната престъпност, посочва Ройтерс. Иванович влезе в политиката и стана известен с прагматизма си, застъпвайки се за диалог и компромис с косовските албанци, макар че не признаваше косовския суверенитет. Около 40-50 хиляди етнически сърби все още живеят в северната част на Косово, отхвърляйки интеграцията с останалата част на страната, където живеят предимно етнически албанци. Отношенията между Сърбия и Косово са напрегнати от 2008 г., когато Косово провъзгласи независимост, но от 2013 г. двете страни се съгласиха да водят преговори за нормализиране на отношенията под егидата на ЕС, тъй като това е условие за напредъка им към членство в блока. Директорът на сръбската правителствена канцелария за Косово Марко Джурич заяви след убийството, че сръбската делегация прекъсва техническия диалог с Прищина в Брюксел и се връща в Белград. Убийството на Оливер Иванович е терористичен акт, целта на който е дестабилизиране на ситуацията в Косово, това е нападение срещу целия сръбски народ. Заради убийството на Оливер Иванович прекратяваме преговорите и незабавно се връщаме в Белград, заяви Джурич в Брюксел.", "date": "2018.01.16", "title": "Убийството на Иванович прекъсна  преговорите между Белград и Прищина"}
{"url": "https://www.24chasa.bg/novini/article/6666610", "text": "Общите избори в Италия на 4 март, на които се очаква добро представяне на евроскептичните партии, може да подкопаят пагубно Европейския съюз, заяви водачката на френската крайна десница Марин Льо Пен, цитирана от ДПА. \"Те може категорично да поставят началото на една нова Европа и да предложат ново доказателство, че хората са против ЕС в сегашния му вид\", каза Льо Пен пред италианския в. \"Кориере дела сера\", предава БТА. Вестникът отбелязва, че лидерката на френския Национален фронт, която миналата година не успя да спечели президентските избори в страната си, би искала ЕС да еволюира в един по-свободен \"Съюз на европейските нации\". Съюзник на Льо Пен в Италия е антиимигрантската партия \"Северна лига\", а в интервюто за \"Кориере дела сера\" френската политичка каза, че цени идеите и на популисткото Движение \"Пет звезди\". \"Ние нямаме официални връзки с тях, но всички те са част от една и съща динамика, която цели да постави под въпрос настоящия Европейски съюз, защитаван от Еманюел Макрон и Ангела Меркел\", каза Льо Пен. Според допитванията до общественото мнение Движение \"Пет звезди\", \"Северна лига\" и още една крайнодясна евроскептична партия - \"Италиански братя\" биха могли да спечелят заедно над 45 процента от гласовете на италианските избори. Напоследък обаче \"Северна лига\" и Движение \"Пет звезди\" смекчиха антиевропейските си позиции, отказвайки се от обещанията да свикат референдум за излизане от еврозоната, а Движение \"Пет звезди\" отказва да влиза в коалиции с други партии. \"Северна лига\" и \"Италиански братя\" са част от консервативния блок, оглавяван от бившия премиер Силвио Берлускони, който води в допитванията, но може да не спечели парламентарно мнозинство.", "date": "2018.01.16", "title": "Марин Льо Пен: Изборите в Италия може да ускорят края на ЕС"}
{"url": "https://www.24chasa.bg/novini/article/6666691", "text": "Пет златни медала донесоха българските математици от олимпиадата в Казахстан. В престижното състезание участваха гимназисти от специализираните училища по математика, физика и информатика в цялата страна, предаде  . В тазгодишното издание на едно от най-престижните математически съревнования - 14-тата Жаутиковска олимпиада в Казахстан, участвaха над 480 ученици от 15 страни, групирани в 72 отбора. След кратка почивка младите математици ще се отправят към следващото националното състезание - Зимните математически празници в Ямбол, които започват след няколко дни.", "date": "2018.01.16", "title": "5 златни медала донесоха българските математици от олимпиадата в Казахстан"}
{"url": "https://www.24chasa.bg/novini/article/6666604", "text": "София се нарежда на 424-о място от общо 540 града в световната класация на най-скъпите за живеене места по света. Това показва тазгодишната класация на сайта Numbeo, който събира данни от потребители от цял свят. Индексът на столицата е 43,11, т.е. София е станала малко по-скъпо място за живеене в сравнение с миналогодишната класация, когато индексът ѝ е бил 37,65. Данните, които съставят индекса, са стойността на наемите, цените на стоките и цената на хранене в ресторант. За трета поредна година най-скъпият град според тази класация е намиращият се на Бермудските острови Хамилтън, следван от 5 швейцарски града: Цюрих, Женева, Базел, Берн и Лозана. Ню Йорк е след тях, а в дъното на класацията са десетина индийски града. ", "date": "2018.01.16", "title": "София сред най-евтините градове в света"}
{"url": "https://www.24chasa.bg/novini/article/6666705", "text": "\"Със сина ми дойдохме в 9.55 часа. Качихме се по стълбите и неговият асистент господин Борислав Босев ни видя горе на площадката, дойде при нас и ни попита как сме. Точно в 10 часа пристигна джипът. Около 3 минути от джипа никой не излезе. Ние седяхме горе и го чакахме. Петър тръгна по стълбите и на предпоследното стъпало се спря. Чухме пукот като от новогодишни бомбички.  Докато осъзнаем какво става, Петър падна с лице надолу на площадката, на цимента пред нас\". Това каза в показанията си пред полицията днес следобед нов пряк свидетел на покушението на Петър Христов - Георги Каббе, предаде  . Той имал бизнес интереси да строи сателитно селище с 22 къщи между великотърновските села Малък чифлик и Шереметя, заради което бил на среща с бизнесмена във фаталния ден.", "date": "2018.01.16", "title": "Свидетел на разстрела на Петър Христов: Чух пукот като от пиратки и той се строполи"}
{"url": "https://www.24chasa.bg/novini/article/6666703", "text": "Иранският върховен лидер аятолах Али Хаменей заяви, че обидните думи към развиващи се страни, приписвани на президента на САЩ Доналд Тръмп, доказват, че САЩ лъжат, че се интересуват от правата на човека, предаде Франс прес. \"Човекът, който днес заема най-високия пост в Америка, показва ясно и безсрамно позицията на своята страна\", се казва в официално комюнике, публикувано на сайта на Хаменей, предава БТА. \"Разбира се, неговите предшественици също поддържаха подобна позиция, но не я показваха толкова ясно, както неговите неотдавнашни забележки за Африка, Латинска Америка и други раси, които са пример за нарушение на човешките права\", добави Хаменей в реч пред ръководителите на парламентите на мюсюлмански страни, които са на посещение в Техеран. \"Трябва да бъдат разкрити лъжливите обвинения\" на САЩ във връзка с правата на човека, добави още върховният лидер на Иран. Приписваните на Тръмп думи, окачествил като \"мръсни дупки\" африкански страни и Хаити, предизвикаха възмущение в Африка и на други места. В петък президентът на САЩ призна в Туитър, че на среща със сенатори за имиграцията е използвал език, който окачестви като твърд. Той обаче даде да се разбере, че не е използвал израза \"мръсни дупки\". САЩ обвиняват редовно Техеран в нарушения на правата на човека. Иран ги определя като \"Великият Сатана\", припомня АФП. В изявление пред представители на мюсюлмански страни Хаменей обвини още Саудитска Арабия в това, което нарече предателство срещу мюсюлманите заради предполагаемите й връзки с Израел, предаде Асошиейтед прес. \"Правителства, които помагат на САЩ и сътрудничат с ционисткия режим да се бие с Мюсюлманските братя извършват предателство, както правят саудитците\", добави той. Иранският върховен лидер обаче изрази готовността на Техеран да възприеме братски подход към страни, проявявали враждебност, и призова за мюсюлманско единство. Рияд отрича съобщенията в медии, че се опитва да се сближи с Израел, за да обединят сили срещу Иран. След разгрома на Ислямска държава палестинският въпрос е главен за целия мюсюлмански свят, заяви иранският президент Хасан Рохани на откриването на парламентарния съюз на Организацията за ислямско сътрудничество (ОИС). Той призова всички да работят за това Близкият изток да стане \"регион на мира и добро съседство\" и добави, че неговата страна иска да сътрудничи с всички на равноправна основа, предаде ТАСС. Основните източници на нестабилност в Близкия изток са намесата на САЩ и израелската окупация, заяви Рохани. Според него признаването на Ерусалим за израелска столица е заговор на Вашингтон, който се намесва в делата на народите от региона.", "date": "2018.01.16", "title": "Иран: Тръмп доказа, че Вашингтон не се интересува от правата на човека"}
{"url": "https://www.24chasa.bg/novini/article/6666526", "text": "Британските депутати подновиха днес дебатите по проекта на закона за изтегляне на страната от ЕС. Утре в долната камара на парламента е предвидено гласуване по него. В края на януари проектът на закона ще бъде предаден за обсъждане в горната камара на парламента - Камарата на лордовете, предаде Франс прес. Текстът би трябвало да позволи на страната да продължи да функционира нормално, когато бъде прекъсната връзката й с ЕС на 29 март 2019 г. Той слага край на върховенството на европейското право над британското национално право и организира транспонирането на европейските регламенти, предава БТА. Досега дебатите по проекта на закона станаха повод за остра размяна на позиции в Камарата на общините, илюстриращи различията по въпроса за начина, по който да се осъществи Брекзитът, в това число и в самото управляващо консервативно мнозинство. През декември Тереза Мей понесе болезнена загуба в Камарата на общините, когато единадесет от нейните депутати гласуваха заедно с лейбъристката опозиция правото на парламента на финален вот по условията на развода с ЕС. За да избегне нов подобен удар, Мей после трябваше да приеме промяна, внесена от трима депутати тори, разрешаваща евентуално отлагане на датата на Брекзит, в случай че дискусиите с 27-те страни членки на ЕС продължат и след 29 март 2019 г. Очаква се утре гласуването в Камарата на представителите да мине без много трудности за Тереза Мей. Но дебатите в горната парламентарна камара, в която има проевропейско мнозинство, вещаят доста препятствия и изненадващи промени в проектозакона.", "date": "2018.01.16", "title": "Подновиха дебатите по законопроекта\nза Брекзит в британския парламент"}
{"url": "https://www.24chasa.bg/novini/article/6666463", "text": "600 000 лв. кръвнина ще поиска несебърският бос Димитър Желязков - Митьо Очите, оцелял по чудо след стрелбата на 8 юни, 2016 г. в Слънчев бряг, довериха отлично запознати пред \"24 часа\". Граждански искове за общо 350 000 лв. обезщетение за неимуществени вреди ще внесат съпругата и родителите на убития гард на Желязков - Александър Алексиев. Делото вече е насрочено в Специализирания съд за 5 февруари, има и резервна дата - 1 март, установи репортерска проверка. То е трябвало да тръгне още на 22 декември м.г., но се е отложило. Десет са подсъдимите по делото за организирана престъпна група с лидер Божидар Кузманов-Кравата. Срещу старозагореца Тодор Славов е повдигнато и обвинение за убийството на охранителя Александър. За стрелбата по несебърския бос Митьо Очите са обвинени помориецът Георги Иванчев и Радослав Димитров от Плевен. Останалите подсъдими за участие в организирана престъпна група са: Иван Терзийски, Димитър Николов, Данаил Петков, Николай Иванов, Силви Николов и Марчо Марков. Близо 130 са разпитаните в хода на досъдебното производство свидетели, десетки са извършените експертизи. \"Щом ме призоват ще се явя, надявам се това дело да тръгне и адвокатите на подсъдимите да не шиканират процеса\", заяви пред 24 часа Димитър Желязков. Запознати споделят, че несебърлията вече е доста по-добре и възвръща предишната си форма. \"Предстоят ми още процедури в Турция, но по-нататък\", каза Желязков. Очите  бе тежко ранен по време на престрелка в заведение \"4 Yuo\" в Слънчев бряг, избухнала след скандал с Божидар Кузманов и хората му. Пред репортер на 24 часа Кузманов отрече да е познавал лично Димитър Желязков преди престрелката. \"Чел съм за него само в медиите. Имахме уговорена среща, за да изясним едно недоразумение. Не съм очаквал да има престрелка. Кой иска да стрелят в заведението му”, разказа Кузманов. Негови хора твърдят, че многобройната група на Очите е влязла в заведението въоръжена с пистолети и мачетата. Желязков пък е категоричен, че хората на Божо Кравата са открили стрелба, а неговите момчета не са били въоръжени. В крайна сметка обвинения бяха повдигнати само на хората около Божидар Кузманов и на него самия.", "date": "2018.01.16", "title": "Само в \"24 часа\": Митьо Очите иска 600 хил. лв. за престрелката в Слънчев бряг"}
{"url": "https://www.24chasa.bg/novini/article/6666499", "text": "Сириец бе задържан в Германия по подозрения в планиране на терористичен акт, предаде ДПА, като се позова на прокуратурата. 23-годишният мъж бил арестуван в Лайпциг. Обискирани били четири апартамента в източния германски град, като конфискувани вещи се анализират. Сириецът е заподозрян в планиране на \"сериозен акт на подривна дейност, съпътствана от насилие\", предаде БТА. ", "date": "2018.01.16", "title": "Задържаха сириец в Германия, подозират, че   планирал атентат"}
{"url": "https://www.24chasa.bg/novini/article/6666522", "text": "Сръбската прокуратура за организирана престъпност е започнала предварително следствие по повод убийството на лидера на Гражданска инициатива Оливер Иванович в Косово, предаде Танюг. Прокуратурата е подала в министерството на вътрешните работи и агенцията за разузнаване и информация БИА искане за събиране на нужната информация по наказателно дело за тероризъм, предава БТА. Същевременно днес прокуратурата е организирала среща с представители на тези органи. Президентът Александър Вучич заяви по-рано днес, че убийството на Оливер Иванович представлява за Сърбия терористичен акт и прокуратурата за организирана престъпност ще започне предварително следствие. Той съобщи още, че на заседанието на Съвета за национална сигурност е договорено да се изпрати писмо на мисиите на ЕС и ООН в Косово /ЕУЛЕКС и ЮНМИК/ с искане държавните органи на Сърбия да участват в разследването на територията на Косово. Лидерът на партия Гражданска инициатива Оливер Иванович бе убит днес от неизвестни засега лица пред офиса на партията в Косовска Митровица.", "date": "2018.01.16", "title": "Сърбия започна предварително следствие за \nубийството на Оливер Иванович"}
{"url": "https://www.24chasa.bg/novini/article/6666235", "text": "Евродепутатите отчитат постигнатия напредък в преговорите за Брекзит, но подчертават, че най-трудната част тепърва предстои. По време на разискване с председателя на Европейския съвет Доналд Туск и председателя на Комисията Жан-Клод Юнкер относно заключенията от срещата на високо равнище на ЕС от 14 и 15 декември 2017 г. евродепутатите предупредиха правителството на Великобритания да не приема постигането на преходно споразумение за даденост. Те също така подчертаха необходимостта от възможно най-бързо придаване на официален характер на споразумението за оттегляне, съобщиха от пресцентъра на Европейския парламент. Евродепутатите освен това призоваха правителството на Великобритания да изложи ясно своята визия за бъдещите отношения на страната с ЕС, като избягва шумно прокламирани приоритети като цвят на паспортите, който винаги е бил предмет на свободен избор. Някои евродепутати ясно подчертаха, че никакъв статут извън ЕС не може да бъде толкова добър, колкото пълноправното членство в ЕС. Други посочиха, че преговорите между ЕС и Великобритания неминуемо ще бъдат трудни, но подчертаха, че това е така, защото всички заинтересовани страни се стремят да постигнат най-добрите решения за гражданите. Координаторът на Парламента относно Брекзит Ги Верхофстад подчерта необходимостта от гаранции в областта на процедурите за подаване на заявления за пребиваване за граждани на ЕС, които искат да живеят във Великобритания в бъдеще. Той изтъкна, че новият статут на пребиваване, предложен от Великобритания, не трябва да влиза в сила преди края на преходния период. Евродепутатите също така приветстваха наскоро предприетите конкретни стъпки за засилване на сътрудничеството в областта на отбраната между държавите от ЕС, подчертаха необходимостта от реформа на еврозоната и призоваха за повече европейски мерки за справяне с предизвикателствата на миграцията и младежката безработица. \"В края на миналата година лидерите на държавите членки дадоха своята оценка на преговорите за излизане на Обединеното кралство от ЕС и решиха, че има достатъчен напредък, за да се премине към следващата фаза. Аз си запазвам обаче всички притеснения относно това какъв ще бъде крайният резултат от Brexit и най-вече отношението към българските граждани на Острова. Като казвам това съм напълно наясно, че когато става дума за защита на правата на българските граждани, те ще бъдат формално така добре защитени, както са защитени и правата на всички останали европейски граждани, било то французи, германци или поляци. Въпреки това, вече познаваме някои от най-лошите практики на английските институции. Общественото мнение в страната още от 2007 г. е крайно негативно към българи и румънци. Трябва да сме много внимателни в преговорите и изключително твърди, когато става дума за специфичните гаранции за зачитане на договорените права на нашите граждани.\", коментира Светослав Малинов (ЕНП, България).", "date": "2018.01.16", "title": "Евродепутатите за Брекзит: Най-трудната част тепърва предстои"}
{"url": "https://www.24chasa.bg/novini/article/6666241", "text": "Френският президент Еманюел Макрон заяви по време на посещение в град Кале, че няма да позволи появата на нов временен лагер на мигранти в северния град, предаде Ройтерс. Президентът освен това призова Великобритания да приема повече деца, непридружавани от възрастни, добавя Асошиейтед прес. Макрон заяви, че иска да договори с Лондон по-добро полицейско сътрудничество за справяне с мигрантите във френския пристанищен град, както и отпускането на повече британски средства за развитието на Кале. Стотици мигранти се крият в града, опитвайки се да се промъкнат във Великобритания, предаде БТА. \"Кале не е задна врата към Великобритания\", подчерта Макрон. Френският президент обеща, че ще действа твърдо с полицията, ако използва прекомерна сила срещу мигранти, но защити силите за сигурност от обвиненията в бруталност, отправени им от благотворителни организации. Макрон отхвърли някои от тези твърдения като лъжливи, отбелязва Ройтерс. Франция иска Великобритания да поема по-голяма част от разходите за охраната на общата им граница и да приема повече бежанци. Кале се намира в един от най-бедните френски региони, където безработицата е над средната за страната. Обществените ресурси не достигат поради притока на мигранти от Африка и Близкия изток. В четвъртък Макрон ще се срещне с британската премиерка Тереза Мей в Сандхърст, отбелязва АП.", "date": "2018.01.16", "title": "Макрон: Кале не е задна врата към Великобритания"}
{"url": "https://www.24chasa.bg/novini/article/6666255", "text": "12 г. след опит за жестоко умишлено убийство в Бургас обвиняемият Даниел Пешев бе осъден на 15 г. затвор. Той бе задържан направо в съдебната зала днес следобед. Пешев бе издирван близо 10 г. от Интерпол, тъй като напуска страната малко след деянието, извършено на 30 август, 2005 г. Нападнатият в к-с \"Славейков\" Пламен Младенов бе наръган няколко пъти с нож в гърдите и корема. Той оцеля на косъм, след животоспасяваща операция в УМБАЛ Бургас. Присъдата на Окръжния съд може да бъде обжалвана или протестирана в 15-дневен срок пред апелативните магистрати. По размер тя е близка до поисканата от окръжния прокурор Георги Чинев, който пледираше за 16 г. лишаване от свобода.", "date": "2018.01.16", "title": "Осъдиха след 12 г. обвинен в опит за убийство, арестуват го в залата"}
{"url": "https://www.24chasa.bg/novini/article/6666262", "text": "Строители , стругари, заварчици, шлайфисти, електротехници, шлосери и оператори на машини. Стотици свободни и незаети от месеци работни места за тези специалности е обявил врачанският бизнес. Защо няма кандидати за тях и как да се преодолее дефицитът? Отговор на този въпрос се опита да даде пресконференция, организирана по инициатива на регионалното управление по образование във Враца. В срещата взеха участие ръководители на институции и представители на бизнеса във Враца, които се обединиха около мнението, че целта е да се подготвят по-успешно и повече кадри, които да се реализират тук и да работят за икономическото развитие на града. Според тях всеобщата мода сред младежите е да искат работа на компютър и да стават мениджъри. След VІІ клас повечето кандидатстват в гимназии, а интересът към професионалните училища е по-слаб. „Какви грижи се положиха за това младите да заобичат техниката? Трябва да има младежки центрове за развитие, децата да усещат техниката, тя да излиза от ръцете им. А сега учащите не са мотивирани да учат каквато и да е професионална специалност“, каза директорът на Дома на науката и техниката Евелина Васкова. Нейното мнение споделиха и останалите присъстващи, които бяха категорични, че децата трябва да направят своя информиран избор по отношение на професията и реализацията си след това на пазара на труда и да осъзнаят, че не отиват „на заточение“ в бизнеса, а в добре оборудвани и съвременни предприятия. Представителите на местни фирми потвърдиха, че искат да посрещнат млади и качествени специалисти, на които могат да предложат добри възнаграждения и уютна работна среда. „Смятам, че делегираните бюджети на училищата убиват желанието на децата. От 7 г. насам при нас идват да търсят работа хора, които нищо не са научили в училище. Имаме случаи, в които инженери по електроника не познават основни елементи. За какво качество на образованието говорим? Налага се да организираме 6-месечни менторски програми, по време на които да обучаваме новите си служители. Вкарваме милиони в нашия бизнес, а нямаме хора. Бизнесът ще оцелее, бъдете сигурни в това, но местата ще се автоматизират“, заяви Диана Върганова, мениджър на фирма, чиято продукция се изнася изцяло зад граница. Тя уточни, че при тях средната работна заплата е 800 лв, като служителите получават ваучери и допълнителни стимули. „Ние се стремим да удовлетворим нуждите на местния бизнес от подходящи кадри. Именно затова ще бъде увеличен броят на професионалните направления. Надявам се и местният бизнес и училищата да си подадат ръка и работата в тази посока да продължи и в план-приема през следващите години“, каза пък шефката на РУО във Враца Галина Евденова. Тя представи пред присъстващите предложението за новия държавен план-прием за училищата от община Враца.Тази година 7 клас завършват 579 ученици, a реалният брой на паралелките, в които през следващата учебна година ще може да се извърши приема за община Враца, е 23. „Към тези паралелки прибавяме още три, като допускаме, че във Враца могат да пожелаят да дойдат да учат деца от съседните общини Криводол, Мездра и Борован. Така предложението ни за държавен план прием след 7-ми клас в община Враца за следващата учебна година е общо 26 паралелки, като от тях професионалните ще са 17”, уточни Евденова.", "date": "2018.01.16", "title": "Дефицит на стругари и строители обяви врачанския бизнес"}
{"url": "https://www.24chasa.bg/novini/article/6666276", "text": "Правителственото заседание тази седмица ще се състои в четвъртък, 18 януари. Това съобщиха от правителствената пресслужба.                                                                                                                                                                                                                                                                                                                       ", "date": "2018.01.16", "title": "Правителственото заседание тази седмица ще се състои в четвъртък"}
{"url": "https://www.24chasa.bg/novini/article/6666291", "text": "На първото за годината заседание на Кризисния щаб за борбата с дървесния корояд е отчетено, че продължава изпълнението на приетия краткосрочен план за действие за спешно усвояване на засегнатата от корояди иглолистна дървесина. На днешното заседание е извършен мониторинг на иглолистните гори от биотични и абиотични фактори, на възложените за добив и усвоените количества дървесина по данни на Изпълнителна агенция по горите към 12 януари т.г., съобщиха от пресслужбата на МЗХГ. \"Наред с всички останали задачи, ще работим в насока залесяване\", е заявил заместник-министърът на земеделието, храните и горите Атанас Добрев, цитиран в съобщението. Участниците в щаба са представили изготвени анализи и мониторинг на предприетите действия в горските територии - общинска и частна собственост, както и анализ на усвояването на повредената иглолистна дървесина. Основната цел е да се изгради концепция за мониторингова мрежа на корояда от Държавните горски предприятия. Това ще спомогне за още по- реална картина на биологията му. Проучва се и възможността за закупуване на допълнително лабораторно оборудване, както за терен, така и за стационарни лабораторни изследвания. Взето е решение Държавните предприятия да планират необходимите мероприятия и средства за ефективна борба и превенция срещу разпространението на короядите. Ще бъдат предприети мерки за възобновяване и на освободените площи след изведени санитарни и принудителни сечи в иглолистни гори. Предвижда се полагане на грижи чрез осветление на подраста /отглеждане чрез отсичане на нежелани дървесни и храстови растения/ на вече възобновени по естествен път площи след санитарни и принудителни сечи. Предвижда се още увеличено производството на необходимия посадъчен материал от подходящи дървесни видове, съобразно освободените площи, след проведени санитарни и принудителни сечи. За резултатите от изпълнението ще се докладва на следващо заседание на работната група, което ще се състои на 13 февруари 2018 г.", "date": "2018.01.16", "title": "Изготвят мониторингова програма за борбата с дървесния корояд"}
{"url": "https://www.24chasa.bg/novini/article/6666286", "text": "Районно управление на МВР-Пазарджик издирва 70-годишния Стоян Тодоров от пазарджишкото село Главиница, съобщиха от ОДМВР-Пазарджик. Мъжът е обявен за издирване по молба на неговата дъщеря, която е полагала грижи за него в село Дебръщица. През нощта на 12 януари е напуснал дома на дъщеря си и от тогава е в неизвестност. Стоян Тодоров страда от психическо заболяване. При напускане на къщата е бил облечен с черен пуловер на шарки в предната част и тъмен анцуг. Ако гражданите забележат мъж, отговарящ на подобно описание, незабавно да уведомят най-близкото управление на МВР или да позвънят на телефон 112.", "date": "2018.01.16", "title": "Издирват 70-годишния Стоян Тодоров от Главиница, Пазарджишко, от 4 дни"}
{"url": "https://www.24chasa.bg/novini/article/6666297", "text": "Президентът на Сърбия Александър Вучич отхвърли спекулациите, че убийството на Оливер Иванович е свързано с политическите противоречия между представителите на сръбската общност в Северно Косово, предава телевизионният канал Kurir TV. Същевременно държавният глава на западната ни съседка призна, че не разполага с информация дали убийството на един от лидерите на косовските сърби има връзка с намерения по-рано тази сутрин запален автомобил. Предполага се, че той може да е на извършителите на покушението, което официален Белград третира като терористичен атентат, предава \"Фокус\". Вучич обаче увери, че няма да позволи Сърбия да бъде представена като държава на убийци и мафиоти.", "date": "2018.01.16", "title": "Вучич за убийството на Иванович: Няма да позволя да изкарате Сърбия като страна на убийци и мафиоти"}
{"url": "https://www.24chasa.bg/novini/article/6666254", "text": "Поклонът пред паметта на актрисата Мариана Аламанчева ще бъде в четвъртък от 10 до 12 ч. в Сатиричния театър, научи \"24 часа\". Мариана Аламанчева - известна още като Кака Мариана от детското тв предаване \"Сладкарница \"Захарно петле\", имаше тежки години след пенсионирането си. Никога не се оплака, но оцеляваше трудно със скромната си пенсия. Обичаше да чете - това беше голямата й утеха. Дъщеря й Зорница - талантлива художничка, внезапно и неочаквано посегна на живота си. Мариана трудно преживя загубата на Зори и просто се предаде, казват нейни приятели. Да я изпратим с аплодисменти, както се прави, когато си отиват актьори.", "date": "2018.01.16", "title": "Поклон пред Мариана Аламанчева в Сатиричния театър в четвъртък"}
{"url": "https://www.24chasa.bg/novini/article/6666312", "text": "Вицепремиерът на Косово Енвер Ходжай категорично осъди убийството на един от лидерите на косовските сърби Оливер Иванович, който бе прострелян в сутрешните часове на вторник, 16 януари, съобщава белградското електронно издание Srbija Danas. Ходжай увери, че съдебните власти вече са поели разследването на покушението, за да открият извършителите на убийството възможно най-скоро с цел да бъдат избегнати всякакъв вид политически манипулации със случая. Косовският вицепремиер подчерта, че \"импулсивните реакции\" от страна на властите в Белград открито заплашват с дестабилизиране на ситуацията и вредят на започнатия вече процес на нормализиране на двустранните отношения между Косово и Сърбия. \"Докато мотивите и извършителите на убийството все още не са известни, е тревожно да гледаме импулсивните и разрушителни реакции на сръбското правителство, които открито заплашват с дестабилизиране на ситуацията и с разваляне на процеса на нормализация\", категоричен бе Ходжай.", "date": "2018.01.16", "title": "Косово: Сърбия да не използва убийството на Оливер Иванович за политически цели"}
{"url": "https://www.24chasa.bg/novini/article/6666330", "text": "Регионалната дирекция по горите в Бургас, съвместно с Дирекцията по управление на горите в Демиркьой участват в трансграничния проект \"Защита на устойчиви горски екосистеми в Странджа/Йълдъз планина в условията на климатични промени - FORECAST\", съобщиха от Министерството на земеделието, горите и храните. Проектът е съфинансиран от Европейския съюз по Програмата за трансгранично сътрудничество ИНТЕРРЕГ. Основната му цел е подобряване на защитата на горските екосистеми в условията на климатични промени чрез създаване на база данни за промените в климата. Изпълнението на проекта ще допринесе за определяне на влиянието на природните бедствия върху горските екосистеми на Странджа/Йълдъз планина и прогнозиране на бъдещи щети, резултат от климатичните промени. От стартирането на проекта през август 2017 г. са проведени работни срещи и теренни посещения с представители и експерти от Републики България и Турция. Купени са четири мобилни метеорологични станции (три за българската страна и една за турската страна), които измерват компонентите на климата в различните горски месторастения в Странджа. След анализ на данните ще се търсят решения за създаване на горски екосистеми, устойчиви на новите изменения на климата. Трансграничният проект допринася за обучението на специалисти за обработването и създаването на база данни от метеорологични станции, необходими за дългосрочно проучване на горските екосистеми в Странджа/Йълдъз планина. Това ще доведе до устойчиво управление на горските територии и използването на горските ресурси в условията на климатични промени. Това е поредния съвместен проек на РДГ- Бургас и колегите им от Турция. Успешната реализация на \"Странджа/Йълдъз е планината без пожари\" с Горско стопанство - Къркларели, изградените добри взаимоотнощения и ползотворното партньорство в интерес на опазване на граничните горските територии са предпоставка за развитието и в бъдеще на съвместната дейност на двете страни и поддържане на добри взаимоотношения между горските им структури и ведомства, се посочва в съобщението.", "date": "2018.01.16", "title": "Сътрудничим си с Турция за управление на горските територии"}
{"url": "https://www.24chasa.bg/novini/article/6666326", "text": "Броят на хората, живеещи в Германия, се е увеличил на 82,5 милиона в края на 2016 г., обяви днес Федералната статистическа служба, цитирана от ДПА. Данните показват, че в сравнение с предходната година населението е нараснало с 346 000 души - или 0,4 процента. Според статистическата служба нарастването на населението се дължи, както през предишните години, главно на имиграцията, което е довело до увеличение от 498 000 души. През 2015 г. тази бройка е била над 1,1 милион, предаде БТА.  През 2016 г. отново е имало дефицит на раждаемостта - умрелите хора са били със 118 000 повече от родилите се. За сравнение дефицитът през 2015 г. е бил 188 000. Броят на хората, живеещи в Германия, но притежаващи чуждестранен паспорт, се е увеличил с 6,6 процента, достигайки 9,2 милиона, а населението с германско гражданство е намаляло с 0,3 на сто. Това означава, че делът на чуждестранните граждани в населението на Германия е нараснал на 11,2 процента. За сравнение в края на 2015 г. той е бил 10,5 процента. Статистическата служба очаква увеличението на тази бройка да продължи. Хората от други държави, живеещи в Германия, са се увеличили с поне 450 000.", "date": "2018.01.16", "title": "Населението на Германия е достигнало 82,5 милиона в края на 2016 г."}
{"url": "https://www.24chasa.bg/novini/article/6666405", "text": "Съдийската колегия на Висшия съдебен съвет (ВСС) защити бургаския съдия Калин Кунчев, осъдил регионални медии, че нарекли Петър Низамов-Перата \"бияч\". С  10 гласа „за“ съдебните кадровици приеха декларация на извънредно заседание. Бунтът на журналисти от Бургас е срещу 2 решения на Кунчев от районния съд, с които на първа инстанция глобява с по 2000 и 500 лв. две издания. \"ВСС, знаете ли как правораздават в районния съд в Бургас?\", издигнаха плакати вчера бургаски репортери пред център \"Морско казино\". По закон ВСС не е компетентен да се меси в работата на съда. По-рано днес комисията по професионална етика реши да бъде възложено на етичната комисия на окръжния съд в Бургас и Инспектората към ВСС да извършат пълна проверка на съдия Кунчев дали е уронил престижа на съдебната власт. Ето и цялата декларация на ВСС, изчетена на извънредното заседание от говорителя на съдийската колегия на ВСС Цветинка Пашкунова:", "date": "2018.01.16", "title": "ВСС защити бургаски съдия, осъдил медии заради Перата"}
{"url": "https://www.24chasa.bg/novini/article/6666371", "text": "Решението на Върховния административен съд не води до последици за Националната здравноосигурителна каса /НЗОК/. Това се посочва в съобщение от пресслужбата на НЗОК  Изплатените на болниците средства през 2015 г. са били 1 523 882 392 лв., съобразно възможностите на Закона за бюджета на НЗОК за 2015 г., и те надвишават определените прогнозни стойности - 1 450 544 508 лв., посочват от пресслужбата на Касата.", "date": "2018.01.16", "title": "НЗОК: Решението на ВАС за махане на лимитите на болниците няма последици"}
{"url": "https://www.24chasa.bg/novini/article/6666370", "text": "Въоръжените сили на Турция са прехвърлили още най-малко 10 танка към границата със Сирия, предаде ТАСС, позовавайки се на телевизия Хабертюрк. По информация на телевизията Турция извършва мобилизация на турско-сирийската граница, където Анкара може да започне операция в района на Африн срещу кюрдите от Партията на демократичния съюз и отрядите на Силите за защита на народа /СЗН/. В неделя Анкара вече изпрати към границата със Сирия колона военна техника, включително пет танка, а в района на Рейханлъ в окръг Хатай бяха изпратени 24 единици военна техника, включително бронетранспортьори и машини за заглушаване на комуникации, предава БТА. В неделя полковник Томас Уил, началникът на управлението за връзки с обществеността на щаба на операция \"Непоколебима решимост\", която се осъществява в Ирак и Сирия от група държави начело със САЩ, съобщи, че САЩ ще подготвят \"погранична служба за сигурност на Сирия\" от редовете на бойците от предимно кюрдската коалиция Сирийски демократични сили. По неговите думи, числеността на организацията ще бъде около 30 хиляди души и тя ще действа, както се предполага, именно по границата с Турция. Турското външно министерство осъди тази инициатива, а вицепремиерът Бекир Боздаг заяви, че САЩ \"си играят с огъня\". Президентът Реджеп Тайип Ердоган заплаши да унищожи тези сили още преди да са се зародили и заяви, че турската армия може да започне военна операция в сирийския район Африн \"всеки момент\". Отрядите на СЗН са основна ударна сила на коалицията Сирийски демократични сили. Анкара смята СЗН и сирийската Партия на демократичния съюз за продължение на забранената в Турция Кюрдска работническа партия.", "date": "2018.01.16", "title": "Турция е прехвърлила още най-малко 10 танка към границата със Сирия"}
{"url": "https://www.24chasa.bg/novini/article/6666409", "text": "Пълна забрана на паркирането в центъра на София и ограничаване на движението на автомобили са сред мерките срещу замърсяването на въздуха, които Комисията по околна среда в Столичния общински съвет прие днес, предаде  . Отпадна предизвикалата полемики идея за двойно по-скъпа „Синя зона”. Вместо това изцяло ще се забранява паркирането на някои места с изключение на автомобилите със специален режим на движение. Ще се забранява и влизането в централната част на автомобили с четни или нечетни номера. Градският транспорт остава платен – срещу „зелен билет” за цяла градска мрежа през деня на цена 1 лев. Предложенията ще бъдат гласувани финално на заседание на СОС следващия четвъртък.", "date": "2018.01.16", "title": "Забраняват влизането в центъра на София за коли с четни или нечетни номера"}
{"url": "https://www.24chasa.bg/novini/article/6665534", "text": "Министърът на отбраната Красимир Каракачанов връчи икона на свети Георги на тържествена церемония днес в Смолян по изпращането 35-тия контингент на Въоръжените сили за участие в мисията на НАТО „Решителна подкрепа“ в Афганистан. Министърът пожела всички да се върнат живи и здрави при семействата си, изпълнили мисията си. Контингентът е от 158 военнослужещи. Непосредствената подготовка, изпити и сертификация са проведени в 101-ви алпийски полк в Смолян, откъдето е и основната част от кадровия състав за мисията. 11 от общия брой заминаващи за Азия са жени. Национален командир на контингента на Въоръжените сили в Афганистан е полковник Георги Маргитин, който има вече няколко изпълнени мисии в Афганистан.Командир на ротата за охрана е майор Стефан Димов, а помощник-национален командир – полковник Камен Иванов. На ритуала за първи път бе представен герба на 101 алпийски полк, който до миналата година бе батальон. На него са изобразени орел и еделвайс. Гербът е извезан на знамето, което символично получи полковник Георги Маргитин.", "date": "2018.01.16", "title": "Каракачанов изпрати контингента ни за Афганистан с икона на св. Георги (Снимки)"}
{"url": "https://www.24chasa.bg/novini/article/6665674", "text": "Три години ефективно получи варненски акушер-гинеколог, причинил смъртта на бебе по непредпазливост. Варненският окръжен съд призна за виновен д-р П. А. за смъртта на бебе при раждането му и за средна телесна повреда на родилката поради незнание или немарливо изпълнение на занятие или друга правно регламентирана дейност, представляващи източник на повишена опасност. Магистратите му наложиха ефективни наказания и за двете престъпления, като определиха подсъдимият да изтърпи най-тежкото от тях, а именно 3 години лишаване от свобода при първоначален общ режим. На 26 февруари 2015 г. като акушер-гинеколог лекарят причинил смъртта на бебето на варненка, която била хоспитализирана в родилното отделение на СБАГАЛ „Проф. д-р Д. Стаматов“ във Варна. На същата дата по време на раждането той причинил по непредпазливост и средна телесна повреда на бременната пациентка, довело до разстройство на здравето й, временно опасно за живота й. Присъдата на Варненския окръжен съд подлежи на обжалване пред Апелативния съд във Варна.", "date": "2018.01.16", "title": "Лекар влиза в затвора за смъртта на бебе"}
{"url": "https://www.24chasa.bg/novini/article/6665701", "text": "Във вторник водещата криптовалута губи над 15% от стойността си, достигайки 6-седмични дъна недалеч от 11000 долара с оглед на информации, че властите в Южна Корея продължават да настояват за по-сериозна регулация и дори за забрана на търговията на виртуални валути, предава  . Повод за тези притеснения даде информация на южнокорейската агенция Yonhap, според която финансовият министър Ким Донг-уон е заявил пред местно радио, че правителството ще представи набор от мерки, за да се справи с \"ирационалната\" инвестиционна лудост, свързана с търговията на криптовалути. В понеделник Южна Корея обяви, че все още не са финализирани плановете за забрана на обмена на виртуални валути, тъй като правителствените агенции продължават да водят разговори, за да решат как да регулират този пазар. Разпродажбите на криптовалути се дължат и на информация на Блумбърг от началото на седмицата, според която и Китай ще ескалира енергичните си мерки срещу търговията с виртуални валути. Според агенцията властите в Пекин планират да блокират вътрешния достъп до китайски и офшорни платформи за търговия с криптовалути, които позволяват централизирана търговия. Агенция Ройтерс пък цитира доклад за вътрешна употреба на китайското правителство в който се посочва, че високопоставен централен банкер е заявил, че властите трябва да забранят централизираната търговия с виртуални валути, както и забрана на бизнесът и на физическите лица, които предоставят подобни услуги. Напрежение на пазара оказва и по-дългото от очакваното прекратяване на работата на електронната борса за търговия Kraken с цел ъпгрейт на нейната платформа.", "date": "2018.01.16", "title": "Срив на биткойн, стигна шест седмични дъна под 12 000 долара"}
{"url": "https://www.24chasa.bg/novini/article/6665761", "text": "Новият електронен термометър в сибирското село Оймякон, признато за най-студеното на света, се повреди, когато температурата падна до минус 62 градуса Целзий, съобщи в. \"Дейли мейл\". Според местните жители температурата е паднала още повече - до минус 67 градуса, което е с 1 градус по-ниско от рекорда, поставен през 1933 г. Официално обаче местната метеорологична станция отчете едва минус 59 градуса Целзий. Температурата в Антарктида пада и до по-ниски стойности, но там няма постоянни селища, предава БТА. В Оймякон живеят около 500 души. Селото се е появило като база за пастирите на елени през 20-те и 30-те години на миналия век. Името му означава \"вода, която не замръзва\" и произтича от факта, че там има минерален извор. Хората в Оймякон се борят с много проблеми в ежедневието - замръзва мастилото в химикалките, батериите спадат бързо, очилата се залепват за лицата на хората, миглите се заскрежават с излизането навън. В големите студове местните оставят автомобилите да работят непрекъснато, иначе няма да могат да ги запалят.", "date": "2018.01.16", "title": "Термометърът в най-студеното село на света се повреди при минус 62 градуса по Целзий"}
{"url": "https://www.24chasa.bg/novini/article/6665428", "text": "Езерото в резервата \"Сребърна\" е с около трисантиметрова ледена покривка, съобщи директорът на Природонаучния музей Елена Илиева. Причината са ниските температури в ранните часове на последните дни. На места има и незамръзнали участъци, а образувалата се кора е твърде тънка и е опасно да се ходи по нея или да се лови риба. В незамръзналите участъци се наблюдават лебеди. Пристигнали са и почти всички къдроглави пеликани. Сутринта са били преброени около стотина.", "date": "2018.01.16", "title": "Езерото в резервата \"Сребърна\" замръзна"}
{"url": "https://www.24chasa.bg/novini/article/6665803", "text": "Окръжна прокуратура - Хасково привлече като обвиняем и задържа с постановление за 72 часа 61-годишен мъж от града за убийство по непредпазливост вследствие на умишлено причинена тежка телесна повреда. Това съобщи пресцентърът на Пловдивската апелативна прокуратура. Борислав В. е обвинен за причиняването на смъртта на А. Т. /38 год./ на 12 януари след възникнал битов скандал. Той преминал във физическа саморазправа. Нанесеното на жертвата телесно увреждане било несъвместимо с живота и довело до летален за пострадалата изход, твърди държавното обвинение. На 14 януари обвиняемият подал сигнал за случилото се, а след констатиране на смъртта на А.Т. по случая е било образувано досъдебно производство. Бил е извършен оглед на местопроизшествие, иззети са веществени доказателства, разпитани са свидетели, като е била назначена и съдебномедицинска експертиза. Предстои Окръжна прокуратура - Хасково да внесе искане в съда за вземане на мярка за неотклонение \"задържане под стража\" спрямо обвиняемия Борислав В., уточняват от пресцентъра на прокуратурата.", "date": "2018.01.16", "title": "Хасковлията 2 дни мълчал, че е убил младата си приятелка"}
{"url": "https://www.24chasa.bg/novini/article/6665806", "text": "„Над 65 хил. души ще бъдат включени към подобреното пречистване на отпадъчните води и още 5500 жители ще имат достъп до по-добро водоснабдяване. Загубите на вода се очаква да бъдат намалени с над 7%.”. Това каза министърът на околната среда и водите Нено Димов днес при посещението си в Асеновград. Той проследи на терен напредъка в изпълнението на проекта за рехабилитация на ВиК мрежата с изграждане на пречиствателна станция за отпадъчни води на града. „Изпълнението на проекта ще подобри живота на гражданите в Асеновград и може да служи като модел за бъдещите проекти, които предстои да се изпълняват по Оперативна програма „Околна среда“. Това е пример за добро сътрудничество между местната власт, изпълнителите, Управляващия орган на ОП „Околна среда” и Министерството на околната среда и водите. Вярвам, че това добро сътрудничество ще доведе до бързото и успешно приключване на този важен проект”, допълни министър Димов. Общият размер на инвестицията за „Проект за рехабилитация на ВиК мрежата с изграждане на пречиствателна станция за отпадъчни води (ПСОВ) за гр. Асеновград” е за над 106 млн. лв. Безвъзмездната финансова помощ, предоставена по ОПОС 2014-2020 е в размер на 80 млн. лв. Към момента дейностите по изграждането и рехабилитация на канализационната мрежа на Асеновград са изпълнени на 90 на сто, а на водопроводната мрежа изпълнението е над 70 процента. Строителството на ПСОВ е изпълнено 80%, като довеждащият водопровод е напълно изграден. „След приключване на всички дейности, Пречиствателната станция за отпадъчни води на Асеновград ще е една от най-големите в България. Разположена е на площ от 50 декара. Инвестицията на общината е над 26 млн. лв. Цялата апаратура е доставена и предстои поетапното й монтиране”, каза кметът на общината д-р Емил Караиванов. „Надявам се в следващите 4 месеца да започне реалното пречистване на водите, които се довеждат до ПСОВ благодарение на изградената по проекта канализационна инфраструктура, да финализираме реалното строителство по проекта, и да открием ПСОВ преди празниците на Асеновград”, допълни кметът и благодари за подкрепата от екипа на МОСВ и на Управляващия орган на ОПОС. По време на срещата в община Асеновград министър Димов и д-р Емил Караиванов обсъдиха и приоритетната тема за качеството на атмосферния въздух. През май общината получи средства от ОПОС ‎2014-2020 за актуализация на общинската програма за намаляване на замърсителите и достигане на утвърдените норми в атмосферния въздух.", "date": "2018.01.16", "title": "Димов: Над 65 000 ще бъдат включени към пречистването на водите в Асеновград"}
{"url": "https://www.24chasa.bg/novini/article/6665801", "text": "Японската държавна телевизия Ен Ейч Кей пусна фалшива тревога за изстрелване на севернокорейска ракета, броени дни след подобен гаф в Хавай, но поправи грешката си след няколко минути, предаде Ройтерс. Не е ясно какво е предизвикало грешката. Говорител на телевизията заяви, че по случая се води проверка, предава БТА. В 18.55 ч. местно време Ен Ейч Кей съобщи: \"Изглежда Северна Корея е изстреляла ракета. Правителството приканва хората да потърсят убежище в сгради или подземия.\" Същото предупреждение е било изпратено на мобилните телефони на абонатите на онлайн новините на телевизията. Само пет минути по-късно Ен Ейч Кей пусна друго съобщение, с което коригира грешката си. Няма информация за паника или други нарушения на реда след фалшивата тревога. В събота човешка грешка и липса на обезопасителни мерки при учение на гражданска отбрана доведоха до паника в Хавай заради фалшива тревога за севернокорейска ракета. Грешката бе поправена след близо 40 минути.", "date": "2018.01.16", "title": "Дни след Хавай и Япония пусна фалшива тревога за изстреляна ракета"}
{"url": "https://www.24chasa.bg/novini/article/6665892", "text": "\"Не работя за български, нито чужди служби\". Това заяви депутатът от БСП Елена Йончева на пресконференция в централата на червените днес. Поводът е   се обърна към Йончева с въпрос дали работи за български и чужди служби, както дали изпълнява поръчки на 3-ма бизнесмена от Хасково, с цел дискредитирането на Добрев. Той попита Йончева дали също така е спала в имоти на банкера Цветан Василев. \"Не работя за български, нито чужди служби. За мен това беше голяма изненада. Ако г-н Добрев смята, че работя за тайните служби, то г-н Борисов трябва да знае за това\", заяви Йончева. \"Пребивавала съм само в хотел \"Хистори\" в Хасково по време на предизборната кампания, както и малко след това. Можете да го проверите\", отвърна Йончева на въпроса дали е спала в имоти на Цветан Василев. \"Не знам за кои трима бизнесмени говори г-н Добрев. Призовавам го, ако смята, че продължават тези схеми в общината да внесе сигнал в прокуратурата. Ако той има информация, че тази схема продължава със същите или други фирми, нека каже\", каза още тя. По-рано Добрев извади и снимки от предизборната кампания на БСП в Хасково, на които Йончева е с млад мъж, който той определи като неин \"постоянен придружител\". „Знае ли, че този господин има присъда в Испания и, доколкото знам, е излежавал присъда за измами? Какво е вършил през предизборната кампания – за кой контингент е отговарял този господин?”, попита Добрев. В отговор на този въпрос Йончева заяви: Това е среща на ловнориболовен клуб. Бях поканена. Човекът на снимката е член и беше водещ на тази среща. Не е член на партията. Нямам и информация за неговото минало. От БСП потвърдиха, че утре вотът на недоверие срещу кабинета \"Борисов 3\" ще бъде внесен в парламента.", "date": "2018.01.16", "title": "Елена Йончева: Не работя за български, нито за чужди служби"}
{"url": "https://www.24chasa.bg/novini/article/6665910", "text": "По време на заседанието на Комисията по граждански свободи, правосъдие и вътрешни работи (ЛИБЕ) на Европейския парламент, което се проведе в понеделник вечерта, бе обсъден продължаващият визов режим от страна на САЩ спрямо гражданите на България, Румъния, Полша, Хърватска и Кипър. Според европейското законодателство и т. нар. принцип на визова реципрочност, Европейската комисия (ЕК) би трябвало да предложи въвеждането на визи за американски граждани, тъй като те в момента пътуват в ЕС без визи, но все още има европейски граждани, на които са им нужни визи, за да пътуват за САЩ. Това предложение трябваше да излезе още през 2016г., но от тогава ЕК многократно отлага въвеждането на визи за американски граждани, предава БТА. Поради тази причина, зам.-председателят на групата на Алианса на европейските либерали и демократи (АЛДЕ) и докладчик в сянка по тази тема Филиз Хюсменова разкритикува Европейската комисия за липсата на осезаем напредък по отношение на отпадане на визите за САЩ. Тя подчерта, че основният критерии за не повече от 3% отказани визи, въз основа на който САЩ оправдават липсата на пълна визова реципрочност, не е основан на обективни факти, като напр. данни за злоупотреби с визи, а е от субективен характер, зависещ до голяма степен от преценката на служителите в съответните посолства. Българският евродепутат от ГЕРБ/ЕНП Емил Радев допълнително разкритикува Европейската комисия, че въпреки функцията й на пазител на европейските договори и на спазването на европейското законодателство, тя сама го нарушава, като не предлага включването на САЩ в списъка на държавите, за които ЕС упражнява визов контрол. Той настоя ЕК да спази правовото си задължение и да остави всякакви оценки на ефекта от въвеждане на визи за американски граждани на Съвета и на Европейския парламент, които трябва да вземат окончателното решение. Двамата евродепутати, подкрепени от техни колеги от различни политически групи, се обединиха около идеята, че трябва да се гарантира равнопоставеност на всички европейски граждани, като ЕК заеме решителна позиция пред американските партньори, че различното третиране на европейците е недопустимо. Докладчикът за визовата реципрочност от групата на ЕНП Агустин Диаз де Мера заяви, че е абсолютно ясно, че април 2016г. бе крайният срок за предприемане на действия от страна на САЩ, но той отдавна изтече. \"Ще продължим да настояваме за пълна визова реципрочност.\", подчерта той. Председателят на комисията Клод Мораес (С&Д) изтъкна, че е налице възможност за безвизово пътуване за някои държави с високи нива на откази. Според него няма логика в списъка държави, за които това е възможно, и е налице политически проблем. Ето защо той призова ЕК да предостави пътна карта за постигане на пълна визова реципрочност със САЩ. Софи инт Велд, зам.-председател на групата на АЛДЕ, заяви, че не става въпрос за политически или дипломатически съображения, а за правно задължение, а и морален дълг на ЕК към европейските граждани, които представлява. \"Трябва да пожънем политическата и икономическата си сила като съюз и да спрем да се държим като политическо джудже.\", категорична бе тя.", "date": "2018.01.16", "title": "Емил Радев настоя за отпадане на американските визи за български граждани"}
{"url": "https://www.24chasa.bg/novini/article/6665639", "text": "Остават 8 кандидати за мениджъри на 3 фонда за подпомагане на стартъпи. Две от фирмите са отпаднали, съобщиха от Фонда на фондовете. Това са “Морнингсайд Хил мениджмънт” и “Дунавски”. Те не били представили информация за удостоверяването. Фондът на фондовете търси финансови посредници, които да разпределят средства по програма “Иновации и конкурентоспособност” за финансиране на стартиращи компании в България. Парите са разделени в три фонда. През ноември 2017 г. бяха отворени заявленията, като кандидатите за финансови посредници бяха 10. Те кандидатстват за разпределението на 51,3 млн. евро по програмата.", "date": "2018.01.16", "title": "8 кандидати за мениджъри на три  фонда  за стартъпи"}
{"url": "https://www.24chasa.bg/novini/article/6665940", "text": "Броят на бежанците в Германия е намалял драстично през 2017 г., съобщи вътрешният министър Томас де Мезиер. През 2017 г. убежище в Германия са поискали 186 644 души. Година по-рано броят им е бил 280 000, а през 2015 в страната са влезли 890 000 бежанци. През 2017 влатите са успели да се преборят с по-голяма част от документите за обработване, като от 433 000 случя в началото на годината в края са имали само 68 000 за обработване. „Федералната служба по миграцията успя да се справи с последствиято от кризата от 2015 и сега може да се концентрира върху бъдещата интеграция на онези, които имат право да останат“, посочи Де Мезиер. Мнозинството бежанци, приети в Германия миналата година, са от Сирия – 47 434. Пре 2016 те също са мнозинство. На второ място по брой са иракчаните – 21043, след тях афганистанците – 12346 и еритрейците – 9524. 8000 са поискалите бежански статут граждани на Турция.", "date": "2018.01.16", "title": "Броят на бежанците в Германия е намалял драстично"}
{"url": "https://www.24chasa.bg/novini/article/6665721", "text": "Президентът на Сърбия Александър Вучич заяви, че „ние ще намерим убиеца или убийците“ на Оливер Иванович, съобщава сръбското радио B92. Думите на държавния глава са направени пред репортери, по време на извънредната среща на Съвета за национална сигурност, която бе свикана след убийството на Иванович, предава \"Фокус\". „Извършителите на това престъпление ще бъдат заловени, ако не от тези, които трябва да го направят, то от нас“. Вучич разкри, че „убиецът е оставил следа“, без да дава допълнителна информация. По-рано той определи убийството на Оливер Иванович като терористичен акт, предава ТАСС. „Убийството на Оливер Иванович е терористичен акт и ние ще се отнасяме към случая като такъв“, заяви във вторник сръбският държавен глава. В 14:00 часа българско време започна извънредна среща на Съвета за национална сигурност на Сърбия заради убийството на Иванович, сочен като един от лидерите на косовските сърби, който бе застрелян по-рано във вторник в Косовска Митровица.", "date": "2018.01.16", "title": "Александър Вучич: Ще намерим убиеца или убийците на Оливер Иванович (Обновена)"}
{"url": "https://www.24chasa.bg/novini/article/6665924", "text": "Шокиращо видео, в което се вижда как шеф на компания за онлайн търговия на дребно пребива жена, разтърси социалните мрежи. Жената оставила лош коментар, след като поръчката й се забавила с 4 дни. Хиао Ли изминава 800 км. за да я намери, информира \"Мирър\". Цялата случка се разиграва в град Джънджоу, Източен Китай, където на камери е заснето как собственикът рита жената многократно. Малко по-късно тя е откарана в болница, установили са, че е получила мозъчно сътресение.", "date": "2018.01.16", "title": "Шеф пътува 800 км, за да пребие недоволна клиентка (Видео)"}
{"url": "https://www.24chasa.bg/novini/article/6665965", "text": "Разсекретяване на доклада на ДАНС и прокуратурата за Българската акцизна централизирана информационна система (БАЦИС) ще поиска БСП. Това заяви зам.-председателят на парламентарната група на социалистите Жельо Бойчев на пресконференция в централата на червените днес. \"В навечерието на внасяне на вота на недоверие се задава въпросът имаме ли основание за него. БСП непрекъснато е настоявала и е поставяла въпроса за сивата икономика и контрабандата\", заяви Бойчев и припомни, че през ноември на закрито заседание бе представен докладът за БАЦИС и на него е присъствал и главният прокурор Сотир Цацаров. \"Бяха похарчени милиони левове за въвеждането на тази информационна система. Голямата идея, която имаше бе да свърже онлайн всички лица, задължени по закона за акцизите и данъчните складове, така че да може в реално време да бъде осъществяван обмен на информация на вход и изход за движението на горива\", обясни Бойчев. Оказало се обаче, че има редица пропуски в работата на системата, които по същество я обезсмисляли, посочи той. По думите му докладът е бил изпратен до премиера Бойко Борисов и затова от левицата се обръщали към него с въпросите какви мерки е предприела държавата, за да отговори на тези слабости и как интересът на държавата е защитен. \"Поискахме постановление на прокуратурата и ДАНС да бъде предоставено в секретното деловодство на Народното събрание. Имах възможността да се запозная с него. Ако то бъде прочетено от вас, никой няма да зададе въпроса имаме ли основание за вота на недоверие\", категоричен бе Бойчев.", "date": "2018.01.16", "title": "БСП иска разсекретяване на доклада на ДАНС и прокуратурата за БАЦИС"}
{"url": "https://www.24chasa.bg/novini/article/6665634", "text": "Силата на българската външна политика е доброто познаване на Балканите, Северна Африка и Близкия Изток, каза в интервю за „Фокус“ вицепремиерът и министър на външните работи Екатерина Захариева. Тя допълни, че сред най-силните страни на България от гледна точка на нейното председателство на Съвета на ЕС е експертният потенциал на подготвените екипи в министерствата и убедеността на българите в ЕС. „Всеки, който дойде в България - това се опитваме да покажем и с клипа за нашето председателство, ще усети подкрепата за европейския проект, за демокрация, за права на човека, за това колко високо е доверието в европейските институции и как българите успяват: и експерти, и граждани, и политици. И се надявам това да се види в края на нашето председателство – с разговори, с убеждения, с изслушване на всички страни, да постигнем напредък по политиките, които вървят малко по-трудно и са по-трудни за постигане на съгласие в съюза“, заяви министър Захариева. Според нея неслучайно програмата на председателстващото Съвета на ЕС трио – Естония, България и Австрия, съответства на европейския дневен ред и е за по-силна, по-сплотена, по-сигурна Европа. Като едно от най-големите предизвикателства във връзка с председателството тя открои обезпечаването на сигурност за европейските граждани във всички аспекти - за живота, здравето и бъдещето им. Екатерина Захариева уточни, че върху това е фокусиран българския дневен ред на председателството на Съвета на ЕС. Общата политика за убежищата е една от темите, по които България ще се стреми да постигне съгласие, каза още Захариева. Тя уточни, че българското председателство е петото, което работи по приключването на подготовката на пакет от мерки в тази насока, но все още не е постигнато съгласие по отношение на Дъблинския регламент и едно от досиетата в пакета. „Нашата цел е да направим всичко възможно. Променили сме малко подхода, т. е. - вече работим в работните групи текст по текст, за да можем да оставим, ако се случат такива конкретни текстове, по които няма съгласие, за максимално малка част от тях да стигне до дебат на най-високо ниво. Трябва да изработим такава система за убежище и за миграция, че да работи не само в нормална обстановка, а и когато има кризисна ситуация, подобна на тази през 2015-та година, за да не се налага да взимаме спешни мерки и да създаваме ad hoc правила в движение. Тук трябва да покажем, че не може държавите, които са външни граници, като България, Италия, Кипър и други, да бъдат оставени сами да се оправят с миграционния натиск. Трябва да покажем солидарност, да укрепим външните си граници и да осъзнаем, че незаконната миграция е едно от най-сериозните предизвикателства пред сигурността на ЕС“, каза министър Екатерина Захариева. Тя напомни, че въвеждането на квотите за прием на бежанци се е наложило, защото държавите в ЕС не са били подготвени и не са разполагали със система от правила, които да са работещи по време на криза.", "date": "2018.01.16", "title": "Захариева: Силата на външната ни политика е познаването на Балканите и Близкия изток (Обновена)"}
{"url": "https://www.24chasa.bg/novini/article/6665202", "text": "Двама души загинаха и 14 души бяха ранени при експлозията в белгийския град Антверпен, разрушила три сгради, съобщи Ройтерс. Полицията отхвърля версията за атентат. Няма официално съобщение за причината за експлозията, но според белгийски медии става дума за изтичане на газ, предава БТА. Пет души са пострадали сериозно, един човек е в критично състояние. От хората, извадени изпод отломките, 14 бяха приети в болница. ", "date": "2018.01.16", "title": "Двама загинаха при експлозията в Антверпен (Обновена)"}
{"url": "https://www.24chasa.bg/novini/article/6665253", "text": "Австралия призова учените от цял свят да помогнат за спасяването на Големия бариерен риф, като обеща финансиране от два милиона австралийски долара (1,6 милиона щатски долара) за намиране на оптимални решения, съобщиха АФП и ДПА. \"Това е отворена покана към нашите най-велики научни умове  да разработят иновативни решения, които да защитят коралите и да насърчат възстановяването на увредените рифове\", каза министърът на околната среда и енергетиката Джош Фрайденбърг. В първоначалната проучвателна фаза могат да бъдат присъдени до 250 000 австралийски долара. Един милион австралийски долара ще бъдат дадени за най-добрия проект за доказване на концепцията - фазата, в която учените разработват и тестват предлагането решение за период до 12 месеца, информира БТА. Големият бариерен риф е най-големият конгломерат от коралови рифове в света - по-голям е от Италия. Той е една от екосистемите с най-голямо биоразнообразие и приютява милиони морски видове. Това е и главната туристическа атракция на Австралия, която носи годишно около 6,4 милиарда долара. Покачващата се температура на водата и влошаването на средата предизвикват избелване на коралите в широк мащаб от две години. Учени предупредиха, че ако не бъдат взети мерки срещу глобалното затопляне, рифът ще бъде унищожен до няколко десетилетия. Предложенията трябва да зачитат интересите на аборигените и местните жители, както и на посетителите, туристическите оператори, риболовните компании и рибарите. Миналата година австралийското правителство едва избягна Големият бариерен риф да бъде обявен за застрашен от ЮНЕСКО, като обеща да задели два милиарда долара за мерки за опазването и управлението му.", "date": "2018.01.16", "title": "Австралия призова учените да спасят Големия бариерен риф (Видео)"}
{"url": "https://www.24chasa.bg/novini/article/6665265", "text": "Има хиляди туристи от Азербайджан, които посещават България, и с новата въздушна линия София – Баку те ще се увеличат. Tова каза министърът на туризма Николина Ангелкова по време на тържественото откриване на първата директна авиолиния София – Баку в България, предаде „Фокус“. „Изключитeлнo съм щастлива от днешното откриване на пряката въздушна линия, защото това ще доведе до повишаване на туризма. Искам да благодаря на всички екипи, които положиха максимални усилия, за да можем днес да отпразнуваме този повод“, каза още министър Ангелкова и уточни, че тази година България ще бъде страна партньор на Азербайджан в изложението, което ще се проведе през април, и това ще допринесе допълнително да направим България по-посещавана дестинация. Министърът на транспорта Ивайло Московски изрази надежда, че тази нова въздушна линия ще подобри още повече отношенията между двете държави във всички отношения. „Нека този полет и тази линия да бъдат символ на задълбочаващото се приятелство между България и Азербайджан“, каза още той. Извънредният и пълномощен посланик на Република Азербайджан в Република България Н. Пр. Наргиз Гурбанова изрази удоволствието си, че днес е пристигнала в страната именно с този повод. \"Пътуването беше прекрасно и много приятно. Този повод е символичен, тъй като тази година отбелязваме 100-годишнината на Азербайджанската демократична република. Сигурна съм, че тази връзка ще направи двете страни още по-близки\", каза още посланик Гурбанова.", "date": "2018.01.16", "title": "Ангелкова: С новата линия София - Баку увеличаваме броя на азерските туристи"}
{"url": "https://www.24chasa.bg/novini/article/6665303", "text": "В първата работна седмица след Нова година два морски плажа се сдобиха с наематели за срок от 5 години: Приморско-централен и Обзор-мотелът. Търгът с тайно наддаване за избор на наемател на първия се е състоял на 4 януари, а на втория - на 9, личи от заповедите на министър Николина Ангелкова за определяне на наематели. За Обзор-мотела е имало само един кандидат - бургаското дружество “Бийч ревю” ООД. То е предложило годишен наем 127 200 лв. и цени за чадър и шезлонг по 10 лв. с ДДС. Плажът Обзор-мотелът е дълъг около километър. Той нашумя миналото лято, когато проверка на туристическото ведомство показа редица нарушения на тогавашния концесионер и през октомври договорът бе прекъснат по взаимно съгласие. За централния плаж в Приморско, който е два пъти по-къс, е имало 8 кандидата. Търгът е спечелен от софийското дружество “Експрес Актив Акаунтинг” с годишен наем 131 480 лв. с ДДС и такса за чадър и шезлонг по 7 лв.", "date": "2018.01.16", "title": "Нови наематели за два плажа"}
{"url": "https://www.24chasa.bg/novini/article/6662649", "text": "След идеята за газов хъб, дойде и втора - за транспортен, който да свърже с влак река с две морета и да разтовари трафика през Босфора. Започва се от проект за жп линия между пристанищата Бургас и Александруполис. България доразвива идеята и със съгласието на двете страни се стигна до нов транспортен коридор, който да свърже Дунав при Русе с Черно море при Бургас и Варна и три пристанища на Егейско море - Александруполис, Кавала и Солун. Така проектът има по-голяма тежест пред ЕК и евентуални а и ще осигури по-големи транспортни потоци. Меморандум за този коридор в контекста на общоевропейската политика подписаха в Кавала на 6 септември 2017 г. министрите на транспорта на България и Гърция Ивайло Московски и Христос Спирдзис в присъствието на премиерите Бойко Борисов и Алексис Ципрас. а връзката с Изтока минава през Босфора. Черно море е като мъртва зона с изключение на фериботните връзки с Поти, Батуми и Новоросийск. Поради това новият мултимодален коридор между Дунав, Черно и Егейско море има потенциал за сериозен транспортен хъб между Европа и Азия. Може и да е алтернатива на Босфора, казва Христо Алексиев, председател на борда на директорите на Национална компания “Железопътна инфраструктура” (НКЖИ) и ръководител на проекта от българска страна. Той развива и възможностите - Иран иска да разработва коридор през Грузия и Черно море. Жп връзката през Грузия вече се строи, до две-три години ще бъде готова, така че стоки ще могат да стигат до черноморските ни портове и оттам с влак да поемат към гръцките пристанища или по Дунав към Централна Европа. Тъй като сърбите работят по модернизацията на жп линията към България, това ще стане и обратно. Алексиев казва, че по този транспортен хъб може да се превозват стоки и от север на юг. Друга страна на развитие е да не включва само жп линии, а и пристанищна инфраструктура и интермодални терминали за прехвърляне на товари от един вид транспорт на друг. Предвиждат се терминали в Русе и Варна, проектите са готови. Така структуриран, коридорът ще бъде много по-ефективен, а и атрактивен за частни инвестиции, казва Алексиев. Изграждането му на българска територия ще струва малко над 1 млрд. евро. В момента е завъшено трасето от Бургас към Нова Загора, Стара Загора и Свиленград, както и до гръцката граница. То е модернизирано с европейско финансиране за високи скорости от 120 и до 160 км в час. За да се скъси жп пътят сега се модернизира и електрифицира участък от Нова Загора до Симеоновград. Така че България Със собствени средства НКЖИ модернизира участъка Карнобат-Синдел, но няма възможности да инвестира за пълното му обновяване. Така че остават двата участъка - Карнобат-Синдел и първата Русе-Варна, известен още като Баронхиршовата железница. Пари за най-натоварената жп линия не бяха намерени, тъй като приоритет в железопътния транспорт бяха южните - София-Бургас и София-Свиленград и метрото. Затова двете жп линии Русе-Варна и Карнобат-Синдал са предлагани на китайски инвеститори, идвали са не една и две компании, които са проявявали интерес към модернизацията им. Сега те са включени в този мултимодален коридор и офертата към китайците вероятно ще се промени. В Гърция има жп линия до Александруполис, която трябва да се рехабилитира, до Кавала няма жп линия и трябва да се построи. По целият коридор скоростта ще е от 100, 120 до 160 км в час. Комбинират се различни видове транспорт - речен, морски, железопътен. Другата идея на проекта е от всяка точка по трасето да има обслужване на едно гише. Тоест спедиторът дава товара примерно във Варна и казва, че го иска в Кавала. Този подход се приема добре от Еврокомисията, но за да стане, трябва да се унифицира инфраструктурата, правилата за работа, тарифите. За това са нужни усилията и на двете държави, казва Алексиев. Какви са точните параметри на проекта, ще стане ясно до месец. След подписването на меморандума е създадена работна група с представители на двете държави. Тя е възложила прединвестиционно проучване, прогнози за трафика, определяне на фазите на проекта. Резултати се очакват към края на месеца. След това работна група трябва да дефинира проекта, да го представи пред ЕК, да прецени дали да се създава проектна компания, която да го реализира. И се стига до финансирането. Това е първият проект, който ще тества новите инструменти на европейското финансиране. Схемата е ще се ползват гаранции по плана “Юнкер” и частни инвестиции. “Искаме да предложим на инвеститорите проект, който има потенциал да стане сериозен транспортен хъб, но това да стане, като ЕК участва с нас в евентуални преговори, казва Алексиев. Механизмите са два - инвестирай, оперирай и предай държавата е единият, вторият е да се търси кредитиране. Реално инвестициите могат да започнат през 2019-2020 г. с отсечките, за които има готовност. А има готовност за Русе-Варна и Карнобат-Синдел, казва Алексиев.", "date": "2018.01.16", "title": "Свързват река и две морета с транспортен жп хъб"}
{"url": "https://www.24chasa.bg/novini/article/6665332", "text": "Известният косовски сръбски политик Оливер Иванович бе убит днес в Косовска Митровица, предадоха световните агенции, като се позовават на сръбски медии. Според данните, известни досега, неизвестни нападатели са открили огън по 64-годишния Иванович пред офисите на неговото движение, посочва Асошиейтед прес. Директорът на болницата в Косовска Митровица Милан Иванович потвърди смъртта на Оливер Иванович, предаде ТАСС, цитирана от БТА. За съжаление Иванович почина от нанесените му рани, заяви лекарят, като добави, че не е било възможно политикът да бъде спасен, тъй като е получил множество наранявания. Изглежда той е починал на място. В момента знаем, че той е бил прострелян пет пъти. Той веднага е бил приет в болница, лекарите опитаха да го спасят, но усилията бяха безполезни, съобщи пред в. \"Блиц\" адвокатът на Иванович - Небойша Влаич, информира ТАСС. Косовската полиция потвърди факта за покушението, като добави, че е предприета операция за издирване на нападателите. Покушението е било извършено, докато политикът е влизал в сградата, в която се намира неговото движение (Гражданска инициатива \"Свобода, демокрация, истина\"). В момента около сградата, в която се намира движението, се събират тълпи от хора, полицията отцепва района. Оливер Иванович е един от лидерите на косовските сърби. Той е бил заместник-министър в министерството по въпросите за Косово в правителството на Сърбия. Бил е в затвора от януари 2014 г. по обвинение във военни престъпления спрямо етническото албанско население в Косово през 1999 и 2000-та година, посочва ТАСС. През август 2015 г. Иванович обяви гладна стачка и заради влошеното му здравословно състояние бе преместен от затвора в болница. На 21 януари 2016 г. той бе осъден на девет години затвор по обвинения във военни престъпления, извършени срещу косовски албанци през 1999 г. През февруари 2017 г. присъдата бе отменена и започна нов съдебен процес. Иванович бе поставен под домашен арест, а от април 2017 г. той получи разрешение да се защитава в съда, намирайки се на свобода. ", "date": "2018.01.16", "title": "Лидерът на косовските сърби Оливер Иванович беше показно разстрелян"}
{"url": "https://www.24chasa.bg/novini/article/6665337", "text": "43-годишен мъж е скочил от 15-ия етаж на жилищен блок в квартал \"Стрелбище\" в София. Починал е на място. Пристигналата линейка само е установила смъртта. От пресцентъра на МВР казаха пред \"24 часа\", че мъжът се е самоубил.                                                                                                                                                                                                                                                                                                                        ", "date": "2018.01.16", "title": "43-годишен се самоуби в София"}
{"url": "https://www.24chasa.bg/novini/article/6665334", "text": "До 31 януари тази година самоосигуряващите се лица могат да променят вида на осигуряването си, напомнят от НАП. Самоосигуряващите се лица задължително се осигуряват във фонд „Пенсии” на Държавното обществено осигуряване, а по свой избор могат да се осигуряват и във фонд „Общо заболяване и майчинство”. Това съобщиха от пресцентъра на Националната агенция за приходите. Самоосигуряващите се лица които изберат да внасят осигурителни вноски и във фонд „Общо заболяване и майчинство”, могат да се ползват от всички осигурени социални рискове (без трудова злополука и професионална болест и безработица) на ДОО. Другият вариант е да внасят осигурителни вноски на по-нисък процент за инвалидност поради общо заболяване, за старост и за смърт. В този случай обаче, напомнят от НАП, самоосигуряващите се нямат право на обезщетения в определени ситуации (например т. нар. „майчински” при бременност и раждане). Видът на осигуряването на самоосигуряващите се лица може да се променя за всяка календарна година, ако е подадена декларация по утвърден образец от изпълнителният директор на НАП. Срокът за подаване на документа е до 31 януари на съответната година. В 7-дневен срок от започване или възобновяване на трудовата дейност самоосигуряващите се лица определят вида на осигуряването си, като подават декларация по утвърден образец в компетентната териториална дирекция на НАП. При прекъсване и възобновяване на съответната трудова дейност през календарната година не може да се променя вече избрания и декларирания вид осигуряване. Повече информация и консултации за попълването на данъчни и осигурителни декларации можете да получите на телефон 0700 18 700 на цената на градски разговор от цялата страна.", "date": "2018.01.16", "title": "До 31 януари може да промените вида на осигуряването си"}
{"url": "https://www.24chasa.bg/novini/article/6665347", "text": "До 17 часа днес движението при км 193 в посока Бургас на АМ ,,Тракия'' се осъществява в активната лента поради ремонт на мантинела в средната разделителна ивица. Шофьорите да се движат с повишено внимание и съобразена скорост, съобщиха от АПИ.                                                                                                                                                                                                                                                                                                                       ", "date": "2018.01.16", "title": "Ремонт на \"Тракия\" на 193 км в посока Бургас налага промяна в движението до 17 ч."}
{"url": "https://www.24chasa.bg/novini/article/6665363", "text": "Бившият председател на БСП Михаил Миков разкритикува пред   решението на партията да гласува против ратификацията на Истанбулската конвенция, чиято цел е защита на жените от домашно насилие. \"Последните две години БСП подкрепя конвенцията срещу насилието над жените и децата - последователно, без резерви, без забележки. Не може третият пол да бъде основна тема на БСП. Може ли БСП да продължава с такива люшкания на политиката?\", заяви Миков. Той отдава това решение на опит да бъде хваната модерната по думите му вълна срещу третия пол и гей браковете. Той отбеляза, че има усещане за мръсен въздух в БСП и проветрението е необходимо. \"Рискът е БСП да бъде изолирана от европейското ляво семейство и този риск е сериозен. Никой лидер не може да се поставя над партията и колективното ръководство\", предупреди Миков и потвърди, че според него Корнелия Нинова прави именно това.", "date": "2018.01.16", "title": "Михаил Михов: Третият пол не може да е основна тема за БСП"}
{"url": "https://www.24chasa.bg/novini/article/6665383", "text": "Министърът на околната среда и водите Нено Димов оттегли заповед, с която от границите на Природен парк „Витоша“ се изключват два имота с обща площ 10,39 дка, съобщиха от пресцентъра на държавното ведомство. Имотите са изключени от границите на природния парк в изпълнение на две съдебни решения на Върховния административен съд от 2016 и 2017 г. С решенията на съда е отменен отказът на министъра на околната среда и водите да изключи тези имоти от територията на парка. Основание за оттеглянето на заповедта е постъпила жалба до Върховния административен съд от сдружение „Коалиция Природа България“. В жалбата са изложени доводи, че въпреки решенията на Върховния административен съд, компетентният орган е трябвало да извърши нарочна проверка дали описаните имоти имат характеристиките на защитени територии. С оглед максималната защита на обществения интерес и на Природен парк „Витоша“, министърът реши да назначи повторна проверка за изясняване на случая. Процедурата, в която са предложени за изключване двата имота от Природен парк „Витоша“ е започнала през 2003 г. На 27. 07. 2016 г. тричленен състав на ВАС отменя решение на министъра на околната среда и водите от 2013 г, с което се отказва намаляване на площта на Природен парк „Витоша“ с двата поземлени имота. На 4. 04. 2017 г. петчленен състав на ВАС потвърждава решението на тричленния. В изпълнение на тези решения, на 24. 11. 2017 г. министърът на околната среда и водите е издал заповед, с която територията на Природен парк „Витоша“ е намалена с площта на двата имота. С оглед максималната защита на обществения интерес и защитените територии на Природен парк „Витоша“, тази заповед се оттегля до приключване на проверката.", "date": "2018.01.16", "title": "Министър Димов оттегли заповед за изключване на имоти от парк „Витоша“"}
{"url": "https://www.24chasa.bg/novini/article/6665376", "text": "Върховният административен съд обяви за нищожно решение на Надзорния съвет на Здравната каса от 2015-та година, с което бяха определени лимитите на лечебните заведения. Решението на съда е окончателно и не подлежи на обжалване, предава  . Според Центъра за защита правата в здравеопазването заради лимитите касата е удържала 52 милиона лева на болниците, които не са платени и до момента. В същото време, здравният министър се среща с директорите на областните болници в страната. От сдружението им съобщиха за \"По света и у нас\", че ще обсъдят с Кирил Ананиев възможностите за допълнително финансиране и мерки за справяне с недостига на лекари и медицински сестри.", "date": "2018.01.16", "title": "Върховният административен съд отмени лимитите на болниците от 2015 г."}
{"url": "https://www.24chasa.bg/novini/article/6665416", "text": "На връщане от Баку правителственият самолет кацна в Страсбург. Утре тук министър-председателят Бойко Борисов ще направи обръщение към Европейския парламент. Борисов ще представи пред Европарламента приоритетите на Българското председателство на Съвета на Европейския съюз. Приоритетите на българското председателство са бъдещето на Европа и младите хора; европейска перспектива и свързаност на Западните Балкани; сигурност и стабилност в силна и единна Европа; цифровата икономика и уменията на бъдещето. Преди участието на премиера Борисов в пленарната сесия на ЕП, която започва в 10 ч. българско време, министър-председателят ще се срещне с председателя на ЕП Антонио Таяни, съобщиха от правителствената пресслужба. Словото на министър-председателя, както и пресконференцията след нея, ще се излъчват на живо. Това ще е първото заседание на Европарламента за българското председателство.                                                                                                                                                                                                                                                                                     ", "date": "2018.01.16", "title": "Бойко Борисов кацна в Страсбург (Обновена, снимки)"}
{"url": "https://www.24chasa.bg/novini/article/6665455", "text": "С колегите заминаваме на работно посещение в британската столица Лондон. Ще проведем серия от срещи с колеги от парламента. Централна тема на визитата ни е парламентарният контрол върху сектора за сигурност. Това написа във фейсбук председателят на парламентарната група на ГЕРБ и заместник-председател на ПП ГЕРБ Цветан Цветанов. Българска парламентарна делегация ще бъде на работно посещение във Великобритания. Това съобщиха от пресцентъра на Народното събрание. Народните представители ще имат срещи със свои колеги от британския парламент. По време на разговорите ще бъде обсъждано задълбочаването на парламентарното сътрудничество в сектора за сигурност и обмена на добри практики в редица области. В рамките на визитата са предвидени и срещи, посветени на прилагането на парламентарен контрол върху специалните разузнавателни средства. В състава на делегацията са председателят на Комисията по вътрешна сигурност и обществен ред Цветан Цветанов, председателят на Комисията за контрол над службите за сигурност, прилагането и използването на специалните разузнавателни средства Димитър Лазаров, членът на двете комисии Мустафа Карадайъ, както и Филип Попов от Комисията за контрол над службите за сигурност, прилагането и използването на специалните разузнавателни средства.", "date": "2018.01.16", "title": "Цветанов заминава на работна среща в Лондон"}
{"url": "https://www.24chasa.bg/novini/article/6665463", "text": "Китайският президент Си Дзинпин заяви днес в телефонен разговор с американския президент Доналд Тръмп, че всички заинтересовани страни трябва да създадат условия за подновяване на преговорите със Северна Корея, предаде ДПА. Тръмп потвърди ролята на Китай в уреждането на севернокорейския въпрос и обеща да засили комуникацията и сътрудничеството с Пекин, предава БТА.  Двамата лидери разговаряха преди срещата във Ванкувър на външните министри на 20 страни, които ще обсъдят начини за пълно прилагане на санкциите на ООН срещу Северна Корея. В нея ще участват основните страни, включили се във войските на ООН в Корейската война 1950-1953 г., както и представители на Южна Корея, Япония, Индия и Швеция. Китай и Русия - влиятелните съседи на Северна Корея - няма да участват в днешната конференция.", "date": "2018.01.16", "title": "Си Дзинпин към Тръмп: Трябва да се подновят преговорите със Северна Корея"}
{"url": "https://www.24chasa.bg/novini/article/6665462", "text": "Начислените приходи от винетки през 2017 г. са 351 878 805 лв. Това е с 25 млн. лв. повече от 2016 г., когато са събрани 326 837 238 лв. Приходите от продажбата на различните видове стикери за леки автомобили са около 249 млн. лв., а от винетките за камиони над 3,5 тона са 103 млн. лв., съобщиха от АПИ. Най-голям дял при приходи от винетките за леки автомобили имат годишните - 185 895 650 лв., следват седмичните - 43 009 275 лв., и месечните - 19 896 390 лв. От пускането в разпространителската мрежа на винетките за 2018 г. на 22 декември м. г. до сега са продадени 284 хиляди стикера, а начислените приходи са над 22,5 млн. лв. От тях на Дирекция „Социално подпомагане“ са предоставени 117 305 бр. годишни винетки за леки автомобили на стойност 11 378 585 лв., който са за сметка на АПИ. Най-търсените винетки за 2018 г. от шофьорите на леки автомобили до момента са годишните - 188 400 бр., следват седмичните - 44 372 бр., месечните - 5 792 бр., и тримесечните - 813 бр. През 2018 г. - за трета поредна година, цените на всички винетки за леки автомобили са непроменени. Годишната е 97 лв., месечната 30 лв., а седмичната 15 лв. От тази година за първи път има и тримесечна винетка за леките коли. Цената й е 54 лв. Тя ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната да използват по-краткосрочен стикер. За първи път годишната винетка за всички превозни средства важи за срок от една година от датата на купуването й, т. е. ако шофьор си вземе стикер например на 3 март 2018 г., когато тръгва на път за Националния празник, то той ще важи до 2 март 2019 г. Агенция „Пътна инфраструктура“ напомня, че годишните винетки за 2017 г. са валидни до 31 януари 2018 г. Съветваме потребителите да закупят нов годишен стикер преди изтичане на валидността на стария. Ако потребител има годишна винетка за 2017 г. и закупи нов годишен стикер във вторник - 16 януари 2018 г., винетката може да бъде валидизирана с дата 1 февруари 2018 г. и ще бъде до 31 януари 2019 г. Стикерът може да бъде перфориран и с друга дата, в зависимост от желанието на шофьора, и съответно ще бъде за срок от една година. Годишната винетка може да бъде валидизирана и с дата съответстваща на датата на закупуването й. В тези случай, стикерът също ще бъде валиден за срок от една година. Винетката се перфорира в търговския обект от продавача на стикера. Необходимо е да се изиска и касова бележка с вписан регистрационен номер на превозното средство, която трябва да се пази. Винетки се продават в над 3 000 разпространителски пункта. От тях 372 бр. са с денонощен режим на работа. Това са големите бензиностанции, офисите на „Български пощи“, областните пътни управления и гранично контролно-пропускателните пунктове.", "date": "2018.01.16", "title": "Близо 352 млн. лева са приходите от винетки през 2017 г."}
{"url": "https://www.24chasa.bg/novini/article/6665470", "text": "Категорично осъждам убийството на Оливер Иванович, политически лидер на Гражданска инициатива „Сърбия, демокрация, справедливост” в Косово. Това съобщиха от правителствената информационна служба. Всяко насилие е в противоречие с цивилизационните ценности и европейския избор на страните от Западните Балкани. Очаквам политическите елити и всички граждани да проявят зрялост и сдържаност. Върховенството на закона не може да се поставя под съмнение и вярвам, че виновните за това престъпление ще понесат своята отговорност. Убеден съм, че диалогът между Белград и Прищина няма алтернатива и не трябва да се допуска подобни актове да го възпрепятстват. Изказвам най-искрени съболезнования на семейството и близките на Оливер Иванович.", "date": "2018.01.16", "title": "Борисов: Категорично осъждам убийството на Оливер Иванович"}
{"url": "https://www.24chasa.bg/novini/article/6665503", "text": "Министър-председателят Бойко Борисов поздрави премиера на Република Македония Зоран Заев за ратификацията от парламента на страната на Договора за приятелство, добросъседство и сътрудничество с България. Документът беше подписан миналата година в Скопие. В телефонния разговор Борисов и Заев бяха единодушни, че Договорът гарантира устойчивото изграждане на приятелски отношения между България и Република Македония и е стабилна база за сътрудничество в региона, основано на европейските ценности. Зоран Заев пожела успех на българския министър-председател при представянето на приоритетите на Българското председателство на Съвета на ЕС в Страсбург утре.", "date": "2018.01.16", "title": "Борисов поздрави Заев за ратификацията на Договора за добросъседство"}
{"url": "https://www.24chasa.bg/novini/article/6665494", "text": "До края на концесията \"Софийска вода“ ще трябва да предостави на Столична община цялата интелектуална собственост, с която оперира. Това каза председателят на Столичния общински съвет Елен Герджиков по време на пресконференция за проекта на допълнително споразумение със \"Софийска вода\", съобщи „Фокус“. Той обърна внимание, че това не е било договорено, когато се е правила концесията. „Ние имаме примери от европейски градове, в които при липсата на такава договорка и изтичане на срока на концесията, концесионерът остава собственик на тази интелектуална собственост и оперира като оператор на разплащанията. Реално фактурира всички суми, начислява такси и печели, без да инвестира нищо в инфраструктурата. За да предотвратим подобен сценарий в София, ние категорично настоявахме това де бъде договорено към този момента“, обясни Елен Герджиков. „В договора, който е подписан първоначално през 2000 г. не се третира начинът, системата, подходът, които трябва да се възприемат при изтичането на концесията за обратното предаване на активите. Това е един огромен пропуск. Сега работната група се договори с коцнеционера да бъде изготвен отделен анекс към договора за концесия, в който да се уговорят процедурите и сроковете за обратно предаване на активите в края на концесията. В най-скоро време ще започне работа специална комисия по създаването на този анекс. Той следва да се приеме не по-късно от три години от изтичане на срока но концесията“, заяви Герджкиов. Той обърна внимание, че се говори за активи, струващи милиарди. „Поправянето на тази грешка, направена преди много години, е един голям успех от страна на Столична община“, допълни председателят на СОС.", "date": "2018.01.16", "title": "Eлен Герджиков: \"Софийска вода“ да даде на общината интелектуалната собственост"}
{"url": "https://www.24chasa.bg/novini/article/6665493", "text": "Жена бе заловена при опит да внесе наркотици в затвора в Пловдив, съобщиха от полицията. При щателна проверка в неделя охранителите от изолатора открили осем пакетчета със съмнително съдържание в багаж, предаден за затворник от 63-годишната пловдивчанка. Експертна справка показала, че иззетото вещество е хероин. С полицейска заповед извършителката била задържана за 24 часа в I РУП. По случая е образувано бързо производство.", "date": "2018.01.16", "title": "Арестуваха 63-годишна, внесла хероин в затвора"}
{"url": "https://www.24chasa.bg/novini/article/6665519", "text": "„Бял ден не съм видяла откакто осъзнах грешката си. Няма да оцелея в затвора. Искам да ми дадете шанс да се грижа за децата си и да работя” - с тези думи се обърна към хасковските окръжни съдии Невена Тенева от димитровградското село Сталево в опит да ги омилостиви, предаде \"Дарик\".  Невена Тенева получи 2 години затвор от съда в Димитровград и бе призната за виновна, че е убила новороденото си дете през януари 2016 година. Тя обжалва присъдата си пред 3-членен състав на Окръжен съд-Хасково. Според защитата присъдата на димитровградския съд е неадекватна. Държавното обвинение пък заяви, че жалбата е неоснователна. На съдебното заседание, което продължи около 20 минути, бе изслушан и психологът, който работи с Невена Тенева и нейните деца. Според Невена Иванова емоционалната връзка между майката и децата е скъсана. Според нея след известно време подсъдимата ще може да се грижи за децата си, които сега са в приемно семейство в село Ябълково. „Невена има голяма нужда от подкрепа, за да се чувства пълноценна. Децата са добре приети в новото си семейство, но си личи, че липсва бащата, който те никога не са имали”, обясни специалистката. Адвокатът на Невена Тенева заяви, че тя никога не е планирала убийството и не е съзнавала какво прави. През цялото време Невена Тенева плачеше. Съдът ще обяви решението си в законния срок до един месец.", "date": "2018.01.16", "title": "Майка, убила бебето си: Бял ден не съм видяла"}
{"url": "https://www.24chasa.bg/novini/article/6665499", "text": "\"Това, което сте направили, не е героизъм. То е нещо страшно. Това, че имате подкрепата на родителите си, не значи, че имате подкрепата на обществото. Много се надяваме това да не се случи втори път\". С тези думи съдия Невена Грозева и колегите й от Софийския апелативен съд Пламен Дацов и Светла Букова се обърнаха към дванадесетокласниците Даниел Лулев и Валентино Валентинов, задържани за взривен банкомат в столичния кв. \"Люлин\", и ги пуснаха на свобода срещу гаранции от по 2 хил. лв. Магистратите признаха, че взели решението трудно. Подчертаха обаче, че са на мнение, че проявата на учениците е \"инцидента в живота им\". Решението на съда трогна не само младежите, но и родителите им, които се разплакаха в залата. Лулев и Валентинов са обвинени, че към 3,25 ч на 28 декември м.г. влезли маскирани в предверие на банка на столичния бул. \"Панчо Владигеров\". Изпуснали в намиращия се там банкомат ацетилен от надуваем делфин. Запалили фитил и взривили устройството. С кози крак пробвали да разбият касетата с парите, които били към 96 хил. лв., но не успели. Номера видели от интернет. След задържането им младежите признали за престъплението пред прокуратурата. Предстои те да сключат споразумение с обвинението. 10-те дни, които сте били в ареста, са изиграли възпираща и възпитателна роля, каза съдът. Адвокатите на младежите депозираха пред магистратите характеристики от училищата им, че се ползват с добро име. \"Много съжалявам, искам да завърша средното си образование\", каза пред съда Лулев. - Това е най-важното в живота на човек. Арестът не е мястото за нас двамата, подкрепи го приятелят му Валентинов. Съдът обяви, че по делото прокуратурата е събрала много на брой доказателства, които сочат, че банкоматът е взривен именно от учениците. Пред магистратите бяха предоставени и вносни бележки, с които са възстановени щетите покрай взривения банкомат. Те се равняват на 27 хил. лв. Съдия Грозева обясни на човешки език на учениците, че пускането им от килиите, не ги освобождава от дело.", "date": "2018.01.16", "title": "Съдът към ученици, взривили банкомат: Не сте герои"}
{"url": "https://www.24chasa.bg/novini/article/6665521", "text": "Нов вид телефонна измама – импулсни номера от остров в Атлантическия океан атакуват абонатите по метода „пропуснато повикване”, предава  .  Отскоро много хора у нас сигнализират, че са ги търсели от остров Възнесение от номер, който започва с код + 247. Атаката е по метода „пропуснато повикване”, а непознатият номер позвънява само веднъж. Капитанът на националния ансамбъл по художествена гимнастика Симона Дянкова е сред атакуваните. Решава да се обади обратно. „Въобще не погледнах. Започна да отброява секунди, хем даваше сигнал, хем отчиташе все едно говоря”, заяви тя. Все още Симона Дянкова не е сигурна дали това ще се отрази на месечната сметка, но забелязва, че текущата е по-висока от обикновено. А веднъж върнала обаждане, позвъняванията зачестили. „От Албания в събота ми звъняха 6 пъти”, каза тя. Американската полиция е разследвала подобна измама преди близо 3 години. Обикновено измамниците избират за седалище място като остров Възнесение, където няма строги правила за телекомите, коментира експертът по информационна сигурност Борислав Сестримски. „Схемата е доста умно измислена, защото когато вие се обадите на телефон, по време на изчакване може да чувате всякакъв звук, в момента те са се възползвали и са сложили звук на телефон, който звъни в момента, но всъщност линията вече е отворена”, обяснява той. Телекомите у нас съветват абонатите си да блокират непознатите чуждестранни номера и да не връщат обаждания към тях. Една от компаниите у нас дори е преустановила избирането и пренасочването към остров Възнесение още през 2013 г.", "date": "2018.01.16", "title": "Нова тел. измама: Не връщайте обаждане на позвъняване от номер с код +247"}
{"url": "https://www.24chasa.bg/novini/article/6665522", "text": "Любомир Минчев, собственик на \"Телелинк\", е придобил хърватския доставчик на сателитна телевизия Total TV. Транзакцията е реализирана чрез регистрираното в Холандия дружество V-Investment Holdings, в което Минчев е собственик. Сделката за Total TV е лична инвестиция и не касае \"Телелинк България\", обясни Минчев пред \"24 часа\". \"Предстои ни още една сделка в региона, в която продавачът е друг\", добави той. ", "date": "2018.01.16", "title": "Любомир Минчев купи хърватския \"Тотал ТВ\""}
{"url": "https://www.24chasa.bg/novini/article/6665588", "text": "40-годишен шофьор от Ветово, задържан с 1,69 промила алкохол, блъсна и влачи с колата си един от полицаите, спрели го за проверка, предава  . Вчера в 01:50 часа автопатрул на РПУ - Ветово е спрял за проверка лек автомобил \"Опел Комбо“, управляван от 40-годишен мъж от града, съобщиха от Областната дирекция на МВР в Русе. Водачът е бил изпробван за алкохол с техническо средство, при което уредът е отчел наличие от 1.69 промила алкохол в издишаните въздушни пари. Веднага след това мъжът се качил в колата си и е потеглил. При опит да бъде спрян от полицейски служител, шофьорът не спрял, а е ударил с колата униформения и го влачил. При медицински преглед е установено, че на служителя е била причинена контузна рана на дясна предмишница. По случая е образувано досъдебно производство. Случаят е докладван на дежурен прокурор. Работата по него продължава.", "date": "2018.01.16", "title": "Пиян шофьор блъсна и влачи полицай с колата си"}
{"url": "https://www.24chasa.bg/novini/article/6665002", "text": "Извозването на опасния трихлоретан от девненския завод \"Полимери\" започна. Първата цистерна от веществото бе натоварена при сериозни обезопасителни мерки под зоркия поглед на полиция, пожарна, гражданска защита и представители на РИОСВ-Варна. Областният управител на морската столиця Стоян Пасев обясни, че веществото ще се товари в цистерни и ще бъде транспортирано във Франция, където ще бъде утилизирано. Той допълни, че е разрешено на фирмата изпълнител комбинирано товарене и извозване на трихлоретана. Предвижда се месечно от резервоара с опасното вещество да се пълнят по 12 цистерни. Комбинирането на транспорта се налага заради липсващите жп релси, разпродадени след фалита на химическия завод. Общото количество на опасното вещество е 2640 тона по заявка от преди няколко години. По думите на Пасев цялата процедура трябва да приключи за шест месеца, тъй като вече са минали 4 от предвидените 10. Стойността на цялата операция е 12 милиона лева без ДДС. Средствата бяха отпуснати от правителството през миналата година. Кметът на Девня Свилен Шитов припомни, че заради изтичането на трихлоретана в общината няколко пъти бе обявявано частично бедствено положение.", "date": "2018.01.16", "title": "Започна извозването на опасния трихлоретан от Девня (Обновена)"}
{"url": "https://www.24chasa.bg/novini/article/6665613", "text": "Съдът в Мездра призна за виновни подсъдимите Ангел И. и непълнолетните Ивчо Н. и Цветко Н. за противозаконно унищожаване на чужда движима вещ, съобщиха от прокуратурата. На 7 април 2017 г. тримата подсъдими се събрали в дома на единия от тях в с. Елисейна, където пили бира. По време на разговора те решили да отидат до имота на фирма „Г.“ и да извършат кражба на електрически проводници, които след това да продадат като отпадък. Тръгнали към 19:30 ч., когато се стъмвало, като взели със себе си малка брадва, с която да пресекат кабелите. Насочили са към таблото близо до пътя и към другото, монтирано на бетонна стена. Започнали да хвърлят камъни по тях, като целта им била да предизвикат късо съединение, след което да отрежат кабелите и да ги вземат. В един момент обаче, едно от таблата гръмнало и се запалило. Тримата извършители се изплашили и побягнали. Охранителите от съседен обект видели три волтови дъги, които се образували над имота на фирма „Г.“ и веднага пристигнали на мястото, откъдето горяло. В светлината на фаровете на автомобила забелязали три лица да се отдалечават в посока река Искър, след което съобщили за случващото се на ръководителя на фирмата. При извършения оглед на местопроизшествието са били установени уврежданията – унищожено захранващо табло и повредени други две - електромерно и командно. Общата стойност на щетите възлиза на 720 лева. Разследващите органи са установили извършителите на престъплението, които са се признали за виновни и изразили съжаление за стореното от тях. С присъда на Мездренския районен съд на Ангел И. е наложено наказание от четири месеца лишаване от свобода при първоначален „общ“ режим на изтърпяване. Непълнолетните към момента на деянието Ивчо Н. и Цветко Н. са осъдени на пробация, включваща задължителна регистрация по настоящ адрес два пъти седмично и периодични срещи с пробационен служител за срок от шест месеца.", "date": "2018.01.16", "title": "Осъдиха трима пишман крадци на проводници, подпалили ел. табло"}
{"url": "https://www.24chasa.bg/novini/article/6665617", "text": "  Софийската градска прокуратура атакува пред административния съд решение на Столичния общински съвет (СОС), с което е извършена замяна на земя и фирма \"НИКМИ\" е получила терен на бул. \"България\" и бул. \"Иван Евст. Гешов\", върху който планира да гради небостъргач. Решението е от 26 октомври 2006 г. Взето с мнозинството на съветниците на Стефан Софиянски. С него е била извършена замяна на реални части в имота, който е бил частна общинска собственост, и се намира на кръстовището на двата булеварда с обща площ 3060 кв. м., с друг имот, собственост на фирма „НИКМИ“ АД с обща площ от 374 кв. м. В хода на проверката на прокуратурата е станало ясно, че при постановяване на решението си СОС е допуснал съществени нарушения на правилата, както и на редица закони – за общинската собственост, за собствеността, правилника за прилагане на закона за държавната собственост, казват от прокуратурата. Магистратите изброяват и конкретните нарушения: не са спазени изискванията за управление и разпореждане с общинско имущество, не са спазени нормативните изисквания по прекратяване на съсобствеността върху имот, не е проведен търг за него, пренебрегнато е наличието на спор за правото на собственост върху парцела, което е било пречка за извършване на замяната. Поради това прокуратурата е поискала от съда решението на СОС, с което е била извършена замяната, да бъде отменено. Тя има право да оспорва пред съда актове на местната власт, защото според закона е нейно задължение да следи дали държавните институции спазват правомощията си. Върху получения със заменката терен НИКМИ иска да строи 44-етажна сграда. Проектът обаче е спорен и главният архитект на София Здравко Здравков отказва да издаде разрешение. През 2006 г., когато НИКМИ става собственик на терена, градоустройственият план разрешава строителство до 20 метра височина. След това влиза в сила Общият устройствен план на столицата, според който имотът е отреден за озеленяване и трябва да остане градинка. По закон планът на столицата е необжалваем. НИКМИ обаче завежда дело срещу общината и в края на 2016 г. съдът постановява Здравков да издаде нужните документи. Заради отказа да го направи съдът вече глоби два пъти Здравков с общо 24 000 лв.", "date": "2018.01.16", "title": "Прокуратурата атакува сделката за земята под бъдещ небостъргач на бул. \"България\""}
{"url": "https://www.24chasa.bg/novini/article/6665969", "text": "Турският президент Реджеп Тайип Ердоган призова днес НАТО да се противопостави на САЩ, които планират да създадат сирийски гранични сили от 30 000 души с участието и на кюрдски милиции, предаде Асошиейтед прес. Турция заплаши да предприеме нова военна офанзива в Сирия срещу сирийските кюрдски милиции, които Анкара смята за терористи, заради връзките им с поставените извън закона в Турция кюрдски бунтовници. Ердоган обвини вчера САЩ, че създават \"терористична армия\" в Сирия, по границата с Турция, и обеща да я разбие още в зародиш, предава БТА. Говорейки пред депутати от неговата партия днес, Ердоган постави под въпрос позицията на НАТО. \"Хей, НАТО! Вие сте длъжни да се противопоставите на онези, които безпокоят и нарушават границите на вашите членове\", каза турският президент. НАТО все още не е реагирала на изявленията и призивите на турския президент, посочва АП. Ердоган отново подчерта днес, че Турция планира военна намеса в контролирания от кюрдите анклав Африн в северна Сирия. През последните седмици Турция изпрати подкрепления по границата, а Ердоган каза, че турската артилерия вече е обстрелвала Африн. Запитан дали смята да обсъди въпроса за сирийските гранични сили с американския президент Доналд Тръмп, Ердоган отговори, че не планира да му се обади.", "date": "2018.01.16", "title": "Ердоган: НАТО да се противопостави на САЩ по въпроса за сирийските гранични сили"}
{"url": "https://www.24chasa.bg/novini/article/6665971", "text": "Свързана ли е Елена Йончева с Цветан Василев и негови съдружници? Това попита шефът на парламентарната енергийна комисия и лидер на ГЕРБ в Хасково Делян Добрев. И продължи: \"Била ли е тя в избата Кастра Рубра в село Коларово, община Харманли?\" Показа и снимки, на които Йончева е с човек от този кръг, който си сменял 2-3 пъти името, понеже имал 10-годишна забрана да влиза в Испания и 2-годишна - да напуска страната ни. \"Никога няма да се занимавам с нейните роднини, но нека г-жа Йончева каже дали по време на предизборната кампания за парламента е използвала служебната кола на областната администрация и шофьора на областния управител, за да вози фотограф до границата, където да я снима\", поинтересува се още шефът на парламентарната комисия по енергетика и опонент на журналистката като водач на хасковската листа. \"Изключително съм разочарован, че като напишеш в гугъл \"Елена Йончева\" и отидеш на снимки, половината са мои\", призна Добрев. И настоя за отговор: \"Нека отговори дали е служител, сътрудник и има ли връзка с български и чужди служби? И има ли връзка личната й атака срещу мен с интереси на тези служби в сектора, за който аз отговарям?\" \"Била ли е през 2004 г. на посещения в Кувейт, където е посрещана от помощник военни аташета, спестявала ли е разходи, използвайки държавна логистика, била ли е придружавана от лицето Даков, който е бил по това време кадрови служител на служба \"Военна информация\", легендиран като журналист от известен български ежедневник?\", попита Антон Тодоров. И добави: \"Нейният баща бил ли е резедент от Първо главно? Дядо й по майчина линия бил ли е служител на НКВД, майка й била ли е в ЦК на КПСС? Редно ли е тогава тя да работи в българския парламент?\" \"Защо президентът я уволни веднага след завръщането си от Брюксел един петък следобед и свързано ли е това с невъзможността Йончева да има достъп до секретна информация\", заостри вниманието на журналистите Антон Тодоров. И ги увери: \"Помнете, генерал Деси няма пръст там.\" Тодоров подчерта, че докато е живеела с премиера на страната, Йончева е получила 6-цифрена сума, продавайки рекламно време в БНТ, включително на държавна фирма. Ексдепутатът честити задочно рождения ден на лидера на БСП Корнелия Нинова, но я предупреди, че в четвъртък продължава да вади разкрития за \"Техноимпекс\" - как за 1 г. с фиктивни договори с либийски и марокански адвокати са източени 100 000 долара.                                                                                                                                                                                                                                                                                                                       ", "date": "2018.01.16", "title": "Делян Добрев: Свързана ли е Елена Йончева с Цветан Василев? (Видео)"}
{"url": "https://www.24chasa.bg/novini/article/6666012", "text": "В периода 2011-2014 година Столична община е похарчила 630 милиона лева за справяне с фините прахови частици, а въздухът сега в София е 5 пъти по-мръсен. Този резултат показа одитът на Сметната палата през 2017-а. Това каза лидерът на БСП - София и председател на групата на БСП в СОС Калоян Паргов в ефира на телевизия Bulgaria ON AIR. \"От май миналата година има нова Стратегия, в която са заложени три основни мерки - всеки месец миене на улици и канавки в София, но цяла София, а не в някои райони по 2-3 пъти, а в други - нито веднъж. Освен това управляващите в СО най-накрая разбраха, че трябва да се откажат да купуват дизелови автобуси за градския транспорт. Третата мярка е свързана с поставяне на началото на справяне с отоплението на твърдо гориво, което е един от най-големите замърсители на въздуха. Истината обаче е, че тези мерки са прекалено закъснели. И те не решават проблема генерално, а опитват да се справят с резултата от проблема\". Според Калоян Паргов не само Столична община, но и държавата трябва да има социална екологична политика. Освен това, трябва да бъде осигурен строг контрол и тежки санкции за нарушителите на правилата, свързани с чистотата на въздуха. \"Очевидно е, че струва много скъпо да живеем в чист и зелен град, коментира той. - И метрото само не е достатъчно, за да осигури чистотата на въздуха. Мисля, че трябва да бъде създаден фонд за помощ на семействата, които не могат да си позволят екопелети за отопление\". В Сутрешния блок на bTV общинският съветник от групата на БСП Иван Таков, който е и член на Комисията по Опазване на околната среда, земеделие и гори, пък заяви, че замърсяването на въздуха в София не се дължи на климатичните условия. \"Управляващите в СО се опитват да се оправдаят с тях, но причината за мръсния въздух в града ни са безхаберието и отказът години наред да бъдат взети мерки, каза той. - Стигнахме дотам, че преди няколко дни виждахме това, което дишаме. А само до преди 7 месеца управляващите в СО отричаха изобщо да има проблем\".", "date": "2018.01.16", "title": "Калоян Паргов: По Стратегията от 2011-а СО похарчи 630 млн., а въздухът сега е 5 пъти по-мръсен"}
{"url": "https://www.24chasa.bg/novini/article/6666056", "text": "България, както и повечето страни от ЕС, е свободна, според оповестената годишна класация на авторитетната неправителствена организация „Фрийдъм хаус” – „Свободата в света 2018”. В категориите „Политически права” и „Граждански свободи” България получава оценка „2” от 7 възможни при единица като най- висока възможна оценка, което я поставя сред свободните държави, предаде БГНЕС.  Същевременно, по свобода на медиите България е поставена в категорията „ частично свободни” държави. В доклада на „Фрийдъм хаус” се посочва, че през 2017 политическите права и граждански свободи по света са се влошили до най-ниската си точка за повече от десетилетие и е продължил период, който се характеризира с добили самочувствие авторитарни управници, намиращи се под обсада демокрации и оттеглянето на САЩ от водещата му роля в световната борба за човешка свобода. Според правозащитниците демокрацията е в криза. Ценностите, които олицетворява – особено правото да бъдат избирани лидери на свободни и честни избори, свободата на медиите и върховенството на закона, са нападани, са в отстъпление в световен мащаб. А държави, които преди десет години изглеждаха като многообещаващи – Турция и Унгария например, се плъзгат към авторитарно управление.", "date": "2018.01.16", "title": "\"Фрийдъм хаус\": България е свободна страна"}
{"url": "https://www.24chasa.bg/novini/article/6666055", "text": "КНДР разкритикува язвително президента на САЩ Доналд Тръмп, след като той написа в Туитър, че неговия ядрен бутон е по-голям от този на севернокорейския лидер Ким Чен Ун и работи по-добре. „Хората по цял свят са силно притеснени от факта, че от ден на ден се влошава психическото състояние на Тръмп, който има достъп до ядрения бутон. Работата е там, че ако такъв изкуфял старец като Тръмп бъде оставен действа, не е ясно да каква невъобразима катастрофа ще доведе това”, се казва в коментар на централния севернокорейски вестник и орган на ЦК на Корейската работническа партия „Родон синмун”. Изданието призовава Вашингтон да действа „разумно” и предупреждава, че „денят, в който САЩ провокират ядрена война на Корейския полуостров, ще е последният ден на САЩ”,  Тръмп написа текста си в Туитър след като в новогодишното си обръщение към народа Ким Чен Ун заяви, че ядреният бутон е на бюрото му и САЩ не трябва да забравят това. Ким съобщи също, че КНДР е създала атомно оръжие, което може да достигне всяка точка от територията на САЩ.", "date": "2018.01.16", "title": "КНДР нарече Тръмп „изкуфял старец”"}
{"url": "https://www.24chasa.bg/novini/article/6666059", "text": "Прочутият американски сериал, който спечели сърцата на милиони по цял сват. Сега, четвърт век по-късно, е пораснало ново поколение, което за пръв път научава за живота на тези неразделни приятели – Моника, Рос, Чандлър, Джоуи, Рейчъл и Фиби. Днешните младежи обаче се чувстват неловко, докато гледат прочутия сериал, пише Би Би Си. „Няма нищо по-отвратително за мен от Рос в епизода с мъжката гледачка на деца. Там той е такъв сексист и хомофоб, че ми се иска да вляза в телевизора и да го удуша“, написа в Туитър потребителката сhristina. Друга бивша почитателка на сериала е написала в „Туитър“, че е била студентка през 90-те години, когато за пръв път го е гледала. Решавайки отново да го гледа днес, тя по друг начин е възприела шегите на „Приятели“,  предава  . „Шегите за „дебелата Моника“ и „гея Чандлър“ днес изглеждат неуместни“, написа той. Неизбежна реакция Писателят Джеймс Болдок разказа в интервю за Би Би Си, че негативната реакция по отношение на „Приятели“ е била неизбежна. „На хората от моето поколение им се струва, че събитията от „Приятели“ се случват в наши дни, но това е същата тази носталгична атмосфера от миналото, която предизвика преди 10-15 години сериала „Полиция: Маями“, сподели той. Писателката Ребека Рийд се е учудила колко много е остарял сериалът. „Хомофобията поразява. Всяка шега на Рос, че неговата съпруга е лесбийка, все едно това е по негова вина и това е толкова смешно, че тя е лесбийка“, каза тя. „Сексизмът там е на пълни обороти... На всичкото отгоре това е най-белият сериал в света“, добави Рийд. Въпреки това, тя все пак признава, че обича сериала по свой начин. „Опасно е да се гледа през призмата на нашето днешно разбиране нещо, което е създадено отдавна“, отбеляза Рийд. Други преживяват по този повод далеч по-малко.", "date": "2018.01.16", "title": "За младите британци сериалът \"Приятели\" е хомофобски и сексистки"}
{"url": "https://www.24chasa.bg/novini/article/6666060", "text": "Ще бъде въведена доброволна служба за младите хора в България. Това обяви пред журналисти в Смолян вицепремиерът и министър на отбраната Красимир Каракачанов. Той бе категоричен, че не се отказал от намеренията си за връщане на казармата, а въвеждането на доброволната служба е била първа крачка в тази посока. „Смятам, че младите момчета и мъже в България трябва да имат военна подготовка. Постоянно говорим за рисковете в света, в който живеем. Те не стават по-малко, а за съжаление повече и за още по-голямо съжаление-рисковете се приближават все повече до границата на България. Така, че за мен е задължително връщането на военната подготовка\", добави той. Вицепремиерът обави, че имал уверение от премиера и парламента, че ще подкрепят въвеждане на доброволна служба. „Онези млади хора, които желаят да получат подобни знания и умения, да могат доброволно да служат. Не като кадрови военнослужещи, а като доброволци в порядъка от 6 до 9 месеца, зависи от специалността, да получат подготовка и после да влизат в резерва. Това би довело до решаване на проблеми в системата на отбраната, защото една част от тях може да харесат службата и да останат военни\", добави вицепремиерът, който уточи , че се предвижда и заплащане на доброволците. Вицепремиерът коментира и темата с отпускането на допълнителните парични средства за полицаите.\"Не смятам, че е правилно да се отпускат пари само там, където някой вдига шум или вдига протест. Армията по закон няма право на стачки и протести, но това не означава, че има по-малко нужда от полицията. Виждате ги тези момчета и момичета, които заминават за Афганистан, тяхната служба едва ли ще е по-лека от тази на полицая. Никога не съм се стремил да разделям армия и полиция, не само защото съм вицепремиер по сигурността и министър на отбраната, а защото смятам, че така е правилно. И когато се говори за възнагражденията в сектор „Сигурност\", то трябва всички да вървят комплект, да има равнопоставеност и да има еднаква мотивация за всички\", категоричен бе Каракачанов.", "date": "2018.01.16", "title": "Каракачанов: Въвеждаме платена доброволна казарма"}
{"url": "https://www.24chasa.bg/novini/article/6666088", "text": "Учени от университетите в Осло и Ферара установиха, че основните причинители на чумата в Европа през Средновековието са били въшките и бълхите при хората, а не гризачите, пише в. \"Дейли мейл\", цитиран от БТА. За изясняването на всички обстоятелства специалистите разиграли три математически модела за разпространението на болестта - въздушно-капков, чрез гризачите и чрез бълхи и въшки. Тези насекоми често се срещали по телата на хората от средновековна Европа. В резултат на проведените анализи се оказало, че Старият континент е могъл да бъде спасен от пандемията с елементарна хигиена. Главни виновници за мора са били хората. Според историците от чумата и съпътстващите я заболявания в Средните векове са починали не по-малко от 125-127 милиона души. Химическата промишленост, козметиката и хигиенните средства и до ден днешен не са могли да преборят чумата. По данни на Световната здравна организация от тази болест в периода 2010-2015 г. са се заразили 3248 души, а 584 от тях починали.", "date": "2018.01.16", "title": "За чумата в средновековна Европа били виновни хората, а не гризачите"}
{"url": "https://www.24chasa.bg/novini/article/6666111", "text": "Полицията съобщи, че   не е подозрителна, предадоха Асошиейтед прес и Франс прес. О'Риърдън бе намерена мъртва в лондонски хотел. Полицията първоначално оповести, че смъртта й е необяснима, но че нищо подозрително не е открито. 46-годишната ирландска певица бе в Лондон, за да запише кавър на хита \"Zombie\" на \"Кранберис\" заедно с лосанджелиската рок банда \"Бад улвс\", предава БТА.  Дан Уейт от звукозаписната компания \"Илевън севън\" поясни, че О'Риърдън му оставила вокално послание, в което заявява, че очаква с нетърпение предстоящите записи. \"От посланието се вижда, че тя е изпълнена с живот, шегува се и е развълнувана, че ще се срещне с мен и съпругата ми тази седмица\", каза Уейт. Междувременно стана ясно, че продажбите на нейните соло албуми и дисковете, които е записала с \"Кранберис\", рязко са се увеличили след смъртта й, съобщи Контактмюзик. Продажбите на най-новия диск \"Something Else\" на \"Кранберис\" са нараснали с над 900 процента, а тези на излезлия през 2007 г. дебютен соло албум \"Are You Listening?\" на О'Риърдън - с над 145 процента. Продажбите на хита \"Linger\" на \"Кранберис\" пък са се увеличили с над 35 процента.", "date": "2018.01.16", "title": "Смъртта на вокалистката на \"Кранберис\" не е подозрителна"}
{"url": "https://www.24chasa.bg/novini/article/6666180", "text": "Солени присъди получиха двама братя от Шивачево, обвинени в брутален грабеж над възрастна двойка от градчето, извършен на 20 октомври, м.г. 25-годишният Петър Й. ще лежи 6 г. и 8 м., а брат му Жеко Г. на 18 години ще търка наровете 6 г., решиха окръжни магистрати от Сливен. Около полунощ на 19-ти срещу 20-ти октомври братята, осъждани неколкократно, решили да търсят алкохол и излезли от дома си. Качили са на каруца и потеглили с нея. По пътя видели дърва за огрев, поставени пред къщата на възрастно семейство. Братята започнали да ги тварят на каруцата, но стопаните се разбудили от шума. Излезли навън и започнала разправия с неканените гости. Тогава Жеко и Петър смлели от бой съпрузите, нанасяйки им сериозни травми, които месеци наред пенсионерите лекували. По данни от обвинителния акт възрастната двойка е била зверски пребита за 87 лв. - толкова стрували дървата, които братята искали да задигнат. Делото срещу подсъдимите е приключено за по-малко от три месеца след извършване на престъплението, коментират от Апелативната прокуратура в Бургас. Наказанието трябва да бъде изтърпяно при първоначално \"строг\" режим. Съдебното заседание се е провело по реда на съкратеното следствие.", "date": "2018.01.16", "title": "Солени присъди за двама братя, пребили възрастна двойка в Шивачево (Обновена)"}
{"url": "https://www.24chasa.bg/novini/article/6666169", "text": "Великобритания ще напусне Европейския съюз, потвърди днес говорителят на премиера Тереза Мей, цитиран от Ройтерс. Агенцията припомня, че по-рано днес председателят на Европейския съвет Доналд Туск намекна, че ЕС ще приветства евентуално решение на Великобритания да размисли и да остане в блока, предава БТА.  \"Мисля, че ние бяхме напълно ясни, британското общество гласува за излизане от Европейския съюз и че ние ще направим точно това\", каза говорителят на Мей. ", "date": "2018.01.16", "title": "Говорителят на Тереза Мей потвърди, че Великобритания ще напусне ЕС"}
{"url": "https://www.24chasa.bg/novini/article/6666173", "text": "5 телефонни измами са предотвратени в рамките на 3 дни, благодарение на намесата на служители на сектор „Измами“ на Главна дирекция „Национална полиция“, СДВР и ОДМВР – В. Търново. По-голяма част от тях са на територията на столичния град. Схемата, която измамниците са използвали е „Съдействие на полицията при провеждане на полицейска операция“. От сектор „Измами“ на ГДНП отново напомнят на гражданите да не се поддават на съмнителни телефонни обаждания. Когато се свържат с тях от непознат номер, последва разговор със заплахи, а след това дойде още едно обаждане от човек, представящ се за полицай, който ще им съдейства, в никакъв случай да не се доверяват. Много е важно гражданите да не дават информация за себе си (имената си, или тези на техни близки, адреси) в никакъв случай да не се доверяват на призивите да дадат наличните си пари и ценности за залавянето на престъпници.", "date": "2018.01.16", "title": "5 телефонни измами предотвратени за три дни с участие на великотърновски полицаи"}
{"url": "https://www.24chasa.bg/novini/article/6666430", "text": "Евродепутатите Емил Радев и Филиз Хюсменова настояха за отпадане на американските визи за български граждани, съобщиха от пресцентъра на ПП ГЕРБ. По време на заседанието на Комисията по граждански свободи, правосъдие и вътрешни работи (ЛИБЕ) на Европейския парламент, което се проведе в понеделник вечерта, бе обсъден продължаващият визов режим от страна на САЩ спрямо гражданите на България, Румъния, Полша, Хърватска и Кипър. Според европейското законодателство и т. нар. принцип на визова реципрочност, Европейската комисия (ЕК) би трябвало да предложи въвеждането на визи за американски граждани, тъй като те в момента пътуват в ЕС без визи, но все още има европейски граждани, на които са им нужни визи, за да пътуват за САЩ. Това предложение трябваше да излезе още през 2016г., но от тогава ЕК многократно отлага въвеждането на визи за американски граждани. Поради тази причина, зам.-председателят на групата на Алианса на европейските либерали и демократи (АЛДЕ) и докладчик в сянка по тази тема Филиз Хюсменова разкритикува Европейската комисия за липсата на осезаем напредък по отношение на отпадане на визите за САЩ. Тя подчерта, че основният критерии за не повече от 3% отказани визи, въз основа на който САЩ оправдават липсата на пълна визова реципрочност, не е основан на обективни факти, като напр. данни за злоупотреби с визи, а е от субективен характер, зависещ до голяма степен от преценката на служителите в съответните посолства. Българският евродепутат от ГЕРБ/ЕНП Емил Радев допълнително разкритикува Европейската комисия, че въпреки функцията й на пазител на европейските договори и на спазването на европейското законодателство, тя сама го нарушава, като не предлага включването на САЩ в списъка на държавите, за които ЕС упражнява визов контрол. Той настоя ЕК да спази правовото си задължение и да остави всякакви оценки на ефекта от въвеждане на визи за американски граждани на Съвета и на Европейския парламент, които трябва да вземат окончателното решение. Двамата евродепутати, подкрепени от техни колеги от различни политически групи, се обединиха около идеята, че трябва да се гарантира равнопоставеност на всички европейски граждани, като ЕК заеме решителна позиция пред американските партньори, че различното третиране на европейците е недопустимо. Докладчикът за визовата реципрочност от групата на ЕНП Агустин Диаз де Мера заяви, че е абсолютно ясно, че април 2016г. бе крайният срок за предприемане на действия от страна на САЩ, но той отдавна изтече. „Ще продължим да настояваме за пълна визова реципрочност.“, подчерта той. Председателят на комисията Клод Мораес (С&Д) изтъкна, че е налице възможност за безвизово пътуване за някои държави с високи нива на откази. Според него няма логика в списъка държави, за които това е възможно, и е налице политически проблем. Ето защо той призова ЕК да предостави пътна карта за постигане на пълна визова реципрочност със САЩ. Софи инт Велд, зам.-председател на групата на АЛДЕ, заяви, че не става въпрос за политически или дипломатически съображения, а за правно задължение, а и морален дълг на ЕК към европейските граждани, които представлява. „Трябва да пожънем политическата и икономическата си сила като съюз и да спрем да се държим като политическо джудже.“, категорична бе тя.", "date": "2018.01.16", "title": "Емил Радев и Филиз Хюсменова настояха за отпадане на визите за САЩ за българите"}
{"url": "https://www.24chasa.bg/novini/article/6666428", "text": "Швейцарското правителство разреши на поддръжниците на крайнодясна кампания за спиране на имиграцията от ЕС да започнат да събират обществена подкрепа, предаде Ройтерс. Ако инициативата, която може да доведе до прекъсване на двустранните връзки с блока, събере 100 000 подписа до юли следващата година, то тя ще бъде подложена на референдум. Това може да доведе до отмяна на свободното движение на граждани на ЕС, което в момента е гарантирано с двустранни споразумения, предава БТА. Популистката Швейцарска народна партия отдавна се опитва да ограничи имиграцията към неутралната страна. Една четвърт от 8,4 милиона жители на Швейцария са чужденци. ЕС настоява, че гражданите му трябва да имат правото да живеят и работят в Швейцария, която не е член на блока, ако страната иска да запази достъпа си до единния пазар на ЕС, който е и най-големият вносител на швейцарски стоки. Миналия месец двустранните връзки между Брюксел и Берн се влошиха. Швейцария обеща да предприеме ответни мерки срещу неприемливите, според нея, ограничения на достъпа на швейцарски фондова борси до единния пазар на ЕС. През 2014 г. швейцарските гласоподаватели одобриха имиграционни квоти, но през 2016 г. парламентът вместо това прие система, която дава на регистрираните в Швейцария като безработни, предимство при получаването на работни места. Това предотврати конфликт с Брюксел и заплахата за двустранните отношения. Текстът на новата инициатива предвижда Швейцария да ръководи имиграцията си едностранно и да не сключва споразумения, даващи право на свободен достъп на чужденци. Правителството ще има 12 месеца да договори прекратяване на сегашното споразумение за свободно движение. В случай на неуспех правителството ще има 30 дни за отмяна на споразумението за свободно движение. Това несъмнено ще накара Брюксел да отмени цял пакет от други двустранни споразумения, отбелязва Ройтерс. Според проучване на медийната компания \"Тамедия\" тази седмица 55 на сто от швейцарците са против отмяната на споразуменията за свободно движение, а 42 на сто подкрепят тази мярка.", "date": "2018.01.16", "title": "Швейцария позволи подписка за референдум срещу имиграцията от ЕС"}
{"url": "https://www.24chasa.bg/novini/article/6666431", "text": "Косовската полиция обяви награда от 10 000 евро за информация, която може да допринесе за разкриване на убийството на косовския сръбски политик Оливер Иванович, предаде Танюг. Съобщението бе публикувано от сайта на косовската полиция. Същевременно полицията призова гражданите, които имат информация във връзка с този случай, да я предоставят на органите на реда, за да помогнат за идентифицирането на извършителите на престъплението, предава БТА.  В съобщението е посочен номер на безплатен телефон и се гарантира анонимността на информаторите. Лидерът на партия Гражданска инициатива Оливер Иванович бе убит днес от неизвестни засега лица пред офиса на партията.", "date": "2018.01.16", "title": "Полицията в Косово дава 10 000 евро за информация относно убийството на Оливер Иванович"}
{"url": "https://www.24chasa.bg/novini/article/6666448", "text": "Земетресение с магнитуд 5,8 бе регистрирано край Никарагуа днес, предаде Ройтерс, като се позова на Геофизичния институт на САЩ. Той съобщи първоначално, че трусът е бил с магнитуд 6, предаде БТА. Земетресението е станало на дълбочина от 40 километра, с епицентър на около 80 километра югозападно от град Ривас, на югозападното крайбрежие на Никарагуа. Засега няма данни за пострадали хора и нанесени материални щети, нито е издадено предупреждение за вълни цунами.", "date": "2018.01.16", "title": "Земетресение с магнитуд 5,8 край Никарагуа"}
{"url": "https://www.24chasa.bg/novini/article/6666460", "text": "Министърът на здравеопазването Кирил Ананиев и директорите на областните болници са се договорили за предстоящо преструктуриране на лечебните заведения. Това съобщиха от пресслужбата на Министерството на здравеопазването /МЗ/ след среща на министър Ананиев с всички директори на областни болници. Държавните болници нямат общи правила за финансовата си дейност и това е една от причините за недоброто състояние на някои от тях, посочил по време на срещата министър Ананиев. Той е добавил, че екипът му работи по изготвянето на правилата, които трябва да бъдат готови в началото на февруари. Проверките, извършени от МЗ до този момент, показват, че не навсякъде управлението на лечебните заведения се извършва по най-добрия начин, контролът на места е занижен, не се поддържа добре и сградният фонд. След проверките болниците са разпределени в четири групи, като лечебните заведения в четвърта група са декапитализирани, в лошо финансово състояние и са в невъзможност за изплащане на задълженията си към кредиторите. Действията на МЗ са насочени в момента към тази група болници, добавил той. Общите задължения на държавните болници към септември 2017 г. са били около 200 млн. лв., а просрочените са близо 57 млн.лв., като проблемът се задълбочава, е обобщил министър Ананиев. По думите му действията на екипа на МЗ са насочени към подобряване на качеството на лечебния процес, а не към съхраняването на отделни структури. От Националното сдружение на областните многопрофилни болници за активно лечение са поискали от да се запазят лекарите и сестрите в областните болници и са посочили, че част от медиците в момента са на възраст над 55 години. Заради недостиг на персонал в областните болници не могат да изготвят дори графици за дежурства, са посочили още директорите.", "date": "2018.01.16", "title": "Кирил Ананиев и областните болници се договориха за преструктуриране"}
{"url": "https://www.24chasa.bg/novini/article/6666472", "text": "Защита правата на децата в дигиталната ера и превенция на рисковете в мрежата и популяризиране на здравословния начин на живот с акцент върху здравословното хранене са двата основни приортитета, залегнали в Националната програма за закрила на детето за 2018 г. Документът беше приет днес по време на 38-то заседание на Националния съвет за закрила на детето (НСЗД), съобщиха от пресцентъра на Държавната агенция за закрила на детето /ДАЗД/. Заседанието е било открито от Офелия Кънева, председател на ДАЗД и председател на Съвета. Гости на заседанието са били Мариана Николова, началник на кабинета на вицепремиера Валери Симеонов, Анелия Торошанова, главен експерт към Комисията по въпросите на децата, младежта и спорта. Председателят на Съвета на децата Йоана Захариева е представила работата на членовете на детския консултативен орган, както и график на дейностите и инициативите на Съвета на децата през 2018 г. Председателят на ДАЗД Офелия е подчертала важността на детското участие, като е дала за пример, че след последната Национална среща на Сдружението на общините в България е било взето решение в заседанията на НСОРБ да участват общински детски организации, което е прецедент не само за България, но и за света. Радостина Ангелова е представила Национален доклад от съвместния проект \"Инструмент за оценка на детското участие\", изпълняван от ДАЗД и Съвета на Европа през 2017 г. България има добра нормативна база, която дава възможност за подкрепа на инициативи за детско участие. Добрите практики, които са реализирани чрез Съвета на децата, трябва да бъдат разширени и широко подкрепени, са изводите на доклада. Гост на заседанието е бил и председателят на Държавна агенция за българите в чужбина Петър Харалампиев, който е представил проектите, по които работи Агенцията и е подчертал важността на това да се дава възможност на децата от български произход, които живеят в чужбина да изучават своя роден език. Запазването на българските традиции и обичаи от българите живеещи в чужбина, трябва да бъде основен приоритет на държавата, е казал Харалампиев, цитиран в съобщението.", "date": "2018.01.16", "title": "Сигурността в интернет и здравословното хранене - приоритетите за закрила на детето за 2018 г."}
{"url": "https://www.24chasa.bg/novini/article/6666477", "text": "Израелският премиер Бенямин Нетаняху заяви, че обсъжда начини за засилване на сътрудничеството в областта на сигурността с Индия, която също е изправена пред заплаха от ислямистки екстремизъм, предаде Ройтерс, цитирана от БТА. Израелският премиер от неделя е на шестдевно посещение в Индия. Нетаняху заяви на конференция за сигурността, че Индия и Израел са две демократични държави, които имат естествени сходства. Техните отворени и либерални общества обаче са изправени пред опасности, подчерта той. Радикалният ислям и терористичните му родственици се противопоставят по различни начини на стремежа на Индия и Израел към съвременност и иновации, подчерта той. Представители на двете страни казват, че те вече са си сътрудничели в областта на сигурността, без това да се оповестява публично, съобщава Ройтерс. Ройтерс отбелязва, че националистическата партия на индийския премиер Нарендра Моди отдавна се възхищава на Израел заради твърдата му позиция срещу тероризма. В продължение на десетилетия Индия поддържаше дистанция от Израел, опасявайки се да не разгневи арабските страни и да не обиди собственото си мюсюлманско малцинство. При управлението на Моди обаче двете страни се ориентираха към по-близки отношения, базиращи се на икономиката и сигурността, допълва агенцията.", "date": "2018.01.16", "title": "Нетаняху: Израел и Индия са изправени пред заплахи от радикалния ислям"}
{"url": "https://www.24chasa.bg/novini/article/6666488", "text": "\"Държах да присъствам на протеста в подкрепа на ски спорта и Банско като гражданин. Нито съм бил инициатор, бях поканен от организаторите.  \". Това заяви вицепремиерът Валери Симеонов пред  . \"Истината за втория лифт в Банско е, че има фирма, която се ангажира да го направи, без да има полза от това. Основният мотив на концесионера не е бизнес интерес. Тези хора инвестират във втория си лифт, само за да подобрят условията за хората, които ходят там\", обясни Симеонов. \"В момента 500 души на ден се качват по пистите, но вместо да се пуснат по 15 пъти, се пускат по 10, защото трябва да чакат\", каза още той. \"Аз заемам позицията на закона и на националните интереси. Аз имам право да имам собствена позиция, собствено мнение, които мога да изразя на улицата\". \"Ще изискаме тези 100 млн. лв. да се насочат към борбата с престъпността в провинцията, в малките населени места и към охраната на границата. Програмата на правителството е нашата Библия и ще я спазваме\", коментира вицепремиерът обещаните от премиера средства за МВР. \"На 2 февруари започват редовните полети София - Одеса\", съобщи той като призова \"да отидем в Одеса в петък и в неделя да се върнем обратно\".", "date": "2018.01.16", "title": "Валери Симеонов за Банско: Основният мотив на концесионера не е бизнес интерес"}
