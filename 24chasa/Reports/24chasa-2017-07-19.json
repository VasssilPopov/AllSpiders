{"url": "https://www.24chasa.bg/novini/article/6344545", "text": "Четирима представители в управителния съвет на общинската фондация \"Пловдив 2019\", която подготвя града за европейска столица на културата, депозираха оставки. Те ги връчиха в края на извънредната сесия на кмета Иван Тотев. Мариана Чолакова, Любозар Фратев и Пенка Калинкова се отделят от фондацията. Те работят за каузата от самото начало от 7 години. \"Казаха да се отдръпнем и ние се отдръпваме\", каза Калинкова.", "date": "2017.07.19", "title": "Силен трус в \"Пловдив 2019\", 4-ма от УС подадоха оставки (Снимки)"}
{"url": "https://www.24chasa.bg/novini/article/6344498", "text": "България е завидно стабилна на фона на целите Балкани. Това каза премиерът Бойко Борисов по време на традиционната годишна среща на посланиците на Република България в Централния военен клуб в София, предаде „Фокус“. „Нашите предложния са такива, които са в абсолютен унисон и с това, което Брюксел желание, това, което е добре за Западните Балкани и разбира се, в интерес на България“, посочи Борисов и уточни, че Берлинският процес касае оста север-юг и шестте държави в Западните Балкани. Според него всяка една държава от Балканите трябва да има излаз към другите, а не да е капсулирана. Борисов посочи, че е щастлив за транспортния коридор № 8. „Още веднага бяха дадени авансите и за връзката София – Белград, имаме София–Солун, имаме София-Истанбул, имаме София – Бургас“, допълни Борисов. Той посочи, че след България председателството се поема от Австрия, а след това Румъния. По думите му тук България е важен участник в Дунавската и Черноморската стратегия. Премиерът уточни, че в началото на септември във Варна ще има смесено заседание между България и Румъния. Според него става една много добра програма за свързаност на целите Балкани. България прави газов хъб, защото имаме най-добрата газопреносна система - 80% от всички компресори на Балканите каза Борисов. По думите на Борисов всички компресори са американски и са най-добрите. Според министър-председателя утре може да стане така, че дори за Украйна да изнасяме газ. „Това е пазарът. Това ще намали цената, това ще даде конкурентност на доставчиците и ще имаме успех“, коментира Борисов. ", "date": "2017.07.19", "title": "Борисов: България е завидно стабилна на фона на целите Балкани"}
{"url": "https://www.24chasa.bg/novini/article/6344504", "text": "Пенсионерка провеси бял чаршаф на входната врата на къщата си, за да я открият по-лесно телефонните измамници, представили се за санитари от болницата. Това стана ясно на дело в съда в Кюстендил срещу трима измамници от Айтос, които успели да отмъкнат близо 4000 лв. и златни накити за над 7000 лв. от две възрастни жени в района. В третия случай обаче, номерът им не минал и синът на поредната заблудена пенсионерка, се усетил и сигнализирал в полицията. Тримата от Айтос били роднини и наети от непознат от Ветово, който поддържал връзка с тях по телефона. Договорили се \"мулетата\" да получават по 30% от задигнатите пари, а остатъка да оставят край определено дърво в покрайнините на гр. Ветово. Тарторът се обаждал по телефона на бабите и ги лъжел, че дъщерите ми са пострадали при катастрофа и трябват пари за лечението. Една от тях дори обяснила, че не може да ходи и предложила да хвърли през терасата плика с парите и златото. На друга пък телефонните измамници казали да окачи бял чаршаф на вратата, за да познаят по-лесно къщата й и тя го сторила. Съдът даде по 1 г. и 3 месеца условно с 4-годишен изпитателен срок на заловените трима измамници. Ръководителят им обаче останал неразкрит и ненаказан.", "date": "2017.07.19", "title": "Баба слага чаршаф на вратата да я открият по-лесно телефонните измамници"}
{"url": "https://www.24chasa.bg/novini/article/6344507", "text": "Държавната дума прие днес окончателно закон за задължително полагане на клетва при получаване на руско гражданство. Актът предвижда освен това от руско гражданство да бъдат лишавани осъдените за тероризъм и екстремизъм, предаде БТА. Новият акт задължава получаващите руско гражданство лично да полагат клетва, като се задължават по-специално да спазват конституцията и законодателството на федерацията. Документът съдържа и нейния текст. Редът за полагане на клетвата ще се определя от президента на Русия. Законопроектът премахва и пречките за получаване на руско гражданство от украинци, по-специално необходимостта кандидатстващите да предоставят документи от властите на Украйна, че са се отказали от украинско гражданство. Такива справки \"сега е невъзможно\" да се получат от Украйна, а \"твърде много хора чакат да се реши съдбата им\", обясни Павел Крашениников, шеф на комисията по законодателството в руския парламент. Влязла в сила присъда за терористични или екстремистки престъпления ще бъде вече основание да се анулира предишно решение за предоставяне на руско гражданство. Тази мярка обаче няма да се прилага спрямо деца и съпруги (съпрузи) на престъпника, ако не са били негови съучастници, уточни депутатът.", "date": "2017.07.19", "title": "Приеха закон за задължително полагане на клетва при получаване на руско гражданство"}
{"url": "https://www.24chasa.bg/novini/article/6344505", "text": "Статут на военни паметници имат вече и паметниците на българските граничари, загинали при охрана или отбрана на държавната граница. Това реши окончателно парламентът с приети на второ четене промени в Закона за военните паметници, съобщава БТА.  Славчо Велков от левицата подкрепи промяната като посочи, че паметниците на загиналите граничари, с малки изключения, основно са разположени по граничната полоса - 196 такива паметника, и за тях трудно се полагат грижи. Първоначално от левицата предлагаха, освен на граничарите, за военни да бъдат обявени и паметниците на пълководци, военни герои, защото, по думите на Таско Ерменков, така ще покажем, че паметниците на героите трябва да бъдат почетени, а не оставени на произвола на съдбата. По-късно обаче той обяви, че БСП оттеглят предложението си заедно с други поправки, и ще ги внесат като нов проект за промени в закона, след като бъдат добре обосновани.", "date": "2017.07.19", "title": "Паметниците на граничарите, охранявали българската граница получиха статут на военни"}
{"url": "https://www.24chasa.bg/novini/article/6344462", "text": "Любимата на всички софиянци къщичка на спирка \"Вишнева\" в столичния квартал \"Лозенец\", която пострада от пожар тази сутрин, ще възстановим в най-кратки срокове. Звеното за аварийни дейности на Столична община вече започна разчистване и обезопасяване. Това съобщи кметът на София Йорданка Фандъкова на страницата си във Фейсбук. Пожарът е засегнал част от покрива и дървената дограма на прозорците. Вече са направени два огледа от пожарната и СДВР.", "date": "2017.07.19", "title": "Столичната община ще възстанови къщичката на спирка \"Вишнева\""}
{"url": "https://www.24chasa.bg/novini/article/6344521", "text": "Председателството е шанс за България да покаже, че може да търси компромис и да изведе голяма част от важните досиета на ЕС до успешен край. Това каза вицепремиерът и министър на външните работи Екатерина Захариева по време на традиционната годишна среща на посланиците на Република България в Централния военен клуб в София, съобщава „Фокус“. „Най-важното нещо е така да разделим тези досиета - такива, които са с възможност за успешно приключване, такива, които са с чувствителност за голяма част от държавите и които са чувствителни за голяма част от нашата външна политика“, каза министърът на външните работи. Според нея въпреки чувствителните досиета, те трябва да бъдат доведени до успешен край. Захариева посочи, че тази и следващата година най-важната задача пред всички посланици е председателството, което поема България 6 месеца по-рано. „Работата на някои от вас вече по председателството вече започна“, обърна се министърът на външните работи към посланиците. По думите ѝ председателството освен предизвикателство е голям шанс и възможност за България.", "date": "2017.07.19", "title": "Захариева: Председателството е шанс  България да приключи важните досиета на ЕС"}
{"url": "https://www.24chasa.bg/novini/article/6344543", "text": "За първи път клиентите на Lidl в Европа ще опитат типични за Балканите вкусове и аромати, събрани в специална селекция. „Балканската седмица“, която ще бъде част от асортимента на Lidl в Европа през настоящия летен сезон, вече се предлага и в магазинната мрежа на Lidl у нас. Тя следва модела на обичаните от клиентите на Lidl седмици на традиционни регионални кухни като например „Гръцка“, „Френска“ и „Американска“. Потребителите в Швеция, Белгия, Испания и останалите държави в Европа, в които Lidl присъства, ще могат да опитат вкуса на Балканската кухня: сред тях са и традиционни български продукти като луканка, тиквеник, апетитка и сирене.  коментира Милена Драгийска, главен изпълнителен директор на Лидл България. „Балканската седмица“ в Лидл България включва разнообразие от над 20 млечни, месни, тестени и шоколадови изделия, сосове и алкохолни напитки от региона. Освен традиционни наши продукти, българските потребители ще могат да опитат типични балкански деликатеси като крем за мазане с люти чушки, колбаси, опушени с букова дървесина и риба в маслиново масло и много други вкусове от Румъния и Хърватска.", "date": "2017.07.19", "title": "За първи път балканската кухня влиза в търговската мрежа на LIDL в Европа"}
{"url": "https://www.24chasa.bg/novini/article/6344544", "text": "Правителството прие Национална стратегия за борба с трафика на хора за периода 2017 - 2021 г. Цялостната организация и контрол по изпълнението на документа се възлага на председателя на комисията за борба с трафика на хора към Министерския съвет, съобщиха от пресслужбата на Министерски съвет. Стратегията обхваща националната политика в областта на трафика на хора в дългосрочен план и формулира приоритетите и целите, свързани с ефективното противодействие на престъплението и на последиците от него. Сред приоритетите на документа са: активна превенция сред обществото с фокус уязвими групи; повишена идентификация, закрила, помощ и подкрепа на жертвите на трафика, без значение на тяхната етническа, национална, религиозна и полова принадлежност; ефективно преследване и наказание на престъплението; засилена междуведомствена и международна координация и сътрудничество; незабавна, компетентна и отговаряща на реалните потребности на детето, реакция по отношение на трафика на деца.", "date": "2017.07.19", "title": "Правителството прие Национална стратегия за борба с трафика на хора 2017 - 2021 г."}
{"url": "https://www.24chasa.bg/novini/article/6344535", "text": "Правителството прие Национална стратегия за борба с трафика на хора за периода 2017 - 2021 г. Цялостната организация и контрол по изпълнението на документа се възлага на председателя на комисията за борба с трафика на хора към Министерския съвет. Стратегията обхваща националната политика в областта на трафика на хора в дългосрочен план и формулира приоритетите и целите, свързани с ефективното противодействие на престъплението и на последиците от него. Сред приоритетите на документа са: активна превенция сред обществото с фокус уязвими групи; повишена идентификация, закрила, помощ и подкрепа на жертвите на трафика, без значение на тяхната етническа, национална, религиозна и полова принадлежност; ефективно преследване и наказание на престъплението; засилена междуведомствена и международна координация и сътрудничество; незабавна, компетентна и отговаряща на реалните потребности на детето, реакция по отношение на трафика на деца Правителството одобри Годишния отчет на Държавен фонд „Земеделие” и Разплащателната агенция за 2016 г. През миналата година са подписани 2 293 договора по Програмата за развитие на селските райони (ПРСР) 2014-2020 г. Изплатени са 365 701 315 лв. За 2016 година по схеми и мерки, администрирани по линия на директни плащания, са приети над 115 500 заявления. Преведените субсидии за директни плащания по линия на Европейския фонд за гарантиране на земеделието (ЕФГЗ) възлизат на 1 877 226 859 лв. Националните доплащания към директните плащания са на стойност 276 671 316 лв. Изплатените суми по пазарните мерки по линия на селскостопанските пазарни механизми през 2016 г. възлизат на 93 559 870 лв., от които 68 857 305 лв. са от ЕФГЗ и 24 702 565 лв. - национални средства. По Оперативната програма за развитие на сектор „Рибарство” 2007-2013 са извършени плащания в размер на 13 791 738 лв. От тях 10 343 803 лв. са от Европейския фонд за рибарство, а 3 447 935 лв. са съфинансиране от националния бюджет. По инвестиционните схеми за подпомагане към 31 декември 2016 г. са постъпили плащания в размер на 20 301 522 лв., от които главницата е 19 321 877 лв., а лихвените плащания - 979 645 лв. Събраните суми са над 84 % от очакваните постъпления, съгласно погасителните планове на кредитите. През отчетния период са погасени 302 кредита и са отпуснати 90 нови на стойност 421 928 лв. Администрираният кредитен портфейл към края на 2016 г. е с 395 кредита с остатъчен дълг от 49 629 783 лв. През миналата година са изплатени 109 019 983 лв. по 20 схеми за краткосрочно подпомагане, от които са се възползвали 28 958 земеделски стопани. През 2016 г. са изплатени средства по 8 договора по САПАРД на обща стойност 3 026 070 лв., от които по 7 проекта - въз основа на влязло в сила съдебно решение в полза на бенефициента и по 1 проект - на основание сключено споразумение за плащане между ДФЗ и бенефициента. Над 355 млн. лв. са събраните средства през 2016 г. във фонд „Сигурност на електроенергийната система“, показва отчетът на фонда, приет от Министерския съвет. По закон във фонда се събират по 5 % от месечните приходи от продажби на електроенергия на производителите и вносителите в страната, приходи от оператора на електропреносната мрежа от достъп и пренос на електрическа енергия, проходи от операторите на газопреносната мрежа от достъп и пренос на природен газ, приходи от оператори на съоръжения за съхраняване на природен газ от достъп и съхранение, както и приходи от търгове за продажба на квоти емисии парникови газове. От 5 % вноски през миналата година са събрани 215,164 млн. лв., а от продажба на квоти – 140,741 млн. лв. Разходите за издръжката на фонда през 2016 г. са в размер на 131,9 хил. лв. Средствата за покриване на разходите на Обществения доставчик са в размер на 290,713 млн. лв., е записано още в отчета. Документът е приет от Управителния съвет на фонда през март тази година и е одитиран от Сметната палата. Правителството одобри допълнителни разходи по бюджета на Държавен фонд „Земеделие“ за 2017 година в размер на 2 150 000 лв. Със средствата ще бъдат финансирани разходи за данък върху добавената стойност по одобрени за подпомагане проекти на общини по Програмата за развитие на селските райони през 2007-2013 г. и 2014-2020 г. Допълнителните разходи по бюджета на Министерството на икономиката за 2017 г. в размер на 300 000 лв. са за персонал в Патентно ведомство на Република България във връзка с преструктуриране на дейността му. Целта е да се осигури финансовото обезпечаване на дейността на ведомството до края на годината. Средствата са от преструктуриране на разходите и трансфери по централния бюджет за същата година. За държавна нужда ще бъдат отчуждени имоти-частна държавна собственост, необходими за изграждането на автомагистрала „Хемус“, участък 1 с обхват от км 78+884 до км 87+800, реши правителството. Терените се намират в землището на гр. Ябланица и с. Брестница, област Ловеч. Финансирането по процедурата се осигурява от Агенция „Пътна инфраструктура“. Имот-публична държавна собственост е предоставен за управление на Висшия съдебен съвет за нуждите на Военно-окръжната прокуратура - София и на Софийската районна прокуратура. Теренът и трите сгради, построени на него, се намират на ул. „Майор Георги Векилски“ № 4 в София. Решението ще осигури сграден фонд, необходим за административните потребности на двете прокуратури и нормалното осъществяване на дейността им. Променя се статутът на осем имота в областите Монтана, Плевен, Ловеч, Ямбол, София и Пловдив от публична в частна държавна собственост. Досега те са били под управлението на Министерството на отбраната, но са с отпаднала необходимост за ведомството. Имотите са: 15,9 дка в с. Долно Озирово, община Вършец; 41,5 дка в с. Каменец, община Пордим; 14 дка в местността „Гириза“ на землището на Летница; 1,3 дка в местността „Дормуш гьол“ на Летница; 4,4 дка в с. Патрешко, община Троян; 8,4 дка в жк „Бенковски“ в Ямбол; 128 дка в столичния кв. „Орландовци“ и 81 дка в местността „Капсидата“ на с. Крумово, община Родопи. Други 15 имота със статут на публична държавна собственост също стават частна държавна собственост с решение на Министерски съвет. Те се намират в местността „Военен полигон“ в землището на с. Малък манастир, община Елхово. За Министерството на отбраната те са с отпаднала необходимост и с тях ще могат да се извършват разпоредителни действия като продажба чрез търг според Закона за държавната собственост. Правителството прие изменение в РМС № 970 от 14 ноември 2016 г. за разрешаване изпращането на военнослужещи от въоръжените сили на Република България за участие в операцията на НАТО в Косово (KFOR) в състава на батальона за разузнаване и наблюдение. Увеличаването на участието ни в операцията с 2 военнослужещи ще допринесе за попълване на българското формирование по щат и за осигуряване на офицери за връзка с щаба на батальона, с което ще се създадат условия за нормалното му функциониране и ефективното му взаимодействие и управление. Правителството прие решение за преобразуване на почетното консулство на Република България в Украйна, ръководено от почетно консулско длъжностно лице със седалище в гр. Лвов и с консулски окръг, обхващащ територията на Лвовска, Закарпатска и Тернополска област, в почетно генерално консулство, ръководено от почетно генерално консулско длъжностно лице със същия консулски окръг. Повишаването на класа на почетното ни консулство в Лвов и на ръководещото го почетно консулско длъжностно лице - Виктор Нотевский, ще допринесе за активизиране на връзките между България и Украйна и развитие на двустранното сътрудничество на регионално ниво в областта на икономиката, културата, науката, образованието и туризма. Правителството предлага на Народното събрание да ратифицира Спогодбата за социална сигурност между България и Мароко. Документът регулира осигуряването при работа в двете държави, както и реда за отпускане и изплащане на пенсии, парични обезщетения за временна неработоспособност, майчинство, безработица, помощи при смърт. Със спогодбата ще се регламентира, че времето, през което български граждани са били осигурявани в Мароко, ще се зачита за осигурителен стаж. След ратификацията спогодбата ще влезе в сила и ще се създаде възможност гражданите, работили и осигурявани в България и Мароко, включително преди влизането й в сила, да реализират социалните си права. Правителството одобри резултатите от българското участие в заседанието на Съвета на ЕС „Транспорт, телекомуникации и енергетика“, част „Енергетика“, проведено на 26 юни в Люксембург. Енергийните министри постигнаха общ подход по законодателните проекти, свързани с енергийната ефективност, като основа за преговори с Европейския парламент. Проектите са част от пакета „Чиста енергия за всички европейци“ и касаят промени в директивите относно енергийната ефективност и енергийните характеристики на сградите. До 2030 г. държавите от ЕС трябва да постигнат 30% енергийни спестявания, като допълнително ще бъде решавано дали тази цел е индикативна или задължителна. Министрите обмениха и мнения относно актуалното състояние на междусистемната свързаност на ЕС. Подчертана беше необходимостта от по-ефективно използване на капацитета на съществуващата свързаност и осигуряване на допълнително финансиране за реализиране на ключовите проекти за енергийна сигурност. В Люксембург, на 12 юни се проведе и заседание на Съвета на ЕС по земеделие и рибарство. По време на заседанието беше проведен дебат по предложението за регламент относно биологичното производство и етикетирането на биологични продукти. Дискусията се съсредоточи върху възможността за продължаване на преговорите с Европейския парламент. Съветът по конкурентоспособност на ЕС в част „Научни изследвания“ предстои да заседава неформално на 24-25 юли в Талин, Естония. Тема на обсъжданията ще бъде „Въздействието и стойността на изследванията - обосновка за инвестиране в научноизследователска и развойна дейност“. Ще се дискутира и междинната оценка на „Хоризонт 2020“. Втората основна тема от програмата на заседанието е „Подобрена съгласуваност и откритост на европейските партньорства в областта на научните изследвания и иновациите“. Неформално заседание предстои да проведе и Съветът на ЕС по заетост, социална политика, здравеопазване и потребителски въпроси във формат „Здравеопазване“. В периода 20-21 юли в Талин ще бъде обсъдена темата за потенциала на електронното здравеопазване за засилване ролята на пациента в здравната система. Важен акцент ще бъде поставен върху сигурността на обмена на здравна информация. Министрите ще обсъдят и темата за преодоляване на проблемите, свързани с употребата на алкохол в прекомерни количества. Правителството одобри тригодишна стратегия за дейността на Българската банка за развитие за периода 2017 - 2020 година. Стратегията представя текущото състояние и бъдещите приоритети и цели на банката, като ключов приоритет в нея е развитието на програмите за индиректно финансиране на малките и средни предприятия. В документа е предвидено да продължи търсенето на други форми за кредитиране, както и на възможности за разнообразяване на предлаганите програми и продуктови линии, като приоритет е поставен върху предекспортно и експортно финансиране, мостово финансиране на проекти по оперативни програми, финансиране за изпълнение на национално и/или регионално значими проекти, в т.ч. и по възложени мандати, дългосрочно инвестиционно и проектно финансиране за технологично обновление, повишаване на конкурентоспособността и ефективността на икономическите субекти. Решението е в изпълнение на чл. 4, ал. 4 от Закона за Българската банка за развитие, според който тригодишната стратегия за дейността на банката се одобрява по предложение на министъра на финансите и министъра на икономиката в съответствие с националната икономическа политика. Министерският съвет прие механизъм за координация и наблюдение на структурните реформи в рамките на Европейския семестър. В него е запазена следваната от 2014 г. насам процедура по ежегодно актуализиране и отчитане на Националната програма за реформи на Република България и по отчитане изпълнението на мерките и действията за постигане на националните цели в изпълнение на Стратегия „Европа 2020“ и на специфичните препоръки на Съвета на Европейския съюз в рамките на Европейския семестър. Нов момент е интегрирането в механизма на процес за изпълнение на Програмата на Европейския съюз за подкрепа на структурни реформи (ППСР), която е с финансов пакет за периода 2017-2020 г. в размер на 142,8 млн. евро. Основната цел на ППСР е да допринесе за институционалните, административните и структурните реформи в държавите-членки. Разходите са изцяло за сметка на ППСР, като не се изисква национално съфинансиране. Държава-членка, която желае да получи подкрепа по Програмата, трябва да подаде до Службата за подкрепа на структурни реформи списък с приоритизирани искания до 31 октомври на съответната година. Министерството на финансите е Координационно звено по прилагането на ППСР, като във функциите му ще е да следи и докладва за напредъка в изпълнението, както и за избягване наличието на двойно финансиране. Правителството прие доклад за изпълнението на Плана за действие за 2017 година с мерките, произтичащи от членството на Република България в Европейския съюз, към 30 юни 2017 година. Общо 148 мерки са със срок за изпълнение до края на месец юни, като от тях са изпълнени 90 мерки. Неизпълнените мерки са 58, което представлява 39,2 % неизпълнение. От неизпълнените мерки 32 са законопроекти, като 16 от тях са свързани с отстраняване на допуснати нарушения на правото на Европейския съюз. От неизпълнените мерки 21 са свързани със стартирали процедури за нарушения по чл. 258 от Договора за функционирането на Европейския съюз. Към доклада са посочени и 22 директиви на ЕС в областта на Вътрешния пазар с изтекъл или изтичащ срок за транспониране края на месец ноември 2017 г. В Информационното табло за Вътрешния пазар издание месец ноември 2017 г., което включва директиви, чиито срок на въвеждане беше 31 май 2017 г., резултатът за България е 14 невъведени директиви от общо 1036. Министерският съвет прие доклада и възложи на министрите съобразно своята компетентност да предприемат необходимите действия за изпълнението на неизпълнените мерки. Мерки срещу финансиране на тероризма и разширяване на кръга от престъпления, свързани с извършване и закана за извършване на терористични действия, предвиждат промени в Наказателния кодекс, които правителството одобри Новите текстове са във връзка с изпълнение на препоръката на Експертния комитет за оценка на мерките за борба с изпирането на пари и финансирането на тероризма към Съвета на Европа. Промените в НК бяха одобрени миналата година от Министерския съвет и внесени за приемане в Народното събрание. Поради предсрочното прекратяване дейността на 43-то НС текстовете не бяха разгледани, което налага повторното им внасяне в 44-то Народно събрание. Промените в Наказателния кодекс въвеждат в националното ни законодателство три директиви на Европейския парламент и на Съвета – за атаките срещу информационните системи, за санкции за пазарна злоупотреба и защитата по наказателноправен ред на еврото и на другите парични знаци срещу подправяне и за замяна. Във връзка с по-ефективното противодействие на тероризма са инкриминирани действия, насочени срещу ядрено съоръжение или представляващи намеса в дейността на ядрени съоръжения, както и искане за предоставяне на ядрен материал или друг източник на йонизиращо лъчение. Предлага се наказателно преследване за финансиране при набиране, обучаване и пътуване с цел тероризъм. Разширява се обхватът на подбуждането към и закана за извършване не само на тероризъм, но и свързаните с тероризма дейности. Промени има и при документната измама, което цели инкриминиране не само при извършване на терористично нападение и финансиране на тероризъм, но и пътуване с такава цел. Изменени са текстовете за кражбата, като се въвежда квалифициран състав, когато деянието е извършено с цел тероризъм. Поправките в Наказателния кодекс предвиждат още за пиратство да се приема и наказва всеки неправомерен акт на завладяване или на установяване на контрол върху кораб в открито море или в международни води, включително чрез сила и заплашване. В досега действащата уредба пиратството е признато за престъпление само по отношение на въздухоплавателните средства. В съответствие с евродирективата за противодействие на кибепрестъпленията, в новите текстове в Наказателния кодекс се синхронизират съставите и размерите на наказанията. Вместо понятието „компютърна система“ се въвежда по-широкото понятие „информационна система“. Към деянията се включват и „пренасяне“, „повреждане“, „влошаване“, „скриване“ и „спиране на достъпа“ до компютърни данни в информационна система. За първи път се криминализира създаването на т. нар. „ботнети“, установяване на контрол от разстояние върху значителен брой компютри, посредством заразяването им със зловреден софтуер чрез целенасочени кибернетични атаки. С други текстове се цели по-ефективна наказателноправната защита на средствата от публични фондове. Досега обичайният механизъм на този вид престъпления включваше използването на представляващи, които нямаха качеството на управляващи на съответното юридическо лице, и НК не предвиждаше наказания за тях. Сега наказателна отговорност ще се носи както от този, който управлява юридическото лице, така и от онзи, който само го представлява, включително и като пълномощник. Относно въвеждането на директива за защитата по наказателно правен ред на еврото и на другите парични знаци срещу подправяне, се разширява кръгът от престъпления, като например \"приемане\" и \"превозване\" на парични знаци в нарушение на установения ред. Проектозаконът предлага и увеличаване размера на наказанието за т.нар. \"кражба на фирми\". При документно престъпление, с което се установява контрол върху юридическо лице, лишаването от свобода да е от 1 до 6 години. В сега действащия кодекс извършването на едно или съвкупност от документни престъпления с обект частен документ се наказваше максимално с \"лишаване от свобода\" за срок до 2 години, а в случаите, в които извършителят е неосъждан, то той се освобождаваше от наказателна отговорност с налагане на административно наказание \"глоба\" от хиляда до пет хиляди лева. При претърпени имуществени вреди в особено големи размери се предвижда затвор от 1 до 10 години. С промени в Наредбата за административно обслужване се улеснява достъпът на гражданите до картови плащания към бюджетни организации Правителството одобри промени в Наредбата за административно обслужване (НАО), с което се разширява обхватът на общите правила за административно обслужване по отношение начините за плащане на административните услуги и се въвежда изискване за информиране и насърчаване на потребителите при осигурена възможност за картово плащане на заявените услуги. Широкото прилагане в публичния сектор на картовите плащания е с цел намаляване на финансовата тежест за потребителите при извършването на плащания на дължимите такси или цени на административните услуги, оптимизиране на безналичните плащания в публичния сектор и намаляване на разходите, свързани с обслужването на плащания в брой. То е и една от приоритетните инициативи на правителството. Във връзка с продължаваща практика и допускани слабости в някои бюджетни организации, пораждащи основателни оплаквания и недоволство сред гражданите, и за постигане на очакваните резултати от широкото прилагане на картови плащания в публичния сектор, е необходимо изрично регламентиране в НАО на изисквания за прилагане и насърчаване на картовите плащания, периодичен преглед на ефективността от тяхното използване, осъществяване на контрол на тези дейности, което е неразделна част от процеса на административно обслужване и цели повишаване качеството на предоставяните услуги. Наредбата предвижда гражданите да бъдат информирани за осигурените начини на плащане и да бъдат насърчавани за прилагането на картови плащания на заявените услуги при инсталирани терминални устройства ПОС. Освен това съответните администрации ще извършват периодичен анализ за необходимостта или ефективността от прилагането на картови плащания или други начини за плащане и ще осъществяват контрол на тези дейности в съответствие с предвидени за това процедури, като това ще стане част от техните вътрешни правила за организация на административното обслужване. Министерският съвет даде съгласие да бъдат променени консулските райони на консулствата на Италианската република, ръководени от почетни (нещатни) консулски длъжностни лица, в Пловдив и Варна. Промяната предвижда разширяване на териториалната компетентност на консулството със седалище в Пловдив за цяла Централна България с области Плевен, Ловеч, Габрово, Велико Търново, Пазарджик, Пловдив, Стара Загора, Смолян, Кърджали, Хасково. Разширява се и териториалната компетентност на консулството със седалище във Варна за цяла Източна България с области Русе, Разград, Силистра, Търговище, Шумен, Добрич, Варна, Сливен, Бургас, Ямбол. Промяната на консулските окръзи бе поискана от италианската страна и е част от общ план за преструктуриране на мрежата от италиански почетни консулства в България. Правителството прие нов Устройствен правилник на Министерството на здравеопазването. С него ще се оптимизира и ще се повиши ефективността на работа на администрацията във ведомството, тъй като са констатирани дублиращи се и разпокъсани функции между административни звена на МЗ, както и щатна численост, която не е съобразена с обема на възложените дейности и с приоритетите на министерството към настоящия момент. Ясно са определени финансовите отговорности в администрацията на Министерството на здравеопазването. Постига се пълно съответствие със Закона за администрацията чрез позициониране на правните и на протоколните дейности в общата, вместо в специализираната администрация. Обединяват се всички дейности, които имат административно-технически стопански характер в едно структурно звено чрез създаване на дирекция „Административни дейности“. Обединяват се функциите в областта на общественото здраве в едно структурно звено с цел оптимизиране на тяхното изпълнение. Създава се самостоятелна дирекция „Промоция и профилактика на болести и зависимости“, със задачи, свързани с приоритети, залегнали в основата на коалиционното споразумение на правителството относно интегриран подход към зависимостите. В тази дирекция ще бъдат съсредоточени и дейностите по създаване и изпълнение на политики по превенция и лечение на социално - значими заболявания като ХИВ/СПИН и туберкулоза. Дейностите по обществените поръчки се обособяват в отделно звено поради отчитане на спецификата на дейността и на специалното правомощие на министъра на здравеопазването по провеждане на обществени поръчки в качеството му на Централен орган за покупки в сектор „Здравеопазване“, съгласно Постановление № 146 на Министерския съвет от 2015 г. за създаване на Централен орган за покупки в сектор „Здравеопазване“. Обособява се и самостоятелна дирекция „Международни дейности“ с цел постигане на максимална ефективност при изпълнение на ангажиментите в областта на здравеопазването по време на българското председателство през 2018 г. Ясно се дефинират приоритетите по усвояване на средства по оперативни програми на ЕС и от други донори чрез създаване на дирекция „Международни проекти и електронно здравеопазване“, в която се съсредоточават и дейностите в областта на електронното здравеопазването, тъй като неговото въвеждане зависи и от успешното изпълнение на проекти. Правителството прие проект на Закон за частната охранителна дейност. Заложеният в новите текстове принцип има за цел да създаде равнопоставеност на субектите, извършващи частна охранителна дейност в условията на пазарна икономика. Част от промените въвеждат по-голяма яснота в обхвата на всички видове охранителна дейност и премахват противоречията, които създават предпоставки за нелоялна конкуренция и спекулиране с издадените лицензи за охрана.", "date": "2017.07.19", "title": "Вижте какво реши правителството днес"}
{"url": "https://www.24chasa.bg/novini/article/6344443", "text": "45-годишен мъж е задържан за нарушаване на заповед за защита от домашно насилие, съобщиха от полицията във Велико Търново. Около 04:00ч. призори в сряда 62-годишен мъж подал сигнал, че М.И. е в дома му в гр. Горна Оряховица, въпреки, че му е забранено да доближава жилището. На криминално проявения за хулиганство и кражби М.И. са наложени мерки за защита от домашно насилие спрямо майка му и тъжителя. Срещу него в РУ Горна Оряховица е започнато бързо производство.", "date": "2017.07.19", "title": "Задържаха 45-годишен насилник, нарушил ограничителна заповед"}
{"url": "https://www.24chasa.bg/novini/article/6344468", "text": "Президентът на САЩ Доналд Тръмп назначи Джон Хънтсман, опитен дипломат и бивш губернатор на щата Юта, за посланик в Русия, на фона на силно напрежение с Москва, предаде БТА. 57-годишният Хънтсман е републиканец, служил като посланик на САЩ в Китай от 2009 до 2011 г. по време на управлението на президента Барак Обама. През 1992 г., на 32-годишна възраст, той оглавява дипломатическата мисия на САЩ в Сингапур, ставайки най-младия американски посланик през последните сто години, посочва ТАСС. Хънтсман е работил в правителствата на петима американски президенти, а през 2012 г. беше кандидат за президентската номинация на републиканците. \"Губернаторът Джон Хънтсман имаше забележителна кариера като политик, дипломат и бизнесмен\" заяви Белият дом в комюнике, подчертавайки, че той в момента заема функциите на президент на Атлантическия съвет на САЩ и на Фондацията Хънтсман за борба с рака. Част от кариерата на 57-годишния Хънтсман е преминала в частния сектор. Той е бил член на управителните съвети на големи компании като Хилтън, Шеврон, Форд Мотор и Катърпилър. Той е женен и баща на седем деца, според елементи от биографията му, предоставена от Белия дом. През март първите съобщения, че Хънтсман ще бъде предложен за посланик в Москва бяха посрещнати със смесени коментари в руската столица, отбелязва Ройтерс. Един политик заяви, че той \"не е гълъб\", а Кремъл посочи, че Москва би приветствала всеки посланик, който е \"убеден привърженик\" на идеята за установяване на диалог с Русия. Номинацията му трябва да бъде утвърдена от Сената.", "date": "2017.07.19", "title": "Тръмп назначи бившия губернатор\nДжон Хънтсман за посланик в Русия"}
{"url": "https://www.24chasa.bg/novini/article/6344431", "text": "Горски пожари нанесоха щети на 12 къщи в американския щат Невада и принудиха жители да напуснат селища в околностите на Националния парк Йосемити в щата Калифорния, предаде Асошиейтед прес, цитира БТА. Йосемити остава отворен за посетители, но пламъците заплашиха над 1500 жилищни и други сгради в планински селища на югозапад от парка. Огънят, който бушува от неделя, застрашава също така електропреносната мрежа, захранваща парка, и доведе до затваряне на пътища, използвани от туристите. Губернаторът на Калифорния Джери Браун обяви извънредно положение заради пожара, който по думите му е принудил хиляди жители да избягат и се очаква да продължи да гори. В Невада 14 домове бяха повредени или унищожени от горски пожар, избухнал в понеделник. Властите отмениха предупреждението за евакуация, което позволи на стотици хора да се върнат по домовете си и да оценят щетите.", "date": "2017.07.19", "title": "Горски пожари нанесоха щети на къщи в Невада и наложиха евакуация в Калифорния"}
{"url": "https://www.24chasa.bg/novini/article/6344459", "text": "Перничанка на 77 г. е измамена с 16 000 лева, съобщи регионалният говорител на МВР Венцислав Алексов. Използвана е позната схема с провеждаща се полицейска акция. Вчера около обяд на домашния телефон на самотно живеещата жена се обадил мъж, който се представил за полицейски служител и заявил, че в града се провежда специализирана полицейска операция по залавянето на телефонни измамници. Мнимият полицай поискал всичките пари, които има жената с обещанието, че след края на акцията ще й ги върне. Казал на пенсионерката още, че е възможно и тя да стане жертва на престъпление, след което потърпевшата била заплашена от друг мъжки глас, който всял страх и паника у нея. Така обърканата и изплашената жена събрала всичките 16 000 лева, които имала вкъщи и и ги изхвърлила през терасата. Когато няколко часа никой не я потърсил, подала сигнал на тел. 112.", "date": "2017.07.19", "title": "Ало измамници взеха 16 000 лева от перничанка"}
{"url": "https://www.24chasa.bg/novini/article/6344475", "text": "Днес, 19.07.2017г. Специализирано звено „Антикорупция“ – СГП привлече в качеството на обвиняем Мирослав Боршош – бивш изпълнителен директор на „НДК- КСЦ“ ЕАД за нецелево разходване на средства/ чл. 254 А, ал.2 от НК/ и в умишлена безстопанственост / чл. 219 ал.3 вр. с ал.1 от НК/. Обвинението е по разследване на СЗА, образувано на 08.06.2017 г. по материали от извършена от ДАНС проверка, съобщиха от пресцентъра на прокуратурата. От извършените до момента действия по делото - разпити на свидетели и изготвена съдебно- счетоводна експертиза е установено следното: С решение на Министерски съвет от 03.08.2017 г. е увеличен бюджетът на Националния дворец на културата със 17 млн. лева, като средствата са били с целево предназначение – за преустройството, модернизацията и адаптирането на основната сграда на НДК за нуждите на българското председателство на Съвета на Европейския съюз през 2018 година. От събраните до момента доказателства е установено, че след получаването на средствата, в периода от 23.08.2016 г. до 31.01.2017 г. в нарушение на Закона за публичните финанси, Мирослав Боршош е разпоредил част от целевите средства – в размер на 1 718 243 лева да бъдат изразходвани за заплащане на разходи, които не са свързани с дейностите, за които са били отпуснати. От това са настъпили вредни последици за държавата в размер на 1 718 243 лв. , което обоснова ангажиране на наказателната му отговорност за престъплението по чл. 254А, ал.2 от НК. В хода на разследването е установено, че в периода 18.09.2015г. – 27.09.2016 г. Мирослав Боршош умишлено не е положил достатъчно грижи за управлението на повереното му имущество и от това са последвали значителни вреди за „НДК - КСЦ“ ЕАД в размер на 28 399 лв. – престъпление по чл. 219 ал.3 във вр. с ал.1 от НК. На 09.09.2015г. Мирослав Боршош е отправил искане до Министерски съвет за предоставяне на моторни превозни средства за служебни цели. В същото време НДК е разполагало с лек автомобил м. „Ситроен С4“ и с микробус м.“ Хюндай“. Въпреки това и преди да изчака решението на МС, на 18.09.2015г. Боршош като изпълнителен директор на НДК е сключил договор при условията на оперативен лизинг за отдаване на автомобил м.“Лексус ЛС 600“ за срок от 12 месеца, за което е заплатена сумата от 14 199 лв. На 16.10.2015г. Министерският съвет е уважил искането на Мирослав Боршош от 09.09.2015г. и на „НДК-КЦС“ ЕАД е предоставен за временно ползване и стопанисване автомобил м. „Пежо 607“. Изпълнителният директор не е прекратил договора за оперативен лизинг, а на следващата година /на 27.09.2016г./ отново е сключил договор при условията на оперативен лизинг за автомобил м.“Лексус ЛС 600“, за което отново са заплатени средства в размер на 14 199 лв. На Мирослав Боршош е взета мярка за неотклонение „Подписка“. Повдигнатите днес обвинения са начални работни обвинения. Продължава събирането на нови доказателства и анализ на целия събран доказателствен материал. Продължава анализът на плащания с бюджетни средства не за целта, за която те са били отпуснати, както и анализът на договорите с външни изпълнители, които Боршош като изпълнителен директор е сключвал. Посоченият по – горе договор за оперативен лизинг на лек автомобил м. „Лексус ЛС 600“ е само един от тези договори. До настоящия момент са изискани всички такива договори, сключени от изпълнителния директор до месец юни 2017 година – над 4 000 на брой. Веднага след приключването на финансовата инспекция от АДФИ, ще бъде изискан докладът от тази инспекция с оглед констатациите и изводите, касаещи законосъобразността на проведените обществени поръчки за строителство и ремонт на сградата на НДК за нуждите на предстоящото председателство на Р България на Съвета на Европейския съюз през 2018 година.", "date": "2017.07.19", "title": "Антикопупция: Боршош е похарчил за друго 1,7 млн. от парите за европредседателството"}
{"url": "https://www.24chasa.bg/novini/article/6344481", "text": "НАТО възнамерява да предизвика политическа криза и да изпрати специални части в Черна Гора, докато укрепи позициите си на Балканите, съобщава белградският \"Правда\", като се позовава на изявление на професора по геополитика от университета в Сан Франциско, Филип Ковачевич, дадено пред \"Спутник\", предава “Фокус“.  Според Ковачевич в плановете на пакта включва предизвикване на ситуация, която да изиска неговата намеса, за да \"се вкорени НАТО на Балканите\". Филип Ковачевич смята, че настоящото черногорско правителство и неговите решения са нелегитимни, след като е отказало референдум за членството на страната в НАТО. Анализаторът твърди, че Сърбия трябва да търси решение за своята сигурност в усложняващата се обстановка на Балканите. Като пример Ковачевич привежда отказа на Хърватия да получи руска помощ за гасенето на горските пожари.", "date": "2017.07.19", "title": "Белградски вестник: НАТО ще предизвика криза и ще разположи войски в Черна Гора"}
{"url": "https://www.24chasa.bg/novini/article/6344259", "text": "Полицай се притече на помощ на закъснял шофьор, видя “24часа“. Служителят на реда бута колата на гражданина по булевард \"Цар Освободител\" на кръстовището с \"Раковски\".                                                                                                                                                                                                                                                                                                                        ", "date": "2017.07.19", "title": "Полицай помогна на закъсал шофьор в София"}
{"url": "https://www.24chasa.bg/novini/article/6344325", "text": "В Гълъбово 80-годишен мъж е станал жертва на поредната телефонна измама, съобщи пресцентърът на ОД на МВР в Стара Загора. Мъжът бил заблуден, че помага на полицията да залови телефонни измамници, и оставил до пътната врата на къщата си 5000 лева. В РУ-Гълъбово е образувано досъдебно производство по случая.", "date": "2017.07.19", "title": "Ало измамници взеха 5 000 лева от възрастен мъж от Гълъбово"}
{"url": "https://www.24chasa.bg/novini/article/6344336", "text": "Бившият шеф на НДК Мирослав Боршош преди минути пристигна пред звеното “Антикорупция“ на улица “Съборна“, за да бъде обвинен за ремонта на НДК. Той е призован за 11 часа и беше придружен от адвокатката си Даниела Доковска. Очаква се Боршош да се сдобие с обвинение за нецелесъобразно изразходване на 17 млн. лв., отпуснати за ремонта на НДК във връзка с нашето предстоящо председателство.", "date": "2017.07.19", "title": "Боршош пристигна пред звеното “Антикорупция“ за да бъде обвинен за НДК"}
{"url": "https://www.24chasa.bg/novini/article/6344374", "text": "\"Предназначението на зелените пространства в столицата няма да бъде променяно.\" Това заяви народният представител от ГЕРБ Александър Ненков в парламента. Ненков обясни, че в промените в Закона за застрояването от ГЕРБ са предвидили да се въведе точка, която да защити застрояването на обособените зелени площи и да се конкретизира понятието блоково пространство. Ще се разшири и обхвата на понятието \"зелена система\". \"Ръста на инвестициите доведе до желание от страна на инвеститорите за построяване на високи сгради, така наречените \"небостъргачи\". В проекта сме разработили, заедно със Столична община, къде могат и къде не да се строят\", обясни Ненков. Определените за строеж на сгради над 125 м. места са три. Първата е 7-мият километър на Цариградско шосе, вторият около райна на Люлин и връзката му с околовръстения път и трето- около и зад Централна гара. \"Това са местата, на които според главния архитект няма да се шуми на живущите и да се застрашава гледката им\", поясни Ненков. С цел опазването на културния облик, глобите за увреждане на културното наследство също ще бъдат увеличени.", "date": "2017.07.19", "title": "ГЕРБ: Предназначението на зелените пространства няма да бъде променяно"}
{"url": "https://www.24chasa.bg/novini/article/6344409", "text": "“Не се отказвам от направеното за НДК през двете години“, това заяви бившият шеф на НДК Боршош след обвинението за нецелесъобразно разходване на средствата за ремонта на двореца. Има и второ повдигнато обвинение срещу него. Боршош остана при прокурорите от спецзвеното “Антикорупция“ само 15 мин. “Поисках, но не ми бяха предоставени никакви доказателства“, обясни той. Във вторник когато съм повикан от временната анкетна комисия в парламента ще представя позицията си пред парламента“ заяви Боршош.  ", "date": "2017.07.19", "title": "Боршош: Не се отказвам от направеното за НДК през двете години"}
{"url": "https://www.24chasa.bg/novini/article/6344416", "text": "Пловдивската прокуратура внесе в районния съд в Харманли обвинителен акт срещу бившия областен управител на Хасково Ирена Узенова. Тя е привлечена към наказателна отговорност за това, че от 14 октомври 2011 г. до 6 февруари 2012 г. не е изпълнила служебните си задължения. Така е причинила по наводнение по непредпазливост - стената на язовир \"Иваново\" се е скъсала и е било залято село Бисер. При потопа тогава загинаха 8 души - на възраст от 56 до 92 г. Според обвинителния акт стената на язовир \"Иваново\", който се намира в землището на населеното място със същото име, се разрушила на 6 февруари 2012 г. около 7,40 часа. Вследствие на това огромни маси вода тръгнали към Бисер, община Харманли. От преливната вълна били повредени повечето от жилищните сгради в селото. Отнесени били животни, селскостопански инвентар, голяма част от покъщнината на местните жители. Незабавно на място пристигнали екипи за евакуиране и оказване помощ на пострадалите. За около 30 минути прииждащата вода от язовир \"Иваново\" заляла цялото село Бисер. В стихията загинали 8 души. Към момента на скъсване на язовирната стена по пътя между с. Иваново и моста към Харманли в опел пътували В. Делев и Л. Делева. Вълната обърнала колата по таван, тя се напълнила с вода и двамата се удавили. В дома си в Бисер загинал А. Стоянов, който се връщал от съседите си с чувал с пясък, за да го постави за защита пред вратата на къщата си. В пристройка към дома си в селото се удавил и Г. Сираков, който бил трудноподвижен. По време на наводнението на 6 февруари 2012 г. К. Николова и Ж. Христов били в къщата си в Бисер. Вълната, идваща от язовир \"Иваново\", съборила оградата на имота им, заляла целия първи етаж на жилището и около 50 см от височината на втория. Двамата не успели да излязат и се удавили. Преливната вълна отнесла автомобила им в съседния имот. В резултат на наводнението в дома си в Бисер загинал и Х. Христов, който също не успял да се спаси от прииждащите водни маси. На 6 февруари 2012 г. 80-годишната И. Карамфилова била с внучката си в къщата си в Бисер. След скъсването на язовирната стена и наводнението на селото много бързо нивото на навлязлата вода в първия жилищен етаж от къщата им се покачило на 220-230 см. Двете жени не могли да отворят вратата, за да стигнат до втория етаж. Внучката на И. Карамфилова успяла да се качи на задния перваз на прозореца на едната от стаите в първия етаж, а възрастната жена се хванала за горната част на вратата в същата стая, но не успяла да се спаси и се удавила. Внучката останала два часа на перваза на прозореца, след което била спасена от аварийни екипи. В обвинителния акт е посочено, че преди и към момента на наводнението между община Харманли и Министерство на отбраната е имало \"отрицателен\" спор за собствеността на язовир \"Иваново\". Един от парцелите под язовира бил актуван като собственост на МО, а другите два - на общината. Водната част на язовир \"Иваново\" в основния си дял попадала в имота, собственост на МО. Въпреки това язовир \"Иваново\" не се водел в активите на министерството. Поради неизяснения статут на язовира на практика той не се стопанисвал и поддържал от никого. В този случай, при такъв спор за собственост, съгласно разпоредба от Закона за водите, областният управител на Хасково – обвиняемата Ирена Узунова, следвало да осигури поддръжката и нормалната техническа експлоатация на \"Иваново\", което не било сторено. Узунова не предприела необходимите мерки за осъществяване на поддръжката и ремонтно-възстановителните работи на язовира въпреки нормативно предвидените й в Закона за водите задължения за това, с които тя била запозната. До нея през ноември 2011 г. бил изпратен и сигнал от директора на Гражданска защита – Хасково и от началника на пожарната в Хасково за това, че състоянието на хидротехническото съоръжение е потенциално опасно. Узунова обаче не взела необходимите мерки за осигуряване на технологичната му и конструктивна сигурност. По делото е била назначена петорна комплексна експертиза. От заключението й става ясно, че техническото състояние на конструкцията на язовирната стена към момента на аварията било със сериозни недостатъци, за които в продължение на сравнително дълъг период са постъпвали документирани сигнали. Делото съдържа над 6 000 листа или 30 тома. Разпитани са над 600 свидетели, приложени са документи и заключенията на различни експертизи. Разследването по досъдебното производство се е водило от екип от следователи от Пловдив. Възложено е на прокуратурата в града от главния прокурор Сотир Цацаров.", "date": "2017.07.19", "title": "Предават на съд бивш областен управител на Хасково за потопа в Бисер"}
{"url": "https://www.24chasa.bg/novini/article/6344418", "text": "20-годишен е задържан в РУ Велико Търново за въоръжен грабеж, съобщи МВР. Във вторник  около 16:30ч. на ул. „Мармарлийска“ 12-годишно момче е заплашено с нож и му е отнет мобилния телефон. Няколко часа по-късно, около 22:00ч. автопатрул установява извършителя - Я.А. от гр. В. Търново. При обиск в него е намерен телефона предмет на престъплението и ножа, с който е заплашил потърпевшия. Образувано е досъдебно производство. ", "date": "2017.07.19", "title": "Задържаха млад мъж, заплашил с нож момче за мобилен телефон"}
{"url": "https://www.24chasa.bg/novini/article/6344415", "text": "Началникът на Генералния щаб на френската армия Пиер дьо Вилие подаде оставка, след като бе смъмрен от президента Еманюел Макрон за несъгласието му със съкращенията на разходите за отбрана, предава AFP, цитира \"Фокус\". Генерал Пиер дьо Вилие, 61-годишен, поясни в изявление, че вече не се чувства способен да командва армията, „която смятам за необходима, за да гарантирам защитата на Франция и френския народ\".", "date": "2017.07.19", "title": "Началникът на Генералния щаб на френската армия подаде оставка"}
{"url": "https://www.24chasa.bg/novini/article/6344442", "text": "Трима непълнолетни са пребили възрастен мъж в село Крушари, съобщиха от Областната дирекция на МВР – Добрич. Вчера в 10.30 часа 75-годишен мъж от селото е подал жалба, че около 17.00 часа в обществена сграда в Крушари, неизвестен извършител му е нанесъл удар в областта на лицето. Дядото е настанен в МБАЛ Добрич с диагноза фрактура на челюстна кост. Незабавно на място на инцидента са изпратени полицейски екипи. От проведените оперативно издирвателни мероприятия и процесуално следствени действия са установени извършителите на деянието. С полицейска мярка за срок от 24 часа са задържани 15-годишният с инициали А.К., 16-годишен с инициали Т.К. и 17-годишен с инициали Р.Р. и тримата от Крушари. Работата по установяване и документиране на цялостната престъпна дейност на извършителите продължава по описа на Второ Районно управление „Полиция” – Добрич.", "date": "2017.07.19", "title": "Трима непълнолетни са пребили възрастен мъж край Добрич"}
{"url": "https://www.24chasa.bg/novini/article/6344435", "text": "Оранжерия за отглеждане на канабис са открили силистренските полицаи в района на село Срацимир. Акцията е проведена под наблюдението на Окръжна прокуратура в резултат на предварителна оперативна работа. Оранжерията била разположена в едноетажна тухлена постройка – бивша кравеферма. Близо 300 култивирани зрели растения от вида на конопа, били засадени в саксии. Помещението било оборудвано с електронна система, поддържаща определена влажност, светлина и топлина и снабдено с уредба за капково напояване. В близост били открити пластмасови туби с течни торове и препарати, използвани в наркопроизводството. Намерени са и над 9 кг суха листна маса канабис. Имало и специални стелажи за сушене на продукцията. На този етап на полицейското разследване по случая е заподозрян 48-годишният С.П. – с богато криминално минало, включително и с осъдителни присъди. Той е задържан за срок до 24 часа. Образувано е досъдебно производство.   ", "date": "2017.07.19", "title": "Разкриха наркооранжерия в силистренско село"}
{"url": "https://www.24chasa.bg/novini/article/6344441", "text": "„Както обещах вчера, проведох разговори с представители на другите парламентарни партии по темата за свободната продажба на земеделска земя и готвените промени в законопроекта от правителството. Поставих въпроса за надмогване на партийните ни различия и да потърсим обединение по тема, която смятам, че е от национален интерес. С изключение на ДПС, с останалите парламентарни групи се обединихме около няколко решения“. Това заяви лидерът на БСП Корнелия Нинова пред медиите в парламента, информираха от пресцентъра на партията. На първо място тя предлага поправката в законопроекта да не се внася сега и да не се приема веднага, а в рамките на два месеца, да се ангажират и българските евродепутати от всички политически сили и да поискаме в ЕК разговори, да представим аргументите си и да поискаме възможните законови ограничения на свободната продажба на българска земеделска земя. На второ място Корнелия Нинова посочи обединение около свикването на извънредно заседание на земеделската комисия към Народното събрание, с участие на министъра на земеделието, с експерти- като темата отново ще е възможните законови ограничения върху свободната продажба на земеделска земя. Корнелия Нинова заяви, че на срещата с президента, която е поискала, ще постави въпроса за институционално обединение около този въпрос. „Нека парламентът, президентската институция и Министерският съвет да имаме единна позиция в защита на българския национален интерес“- призова Корнелия Нинова.", "date": "2017.07.19", "title": "Нинова: Нека се обединим около българския национален интерес"}
{"url": "https://www.24chasa.bg/novini/article/6344487", "text": "Месеците юни, юли и август са най-рисковите за катастрофи. За последните три години през летните месеци са загинали по 200 души. Статистиката посочи в предаването   комисар Бойко Рановски, началник на \"Пътна полиция\". 180 хиляди фиша за превишена скорост са издадени от началото на годината. Почти 4 300 автомобила са с прекратена регистрация, заради неправоспособни водачи, каза още Рановски. Заради летния сезон е засилено полицейското присъствие по магистралите и първокласните пътища. Дъждът в неделя предизвика доста катастрофи, които блокираха движението по двете основни магистрали у нас - \"Тракия\" и \"Хемус\". Като причини за пътната обстановка комисар Рановски посочи както дъжда, така и засиления трафик, нормален за летните месеци. В допълнение на закона от януари тази година ясно е разписано само в кои случаи може да се ползва аварийната лента и в кои случаи може да се спира в нея. За съжаление все още има водачи, които не спазват законодателството и не се съобразяват с правилата. Основни причини за възникване на произшествията са нарушенията на водачите и несъобразяване със съответните разпоредби, уточни комисар Бойко Рановски.", "date": "2017.07.19", "title": "Пътна полиция за една седмица е установила 18 000 нарушения на пътя"}
{"url": "https://www.24chasa.bg/novini/article/6344229", "text": "Замръзналите тела на двойка, която изчезнала преди 75 години, бяха намерени в топящ се ледник в швейцарските Алпи, съобщава „Евронюз\", цитира  На 15 август 1942 година Марселин и Франсин Дюмулин отишли да доят кравите си на поляна над Чандолин - на около 120 километра южно от Берн. Оттогава никой не ги видял повече. Местната полиция съобщи, че телата са открити от работници в близост до ски лифт на 2 615 метра надморска височина. Телата били близо едно до друго и са с дрехи от периода на Втората световна война. Сега ще бъдат направени ДНК тестове, за да се докаже, че това наистина са съпрузите Дюмулин. Телата са се запазили в много добро състояние. През 1942 година тогава 40-годишен Марселин бил обущар, а 37-годишната Франсин - учителка. Оставили сами петима синове и две дъщери. „Тогава майка за първи път отиде с баща ми в планината. Тя беше винаги бременна и не можеше да катери ледници\", заявява по-малката им дъщеря пред местния вестник „Le Matin”. След изчезването на съпрузите децата са разпределени в различни семейства. „Прекарахме целия си живот да ги търсим. Мислихме поне един ден да ги погребем по начина, по който заслужават\", разказва дъщерята, която днес е на 79 години.", "date": "2017.07.19", "title": "Телата на двойка, изчезнала преди 75 години, са намерени в ледник (Видео)"}
{"url": "https://www.24chasa.bg/novini/article/6344219", "text": "Шофьорът с над 4 промила алкохол отново бе хванат да кара автомобил пиян, съобщиха от Областната дирекция на МВР – Бургас. Вчера около 21.50 часа в Китен, служители от Районно управление „Полиция” – Приморско спрели за проверка лек автомобил „Фолксваген Голф”, с русенска регистрация, управляван от 38-годишен с инициали Д.П. от Русе. Полицаите са констатирали, че мъжът шофира след употреба на алкохол с концентрация – 3,19 промила. . Д.П. е задържан за срок от едно денонощие. Срещу него е образувано второ бързо полицейско производство.", "date": "2017.07.19", "title": "Шофьорът с над 4 промила алкохол отново е хванат да кара пиян"}
{"url": "https://www.24chasa.bg/novini/article/6344228", "text": "Властите от Палермо и Трапани запорираха собственост за 1,5 млн евро на боса на босовете Тото Риина и на семейството му, съобщи в.”Стампа”. Става въпрос за фирми, вила, 38 банкови сметки и много земеделски терени. Разследването е било открито в резултат на декларациите за доходите, направени от боса от Корлеоне и роднините му през годините. Въпреки конфискуваното му имущество в миналото Риина, който е в затвора от 1993 г., разполагал с крупни финансови средства. Всичко това, въпреки че той няма официални доходи. Съпругата на Риина Нинета Багарела успяла да издаде чекове за 42 000 евро в периода от 2007 до 2013 г.на името на свои роднини в затвора. Зад решетките са големият син на семейството Джовани, който изтърпява доживотна присъда, и по-малкият Джузепе, който се върна на свобода след излежаната присъда за принадлежност към мафията. Сред запорираното сега имущество влиза и вила с пет помещения в Мадзара дел Вало, където по-рано Риина и семейството му се криели. Вилата се водела на името на подставено лице. Властите са поставили под запор и различни имоти до Лече и Бриндизи, в област Пулия. Те принадлежали на фирми за търговия с автомобили, но били придобити с мръсни пари.", "date": "2017.07.19", "title": "Запорираха собственост за 1,5 млн. евро на Тото Риина"}
{"url": "https://www.24chasa.bg/novini/article/6344231", "text": "Полицията разследва кражба на над 10 000 лева и златни накити от частен дом във видинския квартал „Нов път”, съобщиха от Областната дирекция на МВР. Вчера в полицейски участък „Нов път” е получен сигнал за това, че за времето от 06:45 до 18:00 часа неизвестен извършител, чрез взлом на терасна врата на първия етаж на частен дом на ул. „Волга” е проникнал и извършил кражба на 10000 лева и 800 евро, както и на златни накити с общо тегло около 30 грама. Работата на разследващите по случая продължава, в Районно управление „Полиция” – Видин е образувано досъдебно производство.", "date": "2017.07.19", "title": "Разследват кражба на над 10 000 лева и златни накити от частен дом във Видин"}
{"url": "https://www.24chasa.bg/novini/article/6344062", "text": "\"Прокурор Радева е хваната да кара пияна преди години\", каза Веселин Марешки пред  .  Той добави още, че официално е бил подслушван.  За обвиненията за изнудване и натиск върху собственици на аптеки срещу него Марешки заяви, че са безумни. \"Това е слух, няма нито една жалба. Това е сценарий на кукловоди в енергийния бизнес\", каза той.  ", "date": "2017.07.19", "title": "Веселин Марешки: Прокурор Радева е хваната да кара пияна преди години"}
{"url": "https://www.24chasa.bg/novini/article/6344099", "text": "Правителството на Борисов е направило всички проверки в НДК. Няма правени проверки по време на служебното правителство. Това заяви депутатът от ГЕРБ Тома Биков пред . Един принципал отговаря за по-цялостния контрол над НДК, а не конкретни функции. Министърът не управлява оперативно НДК, не виждам основания - така Биков отговори на въпрос дали и министри могат да бъдат обвинени, ако се установят нарушения в НДК. Имаме отдавна сигнали за НДК, коментира Жельо Бойчев от БСП. Биков обаче напомни, че комисията е била създадена по искане на опозицията, за да се \"прави цирк\". Голямата цел е да се създаде усещане за разклащане на властта, но няма да го позволим, категоричен бе депутатът от ГЕРБ.", "date": "2017.07.19", "title": "Тома Биков: Всички проверки в НДК са започнати от кабинета \"Борисов\""}
{"url": "https://www.24chasa.bg/novini/article/6344092", "text": "Говорейки пред парламентарната комисия за външни работи за Договора за добросъседство с България, министър-председателят на Македония Зоран Заев подчерта, че наличието на такъв би означавало затваряне на открит въпрос, който страната има с източната си съседка, съобщава скопското електронно издание „Телеграф“, цитирано от “Фокус“.  „Няма да е краят на света, ако не го подпишем, но би било чудесно, ако това се случи“, заяви премиерът, изразявайки увереност, че сделката е добра за Македония и ще бъде подписана на 2 август, Илинден. „Договорът е добър за националните интереси на Република Македония. От държава с проблеми, ставаме държава, която решава проблемите. С договора правителството още веднъж потвърждава уникалността на македонския народ, македонския език и македонската идентичност. В договора няма дилеми, че става дума за две държави, два езика и два народа“,заяви Заев.", "date": "2017.07.19", "title": "Зоран Заев за договора с България: Добър е за националните интереси на Македония"}
{"url": "https://www.24chasa.bg/novini/article/6344102", "text": "Уругвай ще стане днес първата държава в света, където марихуана ще се продава в аптеките за развлекателни цели, под контрола на държавата, съобщава Франс прес, цитирана от БТА.  Към този момент само 16 аптеки в цялата страна с население от 3,4 милиона души ще продават този лек наркотик. Уругвайските власти не успяха да се споразумеят по въпроса с големите фармацевтични вериги. Канабисът ще бъде продаван на цена от 1,30 долара за грам. Всеки човек, вписан предварително в списъка на потребителите, ще има право да си купува максимум 10 грама седмично. Продажбата на марихуана в аптеките ще бъде разрешена съгласно закон от 2013 г., приет при президента Хосе Мухика. Той легализира сдобиването с канабис по три начина. Първите два - отглеждането на \"трева\" у дома или в кооперативи за лична употреба - вече се прилагат. Прилагането на третия предвиден способ - продажбата в аптеките - обаче бе отложено заради нежеланието на аптеките. По последни данни близо 5000 души са се вписали от 2 май в списъка на потребителите на марихуана.", "date": "2017.07.19", "title": "Уругвай ще продава марихуана в аптеките за развлекателни цели"}
{"url": "https://www.24chasa.bg/novini/article/6344104", "text": "Седем души са загинали от незапомнения студ, връхлетял значителни части от Аржентина, предаде РИА Новости, цитира \"Фокус\". Според местните медии двама души са загинали от хипотермия в провинциите Неукен и Симонес. И двете жертви на студа са били възрастни хора. Още петима души загиват, но не от преохлаждане, а заради отравяне с изгорели газове при използване на печки.", "date": "2017.07.19", "title": "7 души са загинали от студ в Аржентина"}
{"url": "https://www.24chasa.bg/novini/article/6344105", "text": "Броят на специалистите в областта на информационните и комуникационни технологии (ИКТ) в държавите от Европейския съюз е нараснал в през 2016 г. до 8.21 млн. души. През 2011 г. те са били само 6,38 млн. души, съобщава австрийският вестник Der Standard, цитиран от “Фокус“.  Цифрите показват увеличение на заетите в сектора от три процента на 3,7 %. Абсолютните стойности показват, че най-много ИКТ специалисти има във Великобритания (1,61 мнл. души), следвана от Германия (1,54 млн.) и Франция (един милион). В долната част на класацията са Малта, Кипър и Люксембург – вероятно заради малкия размер на страните. От 2011 г. до 2016 г. делът на ИКТ специалистите се е увеличил в почти всички 28 страни от ЕС – само в Словения и Люксембург данните са отрицателни. Жените са значително по-малко представени в сектора на ИКТ (16,7%), сравнение с мъжете (83.3%). В общ план на заетостта съотношението е по-балансирано (46.1 % жени и 53.9 % мъже). Интересното обаче е, че България е сред държавите от Общността, в които жените имат най-голям дял в ИКТ сектора, в който 69,9 % от заетите са мъже. За сравнение страната с най-висок процент на мъже, заети в ИКТ сектора, е Словакия (90,8 % мъже).", "date": "2017.07.19", "title": "България е сред страните в ЕС с най-много жени в информационните технологии"}
{"url": "https://www.24chasa.bg/novini/article/6344112", "text": "Според официалната статистика почти толкова гърци идват в България, колкото българи посещават Гърция. Това каза министърът на туризма Николина Ангелкова в сутрешния блок на телевизия \" \".  Министърът коментира ситуацията в южната ни съседка след проливните дъждове и наводнения там. \"Изключително неприятна ситуация. Министерство на външните работи, особено нашето генерално консулство в Солун следят в детайли всичко, което се случва и са на разположение на всеки един български гражданин, който се обръща към тях за съдействие. Чух, че ситуацията започва да се нормализира и се надявам това да се случи бързо, за да се върнат хората към обичайния си ритъм. Все още нямаме конкретни данни - дали има откази от резервации и как това ще се отрази като цяло на българите, които са решили да прекарат своята ваканция в Гърция и къде може би ще се пренасочат. До няколко дни ще имаме анализи и информация по отношение на това\", заяви министър Ангелкова. По думите ѝ всяка година си говорим за сравнението България - Гърция, което според нея не е правилно, тъй като няма как да се сравняват ябълки и круши. \"Със сигурност мога да кажа обаче, че на база на официалната статистика почти толкова гърци идват в България, колкото българи посещават Гърция. Имайки предвид и това, че Гърция има сравнително доста пъти повече плажно крайбрежие, което е 15 000 км, докато в България то е 400 км. За миналата година само за периода юни-септември около 500 000 гърци са посетили България и 570 000 българи са посетили Гърция. Виждате, че разликата е изключително малка\", коментира Ангелкова. Тя отбеляза, че за първите 5 месеца на 2017 г. 370 000 гърци са посетили България и поставят Гърция на първо място по посещения на чуждестранните туристи. Около 490 000 българи към момента са посетили Гърция, което ни класира на второ място в тяхната статистика.", "date": "2017.07.19", "title": "Ангелкова: Почти толкова гърци идват в България, колкото българи посещават Гърция"}
{"url": "https://www.24chasa.bg/novini/article/6344124", "text": "Държавният глава на Полша Анджей Дуда изненадващо се противопостави на реформата в правосъдието, предложена от управляващото дясно консервативно правителство във Варшава, съобщава германският телевизионен канал ZDF, цитиран от “Фокус“.  Дуда отказа да подпише законодателното предложение на кабинета на Беата Шидло, ако то не бъде преработено. Критиците обвиняват правителството, че иска да разшири влиянието си за назначаване на съдиите. В няколко града в Полша хиляди хора отново излязоха на протест срещу проектозакона.", "date": "2017.07.19", "title": "Президентът на Полша се противопостави на съдебната реформа"}
{"url": "https://www.24chasa.bg/novini/article/6344141", "text": "Сградата на Съдебната палата в София е евакуирана заради сигнал за бомба, съобщи  . Сигналът е подаден на телефон 112 малко след 8 часа от мъжки глас. Веднага на място са пристигнали служители на реда и вече проверяват сградата. Няма информация дали делата, насрочени за 9,30 ч, ще започнат навреме.", "date": "2017.07.19", "title": "Съдебната палата е евакуирана заради бомба"}
{"url": "https://www.24chasa.bg/novini/article/6344129", "text": "Химици от Калифорнийския университет \"Ривърсайд\" създадоха специално мастило, което позволява хартията да бъде изтривана и върху нея да бъде печатано наново до 80 пъти, съобщава Ройтерс, предава  .  Това е възможно, тъй като вместо обикновено мастило се използва светлина. В САЩ се използват годишно 70 милиона тона хартия всяка година и учените се надяват, че новият вид мастило ще спомогне за намаляване на това количество. В основата на новата технология стоят наночастиците. Те са хиляди пъти по-малки от диаметъра на човешки косъм. ", "date": "2017.07.19", "title": "Учени създадоха мастило, позволяващо\nхартията да се използва до 80 пъти"}
{"url": "https://www.24chasa.bg/novini/article/6344145", "text": "Трябва да спазваме правилата и законите в страните, в които отиваме. Не трябва да искаме те да са като нас, нито те да искат ние да сме като тях. Това заяви жгурналистът от „24 часа“ Георги Милков пред  . Той коментира В Саудитска Арабия има правила, които са доста строги, разказа Милков. И обясни, че там има и специален комитет за промотиране на добродетелите и предотвратяване на пороците. Тези хора вървят с едни малки кожени пръчки и всяват ред сред мъже и жени, обясни той. В Саудитска Арабия всичко е много строго - жена без придружител не може, а документите им стоят в мъжете на семейството, разказа и журналистката Оля Ал Ахмед. Всичко е строго индивидуално, но законите трябва да се спазват и уважават, коментира тя. И разказа, че е изчела чата в социалните мрежи под скандалното видео и там освен тези, които я заклеймяват, пишели и много жени, които подкрепят арестуваното момиче и приемат постъпката й като форма на протест. Не е провокация, по-скоро девойката е била окуражена от приемането на Саудитска Арабия в Комитета по правата на жените в ООН, коментира Милков. Саудитска Арабия ще отговаря за правата на жените между 2018 и 2022 г. Девойката вероятно е била окуражена от това, но е интересно какво ще направят властите сега, след като е заловена. Интересно е също какво ще направи сега и младият престолонаследник принц Мохамед Бин Салман, който промотира новата визия на Саудитска Арабия и който смята да промени драстично въпроса с правата на жените. Ал Ахмед разказа за своя приятелка, която била арестувана в Кувейт, защото се разходила по площада с бяла рокля и дълбоко деколте. Но пък самата тя ходила в Сирия по къси напталонки и по потник, също и в Мароко. Милков пък припомни случай с един младеж – Абу Син, който е бил арестуван заради чат с американка, а по време на ареста си предавал на живо. Държали го една седмица и го пуснали.", "date": "2017.07.19", "title": "Георги Милков: Трябва да спазваме правилата и законите на страните, в които отиваме"}
{"url": "https://www.24chasa.bg/novini/article/6344151", "text": ", съдебната палата в София отвори врати. Взривно устройство не беше открито и съдебните охранители пуснаха хората да влязат в залата. Така делата от 9:30 часа ще започнат навреме.                                                                                                                                                                                                                                                                                                                        ", "date": "2017.07.19", "title": "Няма бомба в Съдебната палата в София, отвориха я"}
{"url": "https://www.24chasa.bg/novini/article/6344158", "text": "Телефонен мошеник, измъкнал с измама пари от ученичка, спестени за по-нататъшно обучение, получи доживотна присъда в Китай, съобщава ТАСС, предава БТА. Процесът, предизвикал голям отзвук в страната, приключи днес в град Лини, в източната провинция Шандун. Случаят привлече обществено внимание, тъй като момичето почина от сърдечен пристъп на път за вкъщи, след като бе подало в полицията жалба за измамата. В делото бе посочено, че смъртта не е предизвикана пряко от действията на осъдения, но станалото е било истински удар за ученичката и наред с други фактори е причинило трагедията. Основният подсъдим бе Чън Вънхуей, който през август миналата година се представил за служител от градското просветно управление и чрез неуточнена в делото престъпна схема измъкнал от момичето 9900 юана (1400 долара) - уж като дарение за малоимотни ученици. Заедно с Чън присъди от 3 до 15 години получиха още шестима телефонни измамници от същата банда. Те купували лични данни за ученици, а после ги ограбвали, като се представяли за служители от различни ведомства. От 2015 до 2016 г. натрупали по този начин над 560 000 юана (83 000 долара).", "date": "2017.07.19", "title": "Телефонен измамник получи доживотна \nприсъда в Китай"}
{"url": "https://www.24chasa.bg/novini/article/6344163", "text": "Астрономи заявиха, че са открили доказателства за поредица ранни галактични сблъсъци, които са формирали Млечния път, съобщи ЮПИ, цитирана от БТА.  Нашата галактика не съществува в космически вакуум - през целия си живот е взаимодействала с други галактики. Учени смятат също, че Млечният път се е формирал от ранни сблъсъци, а сега вече разполагат с нужните доказателства за това в резултат на наблюдения. Като изследвали разпределението на 3,6 милиона звезди в звездния галактически диск, учените идентифицирали асиметрични вълнички, които свидетелстват за сблъсъци на Млечния път с галактиката джудже Стрелец преди около 850 милиона години. \"Смята се, че тези сблъсъци са били \"архитектът\" на централната зона и спиралните ръкави на Млечния път - заяви експертката по физика и астрономия Сюзън Гарднър от университета на Кентъки. - Както вълничките по гладката повърхност на езеро навеждат на мисълта, че е минал кораб, потърсихме различия в симетрията, които би трябвало да се очакват вследствие на разпределението на звездите, за да открием доказателства за минали сблъсъци. Намерихме много доказателства за нарушаване на симетрията и по този начин си създадохме представа за ролята на минали сблъсъци във формирането на структурата на Млечния път.\" Получените резултати потвърждават по-ранните данни за северно-южна асиметрия в разпределението на звездите в звездния галактически диск. Астрономите използвани данни, събрани от телескопа на фондацията \"Слоун\" в Ню Мексико, за да изследват вертикалното разпределение на звездите в относително малки райони на звездния галактически диск.", "date": "2017.07.19", "title": "Учени: Ранни сблъсъци са формирали Млечния път"}
{"url": "https://www.24chasa.bg/novini/article/6344170", "text": "Златни накити на стойност 31 146 лева задържаха при два случая митнически и гранични служители на ГКПП \"Капитан Андреево\", съобщиха от Агенция \"Митници\". При първия случай, на 13 юли 2017 г., около полунощ контрабандните бижута са открити при проверка на автобус с турска регистрация, пътуващ по редовната линия Истанбул-Букурещ. За превозното средство е подадено искане за щателна митническа проверка от служители на Гранична полиция. Шофьорът и пътниците заявили, че не пренасят ценности и валута за деклариране. При щателна митническа проверка се установява, че в личния багаж на пътуваща в автобуса румънска гражданка са укрити полиетиленови пликове с недекларирани накити от жълт метал. Открити са общо 160 обеци, синджири, пръстени и гривни, които според направената от вещото лице експертиза са от 14-каротово злато с общо тегло 394 грама, на стойност 23 640 лева. При втория случай, на 18 юли 2017 г., лек автомобил с българска регистрация, влизащ в страната от Турция е селектиран за щателна митническа проверка. При личен преглед на една от пътничките в автомобила са открити, укрити в сутиена и в дамската чанта, златни накити с общо тегло 125.1 грама на стойност 7 506 лева. Бижутата са задържани и подлежат на отнемане в полза на държавата. На нарушителките, румънска и българска гражданки, са съставени актове по Валутния закон като им са иззети по 520 евро за обезпечения на евентуални вземания по съставените актове.", "date": "2017.07.19", "title": "Задържаха златни накити за над 30 000 лв. на ГКПП \"Капитан Андреево\""}
{"url": "https://www.24chasa.bg/novini/article/6344184", "text": "Културистът Николай Димов се е самозадушил със свинските опашки, пише  . Според експерт от Плевен, които са дали показания пред съд във Варна в понеделник, съпругът на Анита Мейзер е издъхнал от задушаване.  В този момент той е започнала да се мята, но Анита помислила, че движенията са били част от играта му. \"Димов сам си е дръпнал опашките, за да се освободи на примките. Всички вещи лица потвърдиха това\", заяви новият адвокат на Мейзер – Петър Чалъмов. Тялото на културиста бе намерено във варненски апартамент на 14 август. Мейзер бе осъдена на три години затвор. По-късно Варненският апелативен съд върна делото за преразглеждане заради процесуални нарушения.", "date": "2017.07.19", "title": "Мъжът на Анита Мейзер се е самоубил със свинските опашки"}
{"url": "https://www.24chasa.bg/novini/article/6343741", "text": "Мръсното море и излагането на слънце без защитен крем докарват алергии на хиляди туристи по плажовете ни, твърди в. \"Монитор\". Диарии, алергии и летен грип също морят плажуващите. Една от причините е изливането на фекални води в морето, което  причинява колити, обриви и стомашни неразположения, особено при по-малките туристи. Лекари съветват да се внимава от обезводняване при децата,  когато  получат стомашно-чревни неразположения. Друг проблем били кърлежите. Близо 50 души са потърсили лекарска помощ след ухапване от кърлеж.     ", "date": "2017.07.19", "title": "Мръсното море докарва алергии"}
{"url": "https://www.24chasa.bg/novini/article/6343601", "text": "Наказания ще има за медици, ако се окаже, че някой от тях не си е изпълнил служебните задължения по време на дежурството в Спешно-приемно отделение (СПО) на благоевградската болница. Това каза директорът д-р Огнян Митев по повод смъртта на 43-годишния зам.-командир на военното формирование 26 400 подп. Пламен Пацов. Мъжът почина в събота малко след 17 ч, след като преди това е бил в спешното. Аутопсията показала, че причина за смъртта е белодробна тромбоемболия Прокуратурата е образувала досъдебно производство срещу неизвестен автор за причинена смърт по непредпазливост, каза говорителят прокурор Весела Стоилова. Обвинението е работно и ако се окаже, че има виновни длъжностни лица, то ще се преквалифицира. Два дни се разпитват всички медици, които са били дежурни в събота и в СПО, и в ЦСМП. В отделението е имало на смяна през деня една лекарка, 3 медицински сестри и две санитарки. Разпитана е и съпругата на починалия, както и студент по медицина в университета в Стара Загора, който е придружил подп. Пацов до болницата. Прегледани са записите от видеокамерите, но те не хвърлят кой знае каква яснота около внезапната смърт на мъжа. В шоковата зала, където се преглеждат пациентите, няма камери, те са насочени към входа и вътрешния двор. По непотвърдена информация военният от няколко дни се оплаквал. Направени са му изследвания от личния лекар, които установили, че има нисък показател на желязото в кръвта и оттам желязодефицитна анемия. В събота сутринта не се чувствал добре. Съпругата му отишла в дежурен кабинет на частна клиника, за да търси съвет от лекар, описвайки състоянието на мъжа си. Дежурната лекарка ѝ казала, че трябва да види пациента, а ако не е в състояние - да се повика Бърза помощ. След това жената отишла и в СПО на болницата, където също описала какъв проблем има мъжът ѝ. И там казали, че трябва да дойде болният. Около 14 ч на подп. Пацов му прилошало. Обадил се на познат, за когото знаел, че е студент по медицина в III курс, и заедно отишли до СПО. “По това време колегите са имали пациент с дихателна недостатъчност и друг с кардиологичен проблем и се занимавали с тях. Познават студента, който идва често в отделението, за да наблюдава. Младежът бил цивилен със слушалки на врата. Влязъл с военния и му направил ЕКГ, взел разпечатката и си тръгнали”, каза д-р Митев. Той твърди, че една от сестрите се е скарала със стажанта, защото не е трябвало да поема инициативата. “Дори студентът да е направил ЕКГ, не ми е ясно защо веднага са си тръгнали. Не е консултирал резултата с дежурния лекар, не е уведомил екипа, че си тръгват. Колегите са излезли да ги търсят, но не ги открили”, допълни Митев. Така посещението на военния дори и не било записано в дневника. След като се прибрал у дома си, малко преди 17 ч му прилошало и паднал на пода. Веднага съпругата му подала сигнал на тел. 112. “Колегите са тръгнали на момента и са пристигнали бързо. Пациентът е бил в безсъзнание, без дишане, без сърдечна дейност. Екипът започнал реанимационни действия. Друг колега, който е бил на адрес наблизо, разбрал за случая и също е пристигнал. Направили са всичко възможно”, категоричен е шефът на ЦСМП д-р Красимир Михайлов. Шокирани от внезапната смърт, близките му се обадили в полицията, за да кажат, че е починал, и веднага на място дошли и разследващи полицаи. Малко след смъртта студентът пристигнал в СПО в нервна криза. Ръководството на МБАЛ-Благоевград, веднага започна вътрешно разследване. “Пациентът не е преглеждан. Колегите не са видели и резултата от ЕКГ”, каза болничният шеф. Младежът обяснил, че е показал резултатите на лекарката, тя отрича. “Колежката е притеснена, иска да напуска и днес я уговорих да остане, поне докато приключи проверката. Случката е много объркана и се надявам разследващите да я изяснят”, допълни д-р Митев. Той не даде обяснение как е възможно външен човек да влезе в залата за прегледи и да направи изследване. “Направили са му забележка, да се бият ли! Лошото е, че не е направена консултация с лекар - вярвам на колежката”, ядоса се болничният шеф. Починалият оставя съпруга и две момичета в VI и X клас. Семейството планирало летния си отпуск на море. “Не притеснявайте жена му. Тя не може да се отърси от шока. Децата му също не са на себе си”, казаха съседи.", "date": "2017.07.19", "title": "Прокуратурата търси виновни за  смъртта на военен, прегледан в болница от студент по медицина (Обзор)"}
{"url": "https://www.24chasa.bg/novini/article/6344011", "text": "Президентите на САЩ и Русия Доналд Тръмп и Владимир Путин са имали втора среща по време на форума на Г-20 в Хамбург, за която не е било съобщено, предаде Ройтерс, като се позовава на източник от Белия дом, цитира БТА. Двамата лидери проведоха на 7 юли първата си среща, която продължи повече от два часа. На нея бяха обсъдени въпроси от двустранните отношения, конфликтите в Сирия и Украйна, ситуацията около Северна Корея и киберсигурността. Вечерта на същия ден Путин и Тръмп разговаряли по време на официална вечеря за участниците в срещата на върха и техните съпруги. Путин бил седнал до първата дама на САЩ Мелания Тръмп. Към края на вечерята американският президент отишъл до тях и започнал разговор с руския си колега. За този разговор не беше официално съобщено. Първи за въпросната среща съобщи основателят и ръководител на международната консултантска компания \"Юрейша груп\" Иън Бремър, в интервю за агенция Блумбърг вчера, предаде ТАСС. По думите на Бремър тази неофициална втора среща се състояла вечерта и продължила около час. На разговора присъствал само руският преводач на Путин. Липсата на американски преводач озадачила други лидери на вечерята, отбелязал Бремър, който окачествил това като \"нарушение на протокола за национална сигурност\", съобщи Ройтерс. Източникът от Белия дом заявил, че двамата лидери са използвали руския преводач, защото американският преводач не говорел руски. \"За всяка двойка /лидер със съпругата си/ имаше само по един преводач. Американският преводач, съпровождащ президента Тръмп, говореше японски език. Когато Тръмп разговаряше с Путин, те използваха помощта на руския преводач, защото американският не знаеше английски\", обясни представителят на Белия дом, цитиран от ТАСС. \"Нямаше \"втора среща\" между президента Тръмп и президента Путин, а само кратък разговор в края на вечерята. Инсинуациите, че Белият дом се опитва да \"скрие\" втора среща са лъжливи, подли и абсурдни\", добавил източникът, пожелал анонимност. Говорителят на Белия дом Шон Спайсър и говорителят на Съвета за национална сигурност Майкъл Антън потвърдиха, че Тръмп и Путин са разговаряли на вечерята, съобщи Асошиейтед прес. Антън не уточни продължителността на разговора, но отбеляза, че той е бил неформален и не трябва да се окачествява като среща. Тръмп защити разговора си с Путин в две гневни съобщения в Туитър късно снощи. \"Съобщенията на Фалшивите Новини за тайна вечеря с Путин са извратени. Всички лидери от Г-20 и съпругите им бяха поканени от германския канцлер. Пресата знаеше!\", написа той. Няколко минути по-късно президентът добави: \"Фалшивите Новини стават все по безчестни! Дори една вечеря, дадена в чест на топ 20-те лидери в Германия е направена да изглежда зловеща\".", "date": "2017.07.19", "title": "Тръмп и Путин са имали още една среща\nпо време на форума на Г-20 в Хамбург"}
{"url": "https://www.24chasa.bg/novini/article/6344013", "text": "Съединените щати се надяват на разширяване на зоните за деескалация в Сирия, където се спазва режимът на прекратяване на огъня, заяви вчера говорителката на Държавния департамент Хедър Науърт, цитирана от ТАСС. \"Ние се надяваме, че ще настане време за потенциално разширяване /на режима на прекратяване на огъня/ на други територии, отбеляза Науърт, изтъквайки продължителното спазване на примирието в югозападна Сирия. Говорителката на Държавния департамент заяви, че не може да потвърди, че САЩ и Русия активно обсъждат второ споразумение за разширяване на зоните за деескалация в Сирия. Тя посочи като приоритетна за Вашингтон работата по спазването на примирието и усилията за осигуряване на стабилност в региона, както и предоставянето на хуманитарна помощ на нуждаещите се сирийци.", "date": "2017.07.19", "title": "САЩ се надяват на разширяване на зоните за деескалация в Сирия"}
{"url": "https://www.24chasa.bg/novini/article/6344015", "text": "Външният министър на Иран Мохамад Джавад Зариф заяви вчера в ООН, че правителството на президента Доналд Тръмп се опитва да \"отрови международната атмосфера\" с нови санкции срещу Техеран, след като потвърди, че Иран спазва задълженията си по споразумението от 2015 г. за ядрена му програма, предаде БТА. По-рано вчера САЩ обявиха нови икономически санкции срещу Иран заради програмата му за балистични ракети и \"зловредните действия\" на Техеран в Близкия изток. Държавният департамент наложи санкции на 18 физически и юридически лица, свързани с иранската програма за балистични ракети и с Корпуса на гвардейците на ислямската революция. Санкциите бяха наложени няколко часа, след като администрацията на САЩ потвърди пред Конгреса, че Иран спазва международното споразумение за ядрената му програма. В същото време Вашингтон предупреди, че Техеран може да понесе последици за нарушаване на духа на ядрената сделка. Зариф окачестви новите санкции като незаконни и заяви пред репортери в централата на ООН, че \"това, за съжаление, се е превърнало в навик за тази администрация\". Иранският външен министър изтъкна, че Международната агенция за атомна енергия вече е установила, че Иран спазва задълженията си по ядрената сделка.", "date": "2017.07.19", "title": "Иран счита новите санкции на САЩ срещу нея за незаконни"}
{"url": "https://www.24chasa.bg/novini/article/6344019", "text": "Над 110 хиляди мигранти и бежанци са пристигнали в Европа през Средиземно море от началото на годината, съобщи вчера Международната организация по миграцията. \"От началото на годината до 16 юли в Европа по море са пристигнали 111 148 мигранти и бежанци\", заяви на пресконференция в Женева говорителят на МОМ Джоел Милман, предаде БТА. Той уточни, че близо 85 процента от тях - над 93 хиляди души - са пристигнали в Италия, а останалите - в Гърция, Испания и Кипър. Основно направление на миграцията тази година стана Италия. За шест месеца и половина тя е приела 13,5 хиляди повече мигранти и бежанци отколкото за същия период на миналата година. Едновременно с това значително намалява потока от бежанци, отправящи се към Гърция: от началото на годината там са пристигнали малко повече от 10 хиляди души, докато за същия период на миналата година те са били близо 160 хиляди. Миналата година от 1 януари до 16 юли Европа е приела над 240 хиляди мигранти и бежанци, припомни Милман. От началото на годината са загинали 2359 мигранти и бежанци, опитали се да се доберат по море до европейските страни. Миналата година за същия период са били регистрирани 2996 загинали. По данни на МОМ в целия свят от началото на годината са загинали 3256 мигранти и бежанци.", "date": "2017.07.19", "title": "Над 110 хиляди бежанци са дошли в Европа през Средиземно море от началото на 2017 г."}
{"url": "https://www.24chasa.bg/novini/article/6344022", "text": "Върховният представител на ЕС по външната политика и сигурността Федерика Могерини приветства започналото в парламента в Скопие обсъждане на проекта на договор за добросъседство между България и Македония, предаде БТА. Радваме се, че бяха предприети добри стъпки - парламентът в Скопие се запозна с проектодокумента, приветстваме този ход, заяви Могерини на съвместна пресконференция с еврокомисаря по въпросите на съседството Йоханес Хан, вицепремиера на Македония Буяр Османи и македонския външен министър Никола Димитров. Четиримата говориха след заседанието на Съвета за асоцииране ЕС-Македония в Брюксел. Могерини съобщи, че сред обсъдените на срещата теми са били добрите отношения със съседите и целта да се постигне съгласие по спорните въпроси, за да може Македония да напредне по пътя си към ЕС. Правителството в Скопие изпълнява намеренията си. Вижда се, че то е готово да придвижи страната към ЕС, коментира върховният представител. Наистина оценяваме, че правителството протяга ръка към съседите, за да преодолее трудностите от миналото и да предприеме успешни крачки към по-нататъшно сближаване с ЕС, добави еврокомисарят Хан. Министър Димитров уточни, че македонското правителство е поискало от партньорите от ЕС прилагането на реформите и подобряването на добросъседските отношения да бъдат използвани за очертаване на ясни стъпки, които биха открили пътя на неговата страна към ЕС.", "date": "2017.07.19", "title": "ЕК приветства напредъка в преговорите\nпо договора между България и Македония"}
{"url": "https://www.24chasa.bg/novini/article/6344035", "text": "Видимостта и в двете посоки на АМ „Тракия” в района на Ихтиман отново е ограничена, съобщи . Причината е мъгла, поясниха от АПИ. От агенцията съветват шофьорите да се движат с повишено внимание. В началото на месеца точно на това място станаха три верижни катастрофи с десетки автомобили и 31 ранени. Според очевидци мъглата е била примесена и с дим от близкото сметище, което по това време гореше.", "date": "2017.07.19", "title": "Видимостта на АМ „Тракия” край Ихтиман отново е ограничена"}
{"url": "https://www.24chasa.bg/novini/article/6344051", "text": "Десетки българи са блокирани в различни курорти на гръцкия полуостров Халкидики след потопа там. Колите им са повредени заради наводнени двигатели и електроника и те не могат да се приберат, съобщи  . Всичко е потънало в кал, разказаха потърпевши. За да получат помощ от застраховател, те трябва да имат бележки от гръцката полиция. Най-близкият полицейски пункт обаче бил на километри от къмпингите и селата, а хората нямало с какво да стигнат до там. Въртим се в омагьосан кръг, оплакаха се българи. Вариант е да се ползва Пътна помощ, но до границата с България тя излизала около 300 евро, а до София - над 1000 лева. Водата дойде на 3 вълни, за минути започна бързо да се покачва и наводни приземните етажи на къщите, разказа очевидец на потопа. Стигнало се дори до евакуация. Властите в Гърция вече са започнали активно да работят по почистването на курортите. ", "date": "2017.07.19", "title": "Десетки българи блокирани на Халкидики (Видео)"}
{"url": "https://www.24chasa.bg/novini/article/6344024", "text": "Шестима души са загинали в Япония за последната седмица заради горещините, предаде РИА Новости, цитира \"Фокус\". По данни на главното пожарно управление на страната през този период в болниците със симптоми на топлинен удар са постъпили повече от 7600 души. Общият броя на загиналите в Япония от горещината за тази година достига до 17 души. В края на юни в централната част на страната се установи горещо и задушно време. Въздухът е с температура от 35 градуса.", "date": "2017.07.19", "title": "Шестима души са загинали в Япония заради горещините за последната седмица"}
{"url": "https://www.24chasa.bg/novini/article/6344026", "text": "Изгоря покривът на емблематичната за столичани спирка „Вишнева” в София, съобщиха от пресцентъра на МВР, предаде  . От неправителствената организация „Спаси София” публикуваха снимки на пожара във „Фейсбук”. Сигналът е подаден рано тази сутрин. Към момента причините за огъня не са ясни, но от МВР поясниха, че в сградата се държат инертни материали за поддръжка на трамвайните релси.", "date": "2017.07.19", "title": "Изгоря покривът на емблематичната спирка „Вишнева” в София (Снимки)"}
{"url": "https://www.24chasa.bg/novini/article/6344031", "text": "Израелската полиция е разгонила група араби, събрали се на протест пред портата \"Бал ел Асбат\" в Йерусалим, предаде ТАСС, цитира \"Фокус\". Полицията е използвала сълзотворен газ и гумени куршуми при разгонването на събралите се. Пострадали са повече от 70 души. В болницата е докаран председателят на Висшия ислямски съвет на Йерусалим шейх Акрам Сабри. Той е бил ранен в гърдите и се намира в реанимацията.", "date": "2017.07.19", "title": "Повече от 70 араби са ранени в Йерусалим при разгонване на протест"}
{"url": "https://www.24chasa.bg/novini/article/6344037", "text": "   За изслушване от депутатите са извикани бившите министри на отбраната Аню Ангелов, Ангел Найденов и Николай Ненчев, заемали поста от 2010 г. до началото на 2017 година. Комисията, която беше създадена преди няколко седмици, трябва да изяснни как се е стигнало до класирането на първо място на офертата на \"Грипен\". Ще се проверява и работата на служебното правителство, което е взело решение за бъдещия разход от 1,5 млрд. лв.", "date": "2017.07.19", "title": "Трима бивши министри се явяват пред анкетната комисия \"Грипен\""}
{"url": "https://www.24chasa.bg/novini/article/6344033", "text": "Дипломати от ЕС смятат, че преговорите за Брекзит трябва да бъдат временно прекратени. Вторият кръг от преговорите се натъкна на проблеми още в първото си денонощие относно въпроса за „сметката за развода“ между ЕС и Великобритания, пише The Independent. „Уреждането на финансовите въпроси е приоритет“, заяви дипломат от ЕС. „ЕС няма да излязат от преговорите, но би ги прекъснал временно. Имаме впечатление, че Великобритания не се е подготвила за тях“, добави той. Според друг дипломат „е разумно да се очаква от британците да кажат нещо друго от „няма да платим и пени“. Предупрежденията идват след като британският министър на въпросите, свързани с Брекзит Дейвид Дейвис напусна преговорите само час след началото им в понеделник.", "date": "2017.07.19", "title": "ЕС може да спре преговорите за Брекзит, „защото Великобритания не е готова“"}
{"url": "https://www.24chasa.bg/novini/article/6344058", "text": "Според новопубликувани данни президентът на САЩ Доналд Тръмп е общувал с британския министър-председател Тереза Мей повече от който и да е друг световен лидер, откакто встъпи в длъжност, пише The Daily Express, цитира \"Фокус\". Двамата са говорили, лично или по телефона, общо девет пъти след победата на Тръмп на президентските избори през ноември 2016 година. Единствено Япония е наблизо с осем разговора, докато първенците в ЕС Франция и Германия са далеч назад. Тези новини се приемат за добре дошли за Тереза Мей, която се опитва да уталожи брожението срещу нея в нейната управляваща Консервативна партия. А с постоянните изказвания на Тръмп, че той иска да сключи търговско споразумение с Великобритания след Брекзит, тази тенденция на сътрудничество ще бъде важна за успеха на страната след напускането на Съюза. С Израел, Германия и Саудитска Арабия са провеждани по седем разговора, Тръмп е водил по шест разговора с лидерите на Китай, Египет, Канада и Турция и по пет с тези на Русия, Франция, Южна Корея и Перу.", "date": "2017.07.19", "title": "Тръмп е общувал с Тереза Мей повече от който и да е друг световен лидер"}
{"url": "https://www.24chasa.bg/novini/article/6344046", "text": "Мъж е загинал след срутването на стара църква в уелската столица Кардиф. Спешните служби за били извикани в ранния следобед на 18 юли 2017 г., пише The Guardian, цитира \"Фокус\". „Двама души са се спасили с леки наранявания“, съобщава пожарната и спасителната служба на Южен Уелс. „Един мъж бе, за жалост, открит под срутилата се сграда и бе трагично загубил живота си. Искаме да изразим своите съболезнования към семейството му“, заяви директорът на местната служба Гарет Дейвис. Той добави, че пожарникарите работят над това да извадят тялото и че същевременно са ограничили движението по близката железопътна линия, свързваща Кардиф и Нюпорт.", "date": "2017.07.19", "title": "Мъж е загинал в Кардиф, след като стара църква се срутва върху него"}
{"url": "https://www.24chasa.bg/novini/article/6344060", "text": "Гръцката полиция е арестувала над 30 души, а петима са били ранени след сблъсъци с бежанци в приемния център Мориа на остров Лесбос, съобщава изданието Нюз.ин, предава БТА.  При тези сблъсъци се е наложило полицията да използва сълзотворен газ, за да спре бунта на африкански мигранти в центъра. В резултат на инцидента са пострадали петима полицаи и работещи извън бежанския център. Щети са били нанесени на пет полицейски автомобила. Групи бежанци, най-вече от африканските страни, от дни протестират на остров Лесбос заради бавната обработка на молбите им за убежище, която според тях продължавала повече от година. Междувременно властите оповестиха, че е нараснал броят на блокираните бежанци на гръцките острови и че те вече са достигнали десет хиляди. На остров Лесбос те наброяват 4378, на остров Хиос - 3461 и на остров Самос - 2095.", "date": "2017.07.19", "title": "Арести и ранени след сблъсъци в бежански \nцентър на остров Лесбос"}
{"url": "https://www.24chasa.bg/novini/article/6344071", "text": "Сръбският президент Александър Вучич заяви след срещата си в Белия дом с вицепрезидента на САЩ Майк Пенс, че Сърбия признава конституционното име на Македония, съобщава македонската медия “Сител“, цитирана от “Фокус“.  Вучич, който преди това подкрепи външния министър Ивица Дачич, който наскоро заяви, че Сърбия е направила грешка, като е признала конституционното име на Македония, остава на страната на признаването, въпреки някои македонски решения, които не се харесват на Сърбия. ,, Македония призна независимостта на Косово, което съм сигурен, е противно на волята на нейното население '', заяви сръбският президент. Пенс и Вучич по време на срещата са обсъдили нерешените въпроси на Балканите, включително и спора с името на Македония, статута на Косово и ситуацията в Босна и Херцеговина, при което са се съгласили, че всички спорове трябва да се решават чрез диалог. Американският вицепрезидент е изразил загриженост за руското влияние в региона. Много повече внимание на сигурността на Балканите се очаква да се отдели при пристигането на Майк Пенс в Подгорица на 2 август на срещата на лидерите на страните от Адриатическата харта, на която Македония ще бъде представяна от министър-председателя си Зоран Заев. Освен Македония, като един от съоснователите на Адриатическата харта, в нея членуват Албания, Хърватия, Черна гора и Босна и Херцеговина. Сърбия, Косово и Словения имат статут на наблюдатели. Адриатическата харта е създадена през 2003 г. с цел държавите-членки по-успешно да осъществят реформите и да станат членки на НАТО.", "date": "2017.07.19", "title": "Македония е една от темите в разговора между Вучич и Майк Пенс в Белия дом"}
{"url": "https://www.24chasa.bg/novini/article/6344064", "text": "Камчатският филиал на геофизичната служба на РАН съобщи, че е регистрирал шесткилометрово изригване на стълб пепел от вулкана Ключевской, разположен на полуострова, съобщава РИА Новости, цитирана от “Фокус“.  „В сряда сутринта по местно време на вулкана Ключевской бе изригната пепел, чиято височина бе шест км. Шлейфът пепел се разпространи на повече от 60 км. югозападно от вулкана“, пише в съобщение на службата. Обявен е „оранжев“ код на авиационна опасност, което означава, че Ключевской може да представлява опасност за международните и местните авиолинии, преминаващи в района на Камчатка. Ключевской е най-високият действащ вулкан в Евразия. Висок е 4750 метра. На 3 април 2016 г. той се активизира. ", "date": "2017.07.19", "title": "Изригна камчатският вулкан Ключевской (Видео)"}
{"url": "https://www.24chasa.bg/novini/article/6344068", "text": "Министър-председателят на Ирак Хайдер ал Абади призова турската армия да напусне пределите на страната, предаде РИА Новости, цитира \"Фокус\". Миналата седмица министър-председателят официално обяви за победата над „Ислямска държава“ в Мосул, който терористите държаха под свой контрол три години. „Министър-председателят на Ирак призова турската армия да отстъпи и да напусне Ирак и заяви, че битката за Мосул е приключила“, пише иракският кюрдски канал „Рудау“ на своя официален профил в социалната мрежа „Туитър“. Отношенията между Багдад и Анкара се влошиха в края на 2016 г., след като Турция без разрешение на иракските власти въведе войска в района Башик, недалеч от Мосул под предлог, че помага в борбата срещу „Ислямска държава“. Багдад нееднократно призовава Турция да изведе военните си, посочвайки, че това е нарушение на суверенитета му.", "date": "2017.07.19", "title": "Министър-председателят на Ирак призова турската армия да напусне страната"}
{"url": "https://www.24chasa.bg/novini/article/6344094", "text": ", предаде Reuters, цитира \"Фокус\". „СОКАР-Балкан и Българската държавна компания „Булгартрансгаз“ са подписали меморандум за разбирателство, целящ изучаването на възможностите за допълнителни маршрути за транспортиране на азербайджански газ“, пише в официално заявление на българското министерство на енергетиката. „СОКАР изразява готовност да изучи техническите и търговските възможности на газовата мрежа на „Булгартрансгаз“, за да пренася допълнителни обеми природен газ през България към другите Европейски пазари“, пише още там. България, която внася близо 95% от газта си от руския „Газпром“ се надява да изгради газов Хъб край град Варна, за да привлече и азербайджански, и руски газ за него.", "date": "2017.07.19", "title": "Азербайджан проучва възможността да внася газ в България"}
{"url": "https://www.24chasa.bg/novini/article/6344093", "text": "Трите власти – законодателна, изпълнителна и съдебна, показаха единство в борбата с насилието над медици. Това обяви пред   председателят на парламентарната здравна комисия Даниела Дариткова от ГЕРБ. Тя припомни, че са предвидени по-тежки наказания за насилие над медицински лица. Разчитаме на ефективно правораздаване от съдебната система, допълни Дариткова. Кандидатурата на проф. Камен Плочев за председател на Националната здравноосигурителна каса (НЗОК) ще бъде гласувана в парламента на 28 юли, каза председателят на здравната комисия. Тя уточни, че д-р Глинка Комитов е напуснал поста единствено по лични причини.", "date": "2017.07.19", "title": "Даниела Дариткова: Властта показва единство в борбата с насилието над медици"}
{"url": "https://www.24chasa.bg/novini/article/6344089", "text": "В малко крило на парламента на Гана е избухнал пожар, но пламъкът не е причинил големи щети и не е прекъснал дейността в сградата, предаде Reuters, цитира \"Фокус\". „Пожарът е започнал в печатницата на 10 етаж и се е разпространил“, заяви прессекретарят на пожарната служба Били Анаглате. „Ние потушихме огъня и всичко е под контрол. Очакваме парламента да бъде отворен за работа утре“, добави той и добави, че причините за инцидента се разследват.", "date": "2017.07.19", "title": "Пожар е избухнал в парламента на Гана"}
{"url": "https://www.24chasa.bg/novini/article/6344169", "text": "В нощта на сряда, 19 юли, горната камара на френския парламент прие с голямо мнозинство законопроект за борба с тероризма, предава Deutsche Welle, цитира \"Фокус\". На първо четене документът бе приет с подкрепата на 229 сенатори, 106 гласуваха „против“. През октомври ще се проведе вотът и в долната камара на парламента – Националното събрание. Законът бе сред основните точки от предизборната програма на президента Еманюел Макрон. Той трябва да създаде условия за отмяна на режима на извънредно положение, въведен във Франция след терористичните нападения от 13 ноември 2015 г. Срокът му на действие остава в сила до 1 ноември тази година. Новият закон трябва да запази в ръцете на правоохранителните органи инструментите за борба с терористичната заплаха. В частност, той цели опростяване на процедурите за провеждане на обиски в жилищата на заподозрените, предвижда разрешение за временно закриване на джамии и молитвени домове, ако са налице съмнения, че в тях се разпространява терористична пропаганда. Правозащитни организации като „Амнести Интернешънъл“ и „Хюман Райтс Уоч“ призоваха Париж да отхвърли закона, който - съгласно твърденията им, ограничава основните граждански свободи.", "date": "2017.07.19", "title": "Френските сенатори подкрепиха спорен закон за борба с тероризма"}
{"url": "https://www.24chasa.bg/novini/article/6344190", "text": "Министърът по европейските въпроси и главен преговарящ на Турция с ЕС Йомер Челик заяви, че „Анкара се е нагърбила с най-сериозната борба срещу ДАЕШ”, предаде информационната агенция Догу хабер ажансъ (ДХА), цитира \"Фокус\". След осъществените контакти в Брюксел, турският министър даде пресконференция. На нея Йомер Челик подчерта, че „ДАЕШ не е единствената терористична организация и успоредно с борбата с нея, трябва да се води сериозна битка и с т. нар. „Терористична организация на гюленистите – Паралелна държавна структура” (ФЕТО-ПДС), както и с Кюрдската работническа партия (ПКК)”. Освен това Йомер Челик изрази несъгласие с критиките на Брюксел по отношение на извършената в Турция съдебна реформа и свободата на медиите. Според него, вместо това, „ЕС трябва да открие нови преговорни глави в името на взаимното обсъждане на отправените критики”, посочва още ДХА.", "date": "2017.07.19", "title": "Турски министър в Брюксел: ДАЕШ не е единствената терористична организация"}
{"url": "https://www.24chasa.bg/novini/article/6344150", "text": "Държавният глава и върховен главнокомандващ на въоръжените сили Румен Радев беше посрещнат с военен ритуал на Морска гара Варна, съобщава  .  Президентът присъства на деня за високопоставени гости на военноморското учение „Бриз 2017”. Радев ще наблюдава противодействие на терористична група, завладяла кораб, противодействие на нелегален трафик на мигранти по море, отразяване атаки на въздушен противник. В учението участват 20 бойни и спомагателни кораба и катери, една подводница, 4 самолета, 2 вертолета и над 1700 военнослужещи от военноморските сили на България, Великобритания, Гърция, Италия, Полша, Румъния, САЩ и Турция.    ", "date": "2017.07.19", "title": "Президентът Румен Радев наблюдава военноморското учение „Бриз 2017” (Видео)"}
{"url": "https://www.24chasa.bg/novini/article/6344195", "text": ", съобщиха от пресцентъра на Министерството на отбраната. Късно снощи машината е пребазирана от Шабла, където участва в международното учение „Шабла 2017“, в 24-та авиобаза Крумово и се извършват необходимите технически и административни процедури. Използването на летателната техника от авиобазата в Крумово за погасяване на пожарите в Черна гора се налага заради труднодостъпния пресечен терен. Черна гора поиска международна помощ за справяне с бедствието. Вчера, след разговор между президентите на България и Черна гора Румен Радев и Филип Вуянович и по разпореждане на министър-председателя Бойко Борисов, е решено България да подпомогне със специализирана техника усилията за погасяване на пожарите, които застрашават и населени места.", "date": "2017.07.19", "title": "Борисов праща хеликоптер Ми-17, за да се включи в гасенето на пожарите в Черна гора"}
{"url": "https://www.24chasa.bg/novini/article/6344197", "text": "  Депутатите приеха на първо четене проекта за изменение и допълнение на Закона за съдебната власт с общо 116 гласа за, 6 против и 57 въздържали се. Промените са свързани с независимостта на съдебната власт. Предвижда се статутът на членовете на ВСС, след петгодишна служба, да се изравнява с този на магистратите и се конкретизира забраната за упражняване на търговска дейност от магистратите. Предлага се съставяне на съвет за партньорство от членове на ВСС, който да осъществява връзка между съвета и съсловните органи. Финансирането на съсловните организации, в които членуват магистратите ще става чрез събиране на членски внос и дарения, но само от членовете. Всички магистрати трябва да обявят организациите, в които членуват в срок от 30 дни след приемането на закона.", "date": "2017.07.19", "title": "Депутатите приеха измененията в Закона за съдебната власт на първо четене"}
{"url": "https://www.24chasa.bg/novini/article/6344204", "text": "Нерегламентиран внос на парфюми и тоалетни води е бил установен при съвместна проверка на митнически и гранични служители на ГКПП-Капитан Андреево, съобщиха от пресцентъра на Агенцията \"Митници\". Контрабандата на 506 артикула е разкрита при проверка на автобус с турска регистрация с четиридесет пътници. Служители на ГД \"Гранична полиция\" са подали искане за щателна митническа проверка на превозното средство и пасажерите. Те и шофьорът са заявили, че не пренасят ценности и валута за деклариране. При извършената инспекция обаче се установява, че в естествена кухина на автобуса са укрити 506 парфюма и тоалетни води от различни световноизвестни марки. Установено е, че те са собственост на една от пътничките, румънска гражданка. Артикулите са задържани, а на нарушителката е съставен акт по Закона за митниците. От началото на юли митническите служители на ГКПП-Капитан Андреево са задържали близо 2600 парфюма и тоалетни води с логото на световноизвестни марки.", "date": "2017.07.19", "title": "Задържаха контрабандни парфюми на ГКПП-Капитан Андреево"}
{"url": "https://www.24chasa.bg/novini/article/6344206", "text": "14 души, включително и двама проруски опозиционни лидери, ще бъдат изправени на съд в Черна гора по обвинения в опит за извършването на държавен преврат по време на миналогодишните избори, предава Радио „Свободна Европа“, цитира \"Фокус\". Сред заподозряните са деветима граждани на Сърбия, както и двама руснаци. Според черногорските власти, групата е планирала да превземе парламента, да убият тогавашният премиер Мило Гуканович и да издигнат на власт проруско правителство с цел да възпрепятстват присъединяването на Черна гора в НАТО. В Подгорица са уверени, че зад заговора стои официална Москва.", "date": "2017.07.19", "title": "Черна гора започва процес срещу 14 души за планирането на държавен преврат"}
{"url": "https://www.24chasa.bg/novini/article/6344213", "text": "Във фабрика за производство на картон в Белград тази сутрин избухна пожар, в който са ранени най-малко осем души - шестима пожарникари и няколко работници, съобщи Танюг, цитирана от БТА.  На мястото са изпратени шест лекарски екипа. Вижда се дим и се усеща миризма на изгоряло, допълва \"Блиц\". Според неофициална информация на вестника се смята, че е избухнал котел във фабриката и така се е стигнало до пожара. Борбата с огъня продължават 28 пожарникари с девет противопожарни коли.", "date": "2017.07.19", "title": "Най-малко 8 са ранени в пожар във фабрика за картон в Белград"}
