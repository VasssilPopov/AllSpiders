{"url": "https://www.24chasa.bg/novini/article/7660212", "text": "Издирваните за погрома в бар “Бесо” Веско Стоянов и Петър Паунов се предадоха в столичната полиция във вторник, научи “24 часа”. Обвинени са в едро хулиганство и не са дали обяснения. Стоянов и Паунов се появили в дирекцията с адвоката си Любомир Таков, който отказа коментар по случая. Не е ясно дали двамата са били в чужбина или в България.  На 12 август вечерта компания от млади мъже била в луксозния бар. Изведнъж започнали да хвърлят столове и да чупят инвентар. За случая стана ясно когато собственикът на заведението Емануил Лазаров-Емо Негъра пусна записа от охранителна камера. МВР веднага започна разследване по случая. Беше задържан съдружникът му Красен Кръстев, с когото имат конфликт около общия си бизнес. Кръстев беше пуснат без обвинение. След това бяха задържани Цвятко Цветков и Сергей Димитров. Те са на свобода с 2 хил. лв. гаранция, а свидетели на екшъна дават противоречиви показания в съда и ги определят като добри и възпитани момчета, които често идвали в заведението. Продължава издирването на още 2-ма от компанията.", "date": "2019.09.17", "title": "Предадоха се двамата, издирвани за погрома в \"Бесо\""}
{"url": "https://www.24chasa.bg/novini/article/7660148", "text": "Намерено е тялото на 66-годишен холандец, обявен за изчезнал в неделя вследствие на наводненията, засегнали Югоизточна Испания. Това е седмата жертва на бедствието, съобщиха местните власти на провинция Аликанте, цитирани от Франс прес. Холандецът е бил завлечен и отнесен от течението в канал в община Долорес в неделя следобед, съобщи Гражданската гвардия. Тялото му бе открито в село Сан Фулхенсио на 6 километра от мястото, където е изчезнал. Проливните дъждове наложиха евакуирането на хиляди хора, прекъснаха връзката с цели села, наводниха пътища и влакови линии. Най-засегнати са някои райони на Валенсия, Мурсия и Андалусия, а в по-малка степен Кастилия - Ла Манча и Мадрид.", "date": "2019.09.17", "title": "Седма жертва на наводненията в Испания"}
{"url": "https://www.24chasa.bg/novini/article/7660163", "text": "Президентът Румен Радев ще удостои утре посланика на Бразилия Ана Мария Сампайо Фернандес с орден \"Мадарски конник\" - първа степен. Церемонията ще започне в 11.00 ч. в Гербовата зала на \"Дондуков\" 2, съобщиха от прессекретариата на държавния глава. Отличието се връчва за заслугите на дипломата за укрепването и развитието на отношенията между България и Бразилия. В 12.00 ч. утре, на \"Дондуков\" 2, държавният глава ще отличи американския етнограф Мартин Кейниг с Почетния знак на президента за приноса му за съхранението и популяризирането на българското фолклорно изкуство. Мартин Кейниг представя в София своята фотоизложба \"Ехо от Балканите. XX век: Портрети и звуци от България\". Изложбата, която се организира в партньорство с Националната художествена галерия, включва 73 фотографии от седем балкански държави, най-много от България. Те са събрани в голям фотоалбум, който е допълнен с два аудиодиска с автентичен фолклор. От 15.00 ч., на \"Дондуков\" 2, президентът Румен Радев ще има среща с българските представители в Съвместната мултидисциплинарна експертна комисия по исторически и образователни въпроси между България и Република Северна Македония, се посочва в съобщението.", "date": "2019.09.17", "title": "Радев ще удостои посланика на Бразилия\nАна Мария Фернандес с орден \"Мадарски конник\""}
{"url": "https://www.24chasa.bg/novini/article/7657822", "text": "Замъглен поглед, грешна преценка за разстоянията, забавени реакции, бъркане на педалите и натежали крайници. Това са само част от ефектите при шофирането след употреба на алкохол, показа експеримент на “24 часа” на картинг пистата. За целта репортер слага алкоочила, разработени от голяма пивоварна в страната, и сяда зад волана на картинг болид. През един от чифтовете алкоочила светът се възприема като след пиене, което носи между 0,8 и 1,5 промила алкохол в кръвта. Другият показва какво се случва, ако сме пили повече - от 1,5 до 2,5 промила. Видео от експеримента е качено в ютюб канала на “24 часа”. Още при качването в болида започват проблемите. Първо е грешната преценка на разстоянието, и то с по-нископромилните очила. При шофирането репортертът забеляза, че преценката за дистанция и скорост на приближаващите други картинги е изкривена. При изпреварвания се получиха Зрението е замъглено, не се виждат ясно и подаваните от екипа на пистата сигнални светлини, особено червената. При няколко завоя се получава завъртане на картинга, защото водачът завърта волана по посоката на пътя по-късно.  Всички тези рискове важат и с очилата, които показват как възприема пътната обстановка шофьор с 2,5 промила. Тогава вече се засилва и проблемът със зрението. На няколко пъти репортерът забелязва идващите отсреща картинги секунда преди да се сблъска с тях. Макар и не както при реално шофиране след употреба на алкохол, се стига до забавени реакциите заради лошото зрение. “Представете си колко по-забавени биха били реакциите ви, ако наистина бяхте с толкова промили алкохол в кръвта”, казват от Българския червен кръст. Оттам използват алкоочилата по време на задължителното обучение, което е част от шофьорския курс. “Не съм пиян”, биха казали много шофьори. Мит е, че количеството алкохол в кръвта се намалява с пиене на кафе. Времето е най-добрият фактор. След 2 бири трябва да се изчакат поне 3-4 часа.  Проби се вземат на място с дрегер от служители на Пътна полиция. Шофьорът може да откаже или да не приеме резултата. Тогава го пращат на кръвно изследване, но до 2 ч след спирането. Неговите резултати са окончателни. Ако не отиде, се приема, че е бил пиян, и се съставя акт. Доказаният световен рекорд по алкохолно съдържание в кръвта се държи от 67-годишен българин, заловен в Канада през 2004 г. с 9,14 промила алкохол в кръвта. Той е спрян от местната полиция, след като предизвикал лека катастрофа. Когато тестът с дрегер показал рекордната стойност, мъжът бил закаран в болница, където са му направени още 5 кръвни теста. И те показали тази стойност. Според лекарите съдържание на алкохол в кръвта над 5 промила е смъртоносно. Има и други случаи с висока концентрация - например в Полша е заловен шофьор с 13 промила, но случаят е недоказан за разлика от българския рекорд. У нас 55-годишен мъж от Панагюрище е заловен през 2016 г. с 5,07 промила алкохол в кръвта, което се сочи като местен рекорд. Известни са още два рекорда на 25-годишен от врачанско село с 6,09 промила и младеж от село край Батак с 8,15 промила. Добре е да се знае, че няма съществена разлика между данните от изправен дрегер и тези от кръвно изследване.", "date": "2019.09.17", "title": "Шофиране след алкохол - замъглен поглед, бавни реакции и грешки с дистанцията (Видео)"}
{"url": "https://www.24chasa.bg/novini/article/7660173", "text": "Трябва да се спре със създаването на романтичен образ на хакерите. Те са инструмент на престъпни групировки и тоталитарни държави, а не положителни герои, заяви Явор Колев в студиото на „Лице в лице” по  . Според началника на отдел „Киберпрестъпност” към ГДБОП медиите романтизират хакерите, но той не коментира изказването на премиера Бойко Борисов, в което обвинения за кибератаката срещу НАП Кристиян Бойков бе определен като „вълшебник”. „Убеден съм, че това са хората, които са извършили и подтикнали кибератаката срещу НАП”, заяви Колев, имайки предвид Кристиян Бойков и собственика на „ТАД Груп” Иван Тодоров. Въпреки че заплатите на хората, които се борят с киберпрестъпленията не са високи, те са достатъчно мотивирани, а животът им често е застрашен, заяви Колев. Основен проблем в борбата с киберпрестъпността Явор Колев вижда в настоящия Наказателен кодекс, който трябва да бъде променен, за да може да бъде изпозлван целият инструментариум в противодействие на хакерите. „Не можем да ползваме СРС и да искаме данни от интернет доставчици, тъй като за тези престъпления се предвижда наказание до 5 години затвор”, отбеляза началникът на отдел „Киберпрестъпност” към ГДБОП. „Получаваме стотици сигнали за порно отмъщения”, разкри Явор Колев и отбеляза, че е хубаво наличието на обществена нетърпимост към подобен тип действия, какъвто е случая с разпространението на снимки на приятелката на един кандидат-кметовете на София. Този тип киберотмъщения, при които бивши партньори публикуват интимни видеа на жени, са изключително опасни и техните жертви стават обект на тормоз, изпадат в много тежко състояние и могат да бъдат докарани до самоубийство, заяви Колев. Изключително важно е да се възпитават децата на „киберхигиена”, за да не се стига до подобни случаи. „Така, както ги възпитаваме да се държат прилично в реалния свят, трябва да ги научим, че и онлайн поведението им има последствия”, каза началникът на отдел „Киберпрестъпност” към ГДБОП. Не трябва да се романтизират хакерите, смята началникът на отдел „Киберпрестъпност” към ГДБОП", "date": "2019.09.17", "title": "Явор Колев: Получаваме стотици сигнали за порно отмъщения в интернет"}
{"url": "https://www.24chasa.bg/novini/article/7660185", "text": "Руски артисти, известни телевизионни лица и представители на киното предприеха кампания в подкрепа на млад актьор, който според тях е осъден несправедливо на три години и половина затвор за насилие срещу полицията, предаде Франс прес, цитирана от БТА. Руски съд призна вчера 23-годишния Павел Устинов за виновен в оказване на съпротива при задържане, при която е причинил изкълчване на рамото на един от полицаите, извършили ареста. Младият мъж твърди, че е невинен и че дори не е участвал в неразрешената демонстрация това лято, по време на която бил арестуван, а просто чакал приятел пред една метростанция. Случаят предизвика възмущение сред правозащитниците в Русия, които осъждат задържането и присъдата срещу Устинов като произвол, а руската организация \"Мемориал\" постави актьора в списъка си на политическите затворници. Няколко десетки видни представители на киното, театралните и телевизионните среди изразиха вчера и днес подкрепа за Устинов. \"Това е изцяло скалъпен случай и трябва да привлечем вниманието върху този произвол\", написа във \"Фейсбук\" известният руски актьор Александър Пал, подел кампанията. Поддръжниците на младия актьор се обединиха в социалните мрежи под лозунга \"Аз съм/ Ние сме Павел Устинов\" - по примера на безпрецедентното движение за подкрепа, довело до освобождаването през юни на журналиста Иван Голунов, обвинен несправедливо в наркотрафик. Подкрепа за Устинов изразиха много актьори, певецът Сергей Лазарев, представлявал Русия в две издания на конкурса \"Евровизия\", режисьорът Александър Молочников, а също известният водещ в прокремълската телевизия \"Первый канал\" Максим Галкин. \"Павел не е направил нищо, за което да бъде осъден. Това е ход за сплашване на онези, които желаят да казват каквото мислят\", заяви в \"Инстаграм\" известната журналистка и бивш кандидат-президент на опозицията Ксения Собчак. Поддръжниците на актьора се възмущават, че правосъдието е отказало да вземе предвид видеозапис, който според тях доказва невинността му. Говорителят на Кремъл Дмитрий Песков днес отказа да коментира съдебното решение, но отбеляза, че президентът Владимир Путин е информиран за случая.", "date": "2019.09.17", "title": "Руски знаменитости подкрепиха млад актьор, осъден заради насилие срещу полицаи"}
{"url": "https://www.24chasa.bg/novini/article/7660198", "text": "Тежка катастрофа е станала на Околовръстен път преди Северна скоростна тангента в посока към Нови Искър, съобщиха очевидци пред  Бус и мотоциклет са се сблъскали на отбивката към Костинброд. Инцидентът е станал към 18:00 ч. Няма жертви, но мотористът и шофьорът на буса са пострадали и са откарани в болница, съобщават от МВР. Образувало сe е задръстване и километрична опашка от коли.", "date": "2019.09.17", "title": "Бус и мотоциклет са се сблъскали на отбивката към Костинброд"}
{"url": "https://www.24chasa.bg/novini/article/7660216", "text": "България осъжда категорично  , се казва в публикувано във вторник Изявление на МВнР по повод атаките срещу петролни обекти в Саудитска Арабия. Нападенията допълнително усложняват и без това напрегнатата обстановка в района и имат негативно влияние върху глобалната икономика и енергийна сигурност. Изразяваме съпричастност със Саудитска Арабия и призоваваме за стриктно спазване на международното хуманитарно право. Призоваваме за деескалация на напрежението в региона и максимална сдържаност, завършва изявлението.", "date": "2019.09.17", "title": "България осъди атаките с дронове срещу саудитските петролни инсталации"}
{"url": "https://www.24chasa.bg/novini/article/7660229", "text": "Пилотираният кораб \"Союз МС-15\" ще лети с новия екипаж до Международната космическа станция (МКС) по кратката 6-часова схема, съобщиха ТАСС и БТА. Корабът ще бъде изстрелян на 25 септември в 16,57 ч. московско (и българско) време, а скачването е насрочено за 22,45 ч. същия ден. В основния екипаж на новата експедиция са руснакът Олег Скрипочка, американката Джесика Меир и Хазаа ал-Мансури от ОАЕ. Корабът ще бъде изстрелян с ракета \"Союз-ФГ\" от космодрума Байконур.", "date": "2019.09.17", "title": "Пилотираният кораб \"Союз МС-15\"\nще долети до МКС по 6-часова схема"}
{"url": "https://www.24chasa.bg/novini/article/7660237", "text": "Вертолет Ми-17 се включи в гасенето на пожара, възникнал отново в местността Сухи дял край Котел. Това съобщиха от Министерството на отбраната. Вертолет Ми-17 от състава на Военновъздушните сили излетя в 17.43 ч. днес, 17 септември, от авиобаза Крумово, за да се включи в гасенето на пожара, възникнал отново в местността Сухи дял в землището на Котел. Командир на екипажа е майор Йордан Йорданов.", "date": "2019.09.17", "title": "Вертолет Ми-17 се включи в гасенето на пожара, възникнал отново в Сухи дял край Котел"}
{"url": "https://www.24chasa.bg/novini/article/7660247", "text": "Кипърският президент Никос Анастасиадис заяви, че стремежът на Турция към контрол в рамките на евентуално споразумение за повторно обединение на етнически разделения остров разпалва страхове сред кипърските гърци и възпрепятства мирните усилия, предаде Асошиейтед прес, цитирана от БТА. Анастасиадис посочи, че \"манията\" на Турция да има постоянно разположени войници, да си осигури права за военна намеса и да разшири влиянието си сред кипърските турци в рамките на потенциалното споразумение разпалват страхове, че тя иска да превърне острова в \"протекторат\". Той заяви в интервю за АП днес, че мирните преговори не може да бъдат възобновени, докато Турция продължава да извършва незаконни сондажи за газ във водите, в които Кипър има изключителни икономически права. Държавният глава добави, че засилените връзки на Кипър със съседни страни, включително Египет и Израел, в комбинация с обтегнатите отношения между САЩ и Турция са подсилили ролята на острова като фактор на регионална стабилност.", "date": "2019.09.17", "title": "Кипърският президент: Стремежът на Турция за контрол подкопава мирните усилия"}
{"url": "https://www.24chasa.bg/novini/article/7660253", "text": "В Берлин хората, които карат електрически тротинетки, често карат пияни и причиняват десетки произшествия, заяви днес полицията, цитирана от ДПА и БТА. Преди три месеца по германските пътища беше разрешено използването на електрически тротинетки. От 15 юни полицията е регистрирала 74 произшествия с участието им в Берлин, при които тежко са пострадали 16 човека, а 43 са получили леки наранявания. Най-честите причини за злополуките са били грешки при управлението, непозволено каране по тротоари и употребата на алкохол. При 65 от 74-те произшествия виновни са били ползвателите на електронните тротинетки. В 27 случая в злополуката не е имало друг участник. В 19 случая полицията води разследвания за нарушения, при които виновникът е избягал, след като е блъснал някого.", "date": "2019.09.17", "title": "Електрически тротинетки са причинили 65 произшествия за три месеца в Берлин"}
{"url": "https://www.24chasa.bg/novini/article/7660258", "text": "След зачестилите инциденти - държавата в опит да регламентира използването на електрически тротинетки. Те да бъдат третирани като велосипедите, предлага държавната агенцията \"Безопасност на движение по пътищата\", посочва bTV. Tротинетките да могат да се движат по велоалеите и в зоните с ограничено движение с до 50 километра в час, но само в най-дясното платно. Максималната разрешена скорост за новото превозно средство да е 25 километра в час. Въвежда се и възрастово ограничение за водачите на тротинетки - 16 години, а 14 и 15-годишните ще могат да ги използват само по велоинфрастуктурата. Новите правила не предвиждат електрическите тротинетки да бъдат регистрирани или водачите им да притежават шофьорска книжка. \"Актове могат да се издават и на ЕГН, не е задължително човек да има шофьорска книжка за да бъде санкциониран за нарушение\", поясни Малина Крумова. Пол е един от нарушителите на пътя според КАТ и също получава акт. Според него промените са необходими, но в тях има пропуски. \"Актът, който ми писаха беше за управление на нерегестрирано пътно превозно средство, след което аз отидох до КАТ и се опитах да си регистрирам тротинетката, но ми беше отказано. Първо няма начин, по който да се регирстира, няма регламент, дори да има такъв регламент няма формата за регистрационните табели, които да бъде използван за тротинетките\", обяснява Пол. Когато управляваме електрическа тротинетка трябва да се движим най-дясно на пътното платно. Шахтите обаче карат водачите да навлизат рязко в него. Обсъжда се да има ограничение и за мощността на тротинетките, то обаче засега не се възприема от любителите на новите превозни средства. \"Ако в закон решение или каквото и да било друго има мощност означава, че до 2 години ние ще забраним всички тротинентки поради факта, че всички следващи модели са по- мощни\", обясни Любомир Първанов. А държавата ще разчита на санкциите и самосъзнанието, за да няма прекалено бързи водачи на тротинетки. Предвижда се новите правила да влязат в сила до 2020 г.", "date": "2019.09.17", "title": "Правила за тротинетките: Без книжка, но с до 25 км/час"}
{"url": "https://www.24chasa.bg/novini/article/7660265", "text": "САЩ и Беларус ще възстановят напълно дипломатическите си отношения и ще си разменят отново посланици, съобщи днес висш американски дипломат, който е на посещение в беларуската столица Минск, предаде Франс прес. Агенцията се позовава на беларуската информационна агенция Белта, \"Размяната на посланици ще бъде исторически момент\" за възстановяване на дипломатическите отношения между двете страни, каза помощник-държавният секретар на САЩ по политическите въпроси Дейвид Хейл след среща днес беларуския президент Александър Лукашенко, посочва БТА. Посещението в Беларус на третия по ранг служител в Държавния департамент на САЩ се осъществява по-малко от три седмици след визитата в Беларус на Джон Болтън, който тогава още беше съветник на Белия дом по националната сигурност. Години наред отношенията между Беларус и САЩ бяха обтегнати. През 2007 г. Вашингтон нарече Беларус \"последната диктатура в Европа\", а през 2008 г. Минск поиска американският посланик да напусне страната и отзова своя посланик от САЩ. През 2009 г. започна процес на нормализиране на отношенията", "date": "2019.09.17", "title": "САЩ и Беларус ще разменят посланици след десетгодишна пауза"}
{"url": "https://www.24chasa.bg/novini/article/7659966", "text": "Туризмът е секторна политика и зависи от всички нас - бизнес, държава и местна власт. Показвайки пред света богатствата на страната ни и чрез тях създадените разнообразни възможности за туризъм у нас- културно-исторически, балнео и спа, спортен, познавателен, кулинарен и др., ние създаваме условия за икономическо развитие на местните общности и поминък на хората там. Това заяви министърът на туризма Николина Ангелкова на конференция на тема „Ролята на устойчивия иновативен туризъм в насърчаването на приобщаващия растеж, търговията и икономическото сътрудничество“, организирана от посолствата на Република Индонезия, Република Корея и Република Турция в България, като инициатива на МИКТА. Форумът се провежда в Софийския университет „Св. Св. Климент Охридски“. Това съобщиха от пресцентъра на Министерството на туризма. За да подкрепим местните общности чрез насърчаване на интереса към специализирани форми на туризъм, Министерството на туризма създаде общо 27 тематични дестинации, сред които 8 културно-исторически, 12 винени и кулинарни и 7 балнео-и СПА, каза министърът. В тях са включени около 170 български общини. Широкото популяризиране на различните дестинации, всяка от които разкрива спецификата и културата на региона, е от съществено значение за насърчаването на растежа и икономическото развитие. Дигитализацията на представените дестинации популяризира пред света уникалността на всеки регион. Всичко това подпомогна устойчивото развитие на туризма, издигнат в икономически приоритет от премиера и правителството, каза министър Ангелкова и припомни, че секторът заедно със свързаните с него дейности допринася за формирането на близо 12% от брутния вътрешен продукт на България и около 11% от общата заетост. Ето защо дигитализацията в туризма е сред основните приоритети в дейността ни, тъй като тя прави дестинация България много по-привлекателна както за чуждестранни посетители, така и за инвеститори. Бързата интернет връзка у нас и благоприятното ни географско положение допринасят за представата на България като устойчива и иновативна туристическа дестинация с потенциал за насърчаване на приобщаващ растеж, търговско и икономическо сътрудничество. В помощ на бизнеса и инвеститорите е и политиката за намаляване на административната тежест в туризма, вече бяха премахнати 19 вида документи, а всички услуги на туристическата администрация може да се заявят онлайн 24 часа в денонощието, 7 дни в седмицата от всички краища на света, отбеляза министър Ангелкова. Тя акцентира и върху разработената Национална стратегия за устойчиво развитие на туризма и план за действие към нея. Целта ни е да привличаме гости от далечни пазари, като Китай и Индия, но и да надграждаме постигнатото до момента. Аз и екипът ми работим не само за популяризирането на дестинация България, но и за създаването на устойчив и висококачествен продукт, заключи министърът.", "date": "2019.09.17", "title": "Ангелкова: Създаването на различни туристически продукти е тласък за развитието им"}
{"url": "https://www.24chasa.bg/novini/article/7659955", "text": "Саудитска Арабия е взела решение да премести генералното си консулство в Истанбул в друга сграда заради убийството на саудитския журналист Джамал Кашоги, предаде ТАСС, като се позовава на информация на телевизия Хабертюрк. По данни на турската телевизия саудитските власти са взели решение да продадат старата сграда, в която се е намирало консулството. Очаква се дипломатическата мисия на Саудитска Арабия да бъде преместена в истанбулския квартал Саръйер близо до генералното консулство на САЩ. Засега няма направен официален коментар от саудитските власти, предаде БТА. Журналистът Джамал Кашоги, който критикуваше властите в Рияд, е бил убит от саудитски агенти при посещение в генералното консулство на Саудитска Арабия в Истанбул на 2 октомври м. г. Останките му все още не са намерени.", "date": "2019.09.17", "title": "Саудитска Арабия мести консулството си в Истанбул в друга сграда заради убийството\nна Кашоги"}
{"url": "https://www.24chasa.bg/novini/article/7659970", "text": "Близо 1/4 от продуктите, проверени от румънската служба за защита на потребителите, показват различия спрямо продаваните в Западна Европа аналози, съобщиха Аджерпрес и БТА. Проучване на Националната служба за защита на потребителите в Румъния (НСЗПР) сочи, че 22,78 процента от всички проверени продукти, които се продават в Румъния, показват различия от продаваните в Западна Европа версии на същите продукти. Това бе съобщено от председателя на НСЗПР Паул Ангел на пресконференция днес. Той посочи, че в някои продукти е имало разлика в количеството, състава, отсъствието на някои съставки или присъствието на други, но отбеляза, че агенцията не може да се произнесе дали съществува двоен стандарт или не. Председателят на румънската служба за защита на потребителите даде примери с напитките Фриуей, които в Румъния съдържат 3 процента портокалов сок, в Испания - 8 процента, във Франция - 10 процента, а в Италия - 20 процента. Подобна е ситуацията с Фанта, която в Румъния съдържа 5 процента портокалов сок, в Испания - 8 процента, във Франция - 10 процента, а в Италия - 12 процента. При шоколадите Милка е установено, че в Румъния количеството на лешниците е 17 процента, докато във Франция е 22 процента. От своя страна Игнат Арсенов, директор на Европейския потребителски център към Комисията за защита на потребителите в България, заяви, че институцията в момента осъществява проект, който има за цел да установи дали има продукти с двоен стандарт на пазара в България. Резултатите от проучването ще бъдат готови в началото на следващата година и като първа мярка потребителите ще бъдат информирани за евентуалните разлики в качеството. Националната служба за защита на потребителите в Румъния съвестно с Комисията за икономическа политика, реформи и приватизация в рамките на Камарата на депутатите организира днес конференцията на тема \"Затвърждаване на прилагането на законодателството относно сигурността на продуктите (хранителни и нехранителни) в ЕС\".", "date": "2019.09.17", "title": "Проверка: Близо 1/4 от продуктите в Румъния са различни от аналозите им в Западна Европа"}
{"url": "https://www.24chasa.bg/novini/article/7659976", "text": "Националният съвет за тристранно сътрудничество /НСТС/ ще има заседание в сряда /18 септември/, от 15.00 часа, в Гранитната зала на Министерския съвет, съобщи пресслужбата на кабинета. НСТС ще обсъди проект за промени в Правилника за устройството и организацията на работата на органите на медицинската експертиза и на регионалните картотеки на медицинската експертиза, внесен от министъра на здравеопазването Кирил Ананиев.", "date": "2019.09.17", "title": "Тристранката ще заседава в сряда за медицинската експертиза"}
{"url": "https://www.24chasa.bg/novini/article/7659981", "text": "Европейският парламент обсъди днес опитите за външна намеса в европейския дневен ред. ЕП отложи за октомври гласуването на резолюция по този въпрос, предаде БТА. Финландското председателство на Съвета на ЕС отбеляза, че при изборите за евродепутати през май не са били отчетени мащабни дезинформационни кампании. Еврокомисарят по правосъдието Вера Йоурова отбеляза, че ЕС има нужда от допълнителни лостове за защита от външна намеса. По нейните думи дезинформационните кампании досега са целели да внесат разногласия в европейското общество, включително по научно признати факти. Тя допълни, че подобни кампании получават \"мръсни пари\". Йоурова обеща ЕК да продължи да работи в защита на свободата на изразяване и на медиите. Еврокомисарят по сигурността Джулиан Кинг отбеляза, че в навечерието на изборите през май е било наблюдавано разпространение на различни видове дезинформация. Той добави, че на много места са били засечени мащабни групи от политически тролове. Трябва да ограничим пространството, в което се разпространява дезинформация. В началото на следващата година ЕК ще предложи конкретни мерки, възможно е да бъдат законодателни, срещу разпространението на дезинформация, добави той. Групата на Европейската народна партия (ЕНП) заяви, че Русия води информационна война срещу Европа, за да подкопае демократичния дебат. Китай, Иран и Северна Корея се опитват да се намесват в процеса на взимането на нашите решения. Трябва да има последици, призова ЕНП. Социалистите и демократите (С&Д) посочиха, че в последните години е имало масови дезинформационни кампании и кибератаки в ЕС, предизвикани и подпомагани от чужди държави. С&Д предложи да се състави специална парламентарна комисия по този въпрос. Групата \"Обнови Европа\" коментира, че дезинформационните кампании и външното финансиране на европейските партии поставят демокрацията в опасност. Чужди сили, които не искат доброто на ЕС, не само Русия, са вложили един милиард евро в европейските партии, включително в представената в ЕП крайна десница. Необходимо е ЕС да осигури съответните средства на службите за техническо противодействие, призова тази парламентарна група. Зелените заявиха, че не само Русия, но и от Турция прави опити за намеса в ЕС, а тоталитарният режим в Китай иска да установи икономическа зависимост. Кръгове от САЩ също правят опити да се месят, посочиха от тази политическа сила. Групата \"Идентичност и демокрация\" (ИД) порица ЕК, че търси извинение да ограничи интернет, например с директивата за авторските права. Групата \"Европейски консерватори и реформатори\" подкрепи подготвяната резолюция, но отхвърли желанието да се определи враг. Имаме нужда от защита на нашата сигурност с най-доброто законодателство. Много по-важно е да се насочим към укрепването на съответните европейски служби, вместо да посочваме политически враг, заяви ИД. Европейската северна левица бе на мнение, че излишно се търси врагът отвън. САЩ над 100 години се месят в изборите в други страни и руската намеса в техните избори преди няколко години изглежда като детска игра, коментира тази политическа сила. Евродепутатът Андрей Ковачев (ЕНП/ГЕРБ) заяви, че демокрацията подпомага и поощрява плурализма на мненията. Когато има опити за промяна на геополитическата ориентация, границата е прекрачена. Не трябва да бъдем наивни, ясно трябва да осъзнаваме заплахата от чужди страни, добави той. Ковачев посочи примери със събития около изборите в нашата страна, когато преди години бяха ударени сайтовете на Централната избирателна комисия и на други институции. По неговите думи се правят опити да се вбие клин в единството на ЕС със съгласувана информационна война през анонимни сайтове и фалшиви профили в социалните мрежи. Ковачев призовава за осигуряването на сериозни ресурси за преодоляване на тези заплахи. Той предложи интернет платформите да подкрепят обективната журналистика и да съдействат в общите усилия срещу опитите за външно влияние.", "date": "2019.09.17", "title": "ЕП обсъди опитите за външно влияние в европейския дневен ред"}
{"url": "https://www.24chasa.bg/novini/article/7659996", "text": "Испанският крал Фелипе Шести приключва двудневните разговори с лидерите на политически партии с надежда да намери кандидат, който да получи парламентарна подкрепа за формиране на правителство и избягване на втори парламентарни избори тази година, предаде Асошиейтед прес. Консултациите приключват днес със среща на краля с лидера на Испанската социалистическа работническа партия Педро Санчес, който изпълнява длъжността премиер, предава БТА. Партията на Санчес разполага със 123 мандата в 350-местната долна камара на парламента и е водещ кандидат, но така и не успя да събере достатъчна подкрепа. Преди срещата си с краля е предвидена среща на Санчес с лидерите на трите главни опозиционни партии, на която да се разбере окончателно дали те биха го подкрепили, или поне биха се въздържали при гласуването. Крайният срок за съставяне на правителство е 23 септември. Ако никой кандидат не се справи с тази задача, на 10 ноември ще има избори. Десноцентристката партия \"Сиудаданос\" каза днес, че ще гласува срещу Санчес, ако той не обещае изрично да приеме формулираните по-рано нейни условия, предаде Ройтерс. В изявление \"Сиудаданос\" определи като \"набор от лъжи\" дадения по-рано днес писмен отговор на Санчес, в които той казва, че социалистите вече са се съобразили с всички искания и \"Сиудаданос\" няма причини да блокира утвърждаването му на премиерския пост. Лидерът на крайнолявата партия \"Унидос подемос\" Пабло Иглесиас днес потвърди, че би подкрепил Санчес, само ако той се съгласи на коалиционно правителство, което увеличава вероятността от нови избори. На пресконференция Иглесиас каза също, че ще бъде \"разумно\" крал Фелипе да даде повече време за преговори преди крайния срок, който е идния понеделник. Социалистите нееднократно отхвърлиха възможността за коалиционен кабинет с \"Подемос\".", "date": "2019.09.17", "title": "Испанският крал приключва консултациите\nза кандидат-премиер с достатъчна парламентарна подкрепа"}
{"url": "https://www.24chasa.bg/novini/article/7659999", "text": "Издирва се 22-годишен белгиец, паднал от яхта в района на Морска гара – Варна. Това каза за  „ “  Ивана Милева, говорител на ОДМВР – Варна. Сигналът е бил подаден на 16-ти септември от приятели на изчезналия мъж. Компанията е била на яхта, която се е намирала в района на Морската гара. Милева добави, че веднага са предприети действия по издирване на младия мъж, но към момента той не е открит. Издирвателните действия продължават и към момента.", "date": "2019.09.17", "title": "Издирват 22-годишен белгиец, паднал от яхта на Морска гара – Варна"}
{"url": "https://www.24chasa.bg/novini/article/7660019", "text": "Върховният административен съд на България прекрати производството по избор на изпълнител за изграждане на тръбопровод, който ще получава газ от „Турски поток“ – изпълнител остава консорциума, ръководен от саудитската компания „Аркад Инженеринг“, пише Риа \"Новости\", цитирана от Върховният административен съд отхвърли жалбата на консорциума „Газово развитие и разширяване в България“ с решение 741 от 2019 г. на Комисията за защита на конкуренцията и прекрати производството “, заяви съдът. Отбелязва се, че решението е свързано с „липсата на воля за обжалване на решението в консорциума, което е установено във връзка с писмено искане от българския клон на Completions Development, който е член на консорциума“. Разработките са завършени с Руската тръбна металургична компания (TMK). Проектът \"Турски поток\" включва изграждането на газопровод, състоящ се от две линии с капацитет 15,75 милиарда кубически метра всяка. Първият е предназначен за доставка на руски газ за турските потребители, вторият - за доставките на страните от Южна и Югоизточна Европа (през България до Сърбия и Унгария). Стартирането е планирано преди края на 2019 г. През януари \"Булгартрансгаз\" взе окончателно решение за изграждането на нов газопровод от границата с Турция до Сърбия, който ще получава газ от \"Турски поток\". Последва търг за резервиране на капацитет в новата система за транспортиране на газ, по време на който две компании, включително Газпром, резервираха 100 процента от бъдещите обеми за транзит на газ. България планира да завърши изграждането на балканския клон на „Турски поток“ до края на 2020 г., заяви председателят на българския парламент през юни. През април компанията обяви, че консорциум, ръководен от „Аркад инженеринг“ с участието на италианската „Аркад ИББ“, стана победител в търга за проектиране и изграждане на газопровода. Консорциумът обеща да изпълни проекта до края на 2020 г. за 1,1 милиарда евро. Като алтернатива той предложи друг вариант: в рамките на осем месеца, тоест до края на тази година, за 1,29 милиарда евро. Резултатите от търга бяха обжалвани от втория му участник - „Газово развитие и разширяване в България“. Тази жалба беше отхвърлена във вторник от местния съд.", "date": "2019.09.17", "title": "РИА Новости: Българският съд премахна препятствието пред „Турски поток“"}
{"url": "https://www.24chasa.bg/novini/article/7660108", "text": "Парламентът ще обсъди в четвъртък на закрито заседание годишните доклади за дейността на Държавната агенция \"Национална сигурност\", Държавната агенция \"Разузнаване\", Служба \"Военна информация\" и на Държавната комисия по сигурността на информацията /ДКСИ/ за 2018 г. Това предвижда проектопрограмата на Народното събрание за тази седмица, предава БТА. Пленарното заседание ще бъде закрито в тази му част, тъй като докладите на специалните служби са секретни. Докладът на ДКСИ относно цялостната дейност по състоянието на защитата на класифицираната информация в Република България през 2018 г. е поверителен, така че също ще бъде разгледан при закрити врата. В четвъртък депутатите ще обсъдят на първо четене и изменения в Закона за стоковите борси и тържищата. Предвижда се утре парламентът да започне работа с първото четене на промени в Закона за борба с трафика на хора и в Закона за опазване на обществения ред при провеждането на спортни мероприятия. В проекта на дневен ред е и ратификацията на Споразумението между Европейската инвестиционна банка и правителството на Република България за вноска във Фонда на Инициативата за икономическа устойчивост. Предвижда се депутатите да разгледат на първо четене и изменения в Закона за местното самоуправление и местната администрация, както и Доклад на Междуведомствената комисия за експортен контрол и неразпространение на оръжията за масово унищожение към министъра на икономиката за изпълнението на Закона за експортния контрол на продукти, свързани с отбраната, и на изделия и технологии с двойна употреба за 2018 г. В петък парламентът ще обсъди ратификацията на анекс към Рамковото споразумение за проекта \"Традуки\" относно подкрепа и посредничество за проекти в областта на превода в Югоизточна Европа и присъединяването на Министерството на културата на Република България към проекта за периода 1 януари 2019 г. - 31 декември 2020 г. След това е предвиден парламентарен контрол.", "date": "2019.09.17", "title": "Парламентът се предвижда да обсъди в четвъртък докладите на специалните служби за 2018 година"}
{"url": "https://www.24chasa.bg/novini/article/7660117", "text": "Новооткрит гигантски саламандър, идентифициран по ДНК от музейни спесимени, вероятно е най-голямото земноводно на планетата, съобщи Би Би Си. Китайските гигантски саламандри преди бяха смятани за един вид. Анализ на спесимени, живи и мъртви, обаче показа, че в различни части на Китай живеят три вида, предаде БТА. Южнокитайският саламандър е най-големият от трите вида и според специалистите е най-голямото земноводно в наши дни. Той достига 2 м дължина, но е критично застрашен вид. Намаляването на животните в природата е \"катастрофално\", каза проф. Самюъл Търви от Лондонското зооложко дружество. Учените са използвали музейни спесимени, за да изследват генетичната история на китайския гигантски саламандър, чието родословно дърво е толкова древно, че земноводните се смятат за \"живи фосили\". Идеята, че Южнокитайския гигантски саламандър е отделен вид, е предложена за първи път през 20-те години на миналия век, но след това е изоставена. Учените са използвали за сегашното изследване същия спесимен, съхраняван в прородонаучния музей в Лондон и по него са определили характеристиките на новия вид.", "date": "2019.09.17", "title": "Откриха най-голямото земноводно в света"}
{"url": "https://www.24chasa.bg/novini/article/7660134", "text": "Не мисля, че нечия оставка би решила една криза. Това заяви пред  генералният директор Светослав Костов. „Когато се стигне до напрежение и криза, най-лесният начин е да си тръгнеш – дали е най-достойният, не съм убеден. В дните от петък до понеделник каквото и да беше изказано, щеше да бъде интерпретирано по най-различни начини. За мен е по-важно да се възстанови нормалната спокойна обстановка за работа. Предстои ни нещо изключително важно – едни местни избори, които, както се оказва, няма да бъдат изобщо леки. Аз до момента не съм виждал една такава кампания, която започна толкова рано под една или друга форма“, коментира Костов. \"Не съм допуснал натиск\", увери още той и заяви категорично, че причина за случилото се не е натиск отвън. „Ако някой бъде натискан, аз пак ще ви го гарантирам, както и на всички работещи в Радиото, че няма да позволя този натиск да бъде упражняван и аз ще застана между тях и този натиск“, гарантира Светослав Костов. \"Николай Кръстев, който изпълняваше длъжността директор на програма \"Хоризонт\", има своите професионални виждания за програмата. Правилни или неправилни - той има своите виждания. Мисля, че г-н Кръстев е един много добър журналист с виждания за програмата\". Костов обясни и защо не е откликнал на поканите за участие в предаванията на „Хоризонт“: „Мисля, че най-важното беше да се поуспокои обстановката и да се запази достойнството на БНР и на хората, работещи в него“. \"В момента ситуацията с техническото състояние не е особено добра\", декларира директорът на БНР и добави: \"Когато се подават към КРС планови профилактики и ремонти, това се прави веднъж в годината, в началото на годината. Такива не са подавани в последните години. Това, което знам от г-н Пламен Костов, е, че имаме технически проблеми, които са сериозни\". \"Не мога да кажа, че някой има вина. Ако трябва да търсим вината, може би трябва да я търсим някъде по-назад, в хората, които евентуално са доставяли различна техника, хората, които евентуално са работили по техническото изграждане. Мисля, че е по-добре да разберем къде е проблемът, за да бъде решен и за да не стават такива неща\", коментира генералният директор на БНР. Той отново благодари на Мартин Минков, че е поел програма \"Хоризонт\" в тази тежка ситуация: \"Единственият, който в тази тежка ситуация реши, че има мъжеството да застане и да помогне. Минков няма да бъде и.д. директор. Той е програмен директор на БНР и ще наблюдава програмата\". В момента се изработват критериите за обявяване на подбор за директор на програма \"Хоризонт\", каза още Костов. Той каза още, че не знае за подписка в негова подкрепа. Не искам да се стига до противопоставяне, посочи още генералният директор на БНР.", "date": "2019.09.17", "title": "Шефът на БНР Светослав Костов: Не мисля, че оставката ми ще реши кризата"}
{"url": "https://www.24chasa.bg/novini/article/7660138", "text": "По повод скорошните медийни атаки, твърдения на “експерти” и изразени мнения на неправителствени организации, финансиращи се по съмнителен и непрозрачен начин, професионалистите от ТЕЦ “Бобов дол” изразяват следната позиция: Потресени сме от тенденциозните публикации на определени медии и от начина, по който те смятат, че се прави журналистика. Когато бъдем потърсени от тях, ние сме открити и отговаряме на въпросите, които ни се задават. Ненормално и неморално е думите ни да се изопачават и поднасят в друг смисъл и контекст, доукрасени с лъжливи, подвеждащи и неточни факти. Относно т.нар. експерти и представители от неправителствителствени организации със спорна експертиза, които се крият зад каузата „за благото на обществото”, а всъщност изкарват пари от всеки един организиран протест, от всяка една внесена жалба и се занимават основно с т.нар. зелен рекет, насочен към оператори и компании, ТЕЦ “Бобов дол” моли последните да използват спечеленото за правене на професионални проучвания и наемане на кадри, които боравят с точна, проверена и истинна информация. Защото е непрофесионално и в ущърб на обществото да изказваш мнение, което е основано единствено на хипотеза или предположение. Четохме и се наслушахме на всякакви предположения, спекулации, глупости и даже откровени лъжи. Всички наши досегашни, настоящи и бъдещи планове винаги са били насочени към стриктното следване на поставените условия в разрешенията от компетентните институции и екологичното законодателството. За да бъде издадено разрешение за каквато и да било промяна в режима на работа на инсталация като ТЕЦ “Бобов дол”, се минава през тежка и дълга административна процедура, включваща институции като общини, РИОСВ, МОСВ и Изпълнителната агенция по околна среда. Процедурата за оползотворяване на отпадъци съвместно с въглища, като съотношението е 99,95% въглища и 0,05% отпадъци, е започнала преди три години. Повтаряме - ТРИ ГОДИНИ. Всеки, който е искал да се запознае с документите, е можел да направи това. За да може институциите да завършат една такава процедура, инсталацията, която осъществява дейността, трябва да отговаря на общоустановените в рамките на ЕС т.нар. най-добри налични техники. ТЕЦ “Бобов дол” е с утвърдени такива. Наслушахме се на всякакви спорни личности, които обясняват какви са температурите на горене в нашите енергийни котли. Ако всичко това, което се пише и говори, беше така, ние нямаше как да сме с утвърдени документи. Във всички горепосочени институции ние сме предоставили паспортната документация на съоръженията на централата и вярваме, че всеки, който иска, може да ги намери и да се запознае с тях и да разбере, че температурата на изгаряне е достатъчно висока, че са направени промени в инсталацията, които водят до това процесите в нея да отговарят на всички европейски и национални изисквания. В медиите се спекулира много и за това какво е “оползотворяване на отпадъци”. Процесът не е свързан просто с вземане от депо на отпадък и неговото изгаряне. Отпадъците, които ТЕЦ “Бобов дол” ще приема като алтернативно гориво на въглищата, са такива, които са преработени, за да станат гориво. Те представляват т.нар. чист отпадък, който се подава в инсталации като топлофикацията, която се намира в центъра на Виена, както и в такива, които се намират в Швейцария. Знаете ли, че в Швейцария отпадъците, които се генерират от населението, изцяло се оползотворяват с цел производство на енергия и това е една от причините, поради които те имат по-евтина електро- и топлоенергия? За жалост, в България RDF горивото се оказа благоприятна опорна точка за много политически кръгове и медии. Почти никоя институция или медия не се постара да разясни какво е това кръгова икономика; да осветли, че депонирането на отпадъци се смята за най-лошото нещо в цяла Европа и че там се толерира оползотворяването им с цел получаване на енергия, защото точно тази енергия е най-евтината за потребителите. Ние имаме желание да бъдем част от този процес, и то така, както е регламентирано в цяла Европа - с проверки и непрестанен мониторинг. Съществуващата инсталация на ТЕЦ “Бобов дол” отговаря и се класифицира като “инсталация за съвместно изгаряне”, съобразно изискванията на Наредбата за условията и изискванията за изграждане и експлоатацията на инсталации за изгаряне и инсталации за съвместно изгаряне на отпадъци. С цел пълното привеждане в съответствие с изискванията на екологичното законодателство и изпълнение на заложените в комплексното разрешително екологични норми по опазване на компонентите на околната среда на площадката на дружеството са изградени и се експлоатират пречиствателни съоръжения за емисиите в атмосферата и същите се считат за най-добри налични техники (НДНТ) за големи горивни инсталации. Инсталацията на централата е оборудвана със средства за извършване на собствени непрекъснати измервания на емисиите в атмосферния въздух, които всеки месец се докладват на институциите. След като се установи, че инсталацията изпълнява всички изисквания, тогава компетентните органи издават ново комплексно разрешително, в което са включени нови алтернативни горива (биомаса и неопасни отпадъци). Уточняваме, че отпадъците, които са доставяни на площадката на дружеството, са въз основа на сключени договори с български и чужди фирми, притежаващи съответните разрешителни за дейности с отпадъци. Вносът на отпадъци също се извършва при спазването на изискванията на Закона за управление на отпадъците и Регламент 1013/2006 за трансграничен превоз на отпадъци, като контролът е от страна на редица институции - министъра на околната среда и водите, министъра на вътрешните работи, министъра на транспорта, информационните технологии и съобщенията, директора на Агенция “Митници”. ТЕЦ “Бобов дол” искрено се надява, че ще се сложи край на разпространяването на всякакви тенденциозни и нелепи твърдения и атаки. Използването на централата за трупане на политически и икономически дивиденти е отпадъчна стратегия, която отдавна трябваше да е изхвърлена на общественото бунище.", "date": "2019.09.17", "title": "ТЕЦ “Бобов дол”: Използваме най-добрите пречиствателни технологии, познати в ЕС"}
{"url": "https://www.24chasa.bg/novini/article/7660143", "text": "Енергийният микс на България е съставен от 40% ядрена енергия, 40% енергия, произведена от въглища, и останалите 20% са енергия от възобновяеми източници и природен газ. В този енергиен микс на държавата ни влиза и производството на “Брикел”. Нашата ТЕЦ е създадена преди десетилетия, както и повечето централи в България, включително и самата АЕЦ “Козлодуй”. Времена, в които никой не е мислил нито за нисковъглеродна икономика, нито за това, че ще има емисии въглероден диоксид, за чието емитиране трябва да плащаме, нито за това какво излиза във въздуха от тези централи и как се отразява на хората. Всичко е било в посока държавата да бъде енергийно независима и да използва каквото има като наличен природен ресурс. В днешни времена нещата са много по-различни. Акцентира се върху важните теми за глобалното затопляне, изменението на климата, както и здравето на населението. Къде сме ние от “Брикел” в цялата тази енергийна картина? И толкова ли сме “черни”, колкото се опитват да ни изкарат? Ние сме въглищна централа, която произвежда топло- и електроенергия, подава енергия в т.нар. брикетна фабрика, където правим брикети, предназначени за населението. И да, ние сме включени в Европейската схема за търговия с емисии и трябва да си купуваме такива, защото замърсяваме. Това, което ни се иска да кажем, тъй като никой друг не го прави, е, че въглищните централи си отиват. Много ни е трудно да го приемем, но знаем че това е пътят, който е начертан, и най-вероятно - правилен. Но за целия този процес има преходен период, както и възможност за т.нар. справедлив преход към нисковъглеродна икономика. Този преход в България обаче удря на камък. Ние не го виждаме. Той реално не съществува. Затова ние решихме, че трябва да търсим за нас този преход. Знаем как изглежда “Брикел” – той не е толкова мръсен и толкова черен, колкото се опитват да го изкарат, но все пак работи на въглища. При работата с тях производството не е много чисто. Това могат да ви го потвърдят и от която и да е от другите централи. Та след като няма справедлив общ преход , “Брикел” реши да търси своя самостоятелен път към него. Така се стигна до биомасата и RDF горивото. Относно биомасата: убедени сме, че вече няма човек, който да не е наясно колко екологично е горивото от този тип. Започнахме процедура, свързана с биомасата. Тя е свързана с добавяне към основното гориво – въглища, на биомаса и RDF гориво, като последното е в рамките на 4% от общото гориво. В България една процедура по промяна на комплексно разрешително в най-добрия случай трае минимум една година, в най-лошия никога не приключва. По това време започна да се вдига цената на емисиите и ние разбрахме, че имаме два варианта - да използваме по-чисто гориво в разрез с разрешителното си или да затворим сега, на момента. Ние избрахме варианта да продължим и да бъдем “грозният “Брикел”, който работи. Да, изгаряме биомаса; да, МОСВ знае, да, РИОСВ - Стара Загора, знае. И знаят, че това е вариантът, в който да замърсяваме по-малко и да плащаме по-малко емисии. Всички от тези институции знаят, че това е по-добре за здравето на хората. Само тези които правят политика в България не знаят... Успяхме с поредица от много писма и план за постоянен мониторинг, както и измервания от Изпълнителната агенция по околна среда, да убедим МОСВ, че трябва да ни даде възможност при много строги и стриктни правила да започнем пробно изгаряне на въглища с RDF гориво. Държим дебело да подчертаем, че RDF са отпадъци, минали през специална обработка, за да се превърнат в гориво за централата. Ние не внасяме отпадъци от други държави! За сведение на всички “експерти”, за това гориво ние плащаме, а не плащат на нас. Последните измервания, които са правени с подаване на RDF към централата, са с много по-добри показатели от тези, когато изгаряме само въглища. Готови сме да предоставим всички данни на всеки, които иска и се интересува от тях. Ние, “Брикел”, не правим нищо, което да е тайно или незаконно. Опитваме се да работим и да оцелеем, защото в момента се намираме в битка за съществуване. Останалите три централи на територията на Маришкия басейн са в същата хипотеза. Ние не искаме да се оправдаваме, а да кажем на всички че, колкото и странно да звучи, се опитваме да внедрим и ползваме по-екологични горива, водещи да по-малко замърсяване и емитиране на емисии. И да, ние сме “мръсният и грозният „Брикел” и се опитваме да променим това", "date": "2019.09.17", "title": "Каква е истината за ТЕЦ “Брикел”"}
{"url": "https://www.24chasa.bg/novini/article/7660149", "text": "Германската канцлерка Ангела Меркел разкритикува плановете на израелския министър-председател Бенямин Нетаняху да анексира долината на река Йордан на окупирания Западен бряг, ако бъде преизбран, предаде ДПА. Меркел каза, че Германия е за постигане на международно договорено мирно споразумение за уреждане на конфликта между израелците и палестинците въз основа на \"принципа за две държави\". \"А анексиите винаги са вредни за подобно мирно споразумение\", заяви канцлерката по време на посещението на йорданския крал Абдула Втори в Берлин. \"Те не помагат и затова ние не сме съгласни да се обявяват такива намерения\", каза тя, предава БТА. Миналата седмица Нетаняху обеща да анексира долината на Йордан. Той обяви това преди днешните оспорвани избори, на които се бори за нов премиерски мандат. Абдула Втори каза, че е \"крайно разтревожен\" от плановете за анексиране, които според него не са предпоставка за намиране на решение на масата за преговори и ще се отразят на отношенията с Йордания и Египет - единствените арабски държави, които имат мирни договори със съседен Израел.", "date": "2019.09.17", "title": "Меркел разкритикува плановете на Нетаняху за анексиране на долината на река Йордан"}
{"url": "https://www.24chasa.bg/novini/article/7659896", "text": "24 г. лишаване от свобода при първоначален строг режим постанови Бургаският окръжен съд преди минути за Михаил Станчев, който уби хазартния бос Коста Николов-Миджурина  и простреля приятелката си Симона Тодорова в Слънчев бряг миналия юни. Присъдата е след редукция с една трета, тъй като Станчев призна изцяло вината си и делото премина по реда на съкратеното съдебно следствие. То започна и приключи днес, с изслушването само на един свидетел - бившата съпруга на Коста Николов - Ивелина Йорданова. Тя сподели пред магистратите, че се радвала на добри отношения с бившия си съпруг, който се грижел за майка си, дъщеря си и сестра си. Прокуратурата поиска доживотен затвор, който с редукцията са стане 27 г., а защитата - между 15 г. и 20 г. В залата подсъдимият почти се разплака и изказа съболезнования на близките на убития Коста Николов.  Съдът уважи иска от 150 000 лв. за дъщерята на Миджурина, но намали на 100 000 този на майка му и на 20 000 лв. - на сестра му. Искът от 70 000 лв. на пострадалата Симона Тодорова бе уважен. \"Все още не сме решили твърдо, но най-вероятно ще обжалваме присъдата\", каза пред 24 часа адвокат Красимир Кацаров, защитник на стрелеца.", "date": "2019.09.17", "title": "24 г. затвор за убийството на Миджурина и стрелбата по хубавата Симона"}
{"url": "https://www.24chasa.bg/novini/article/7659727", "text": "Пожарникари, лесничеи и доброволци гасят пожар в горски масив над квартал „Анезица“ във Велинград, съобщи за „Фокус“ Мирослав Стоянов, говорител на ОДМВР – Пазарджик. Той уточни, че сигнал за пожара е получен около 14.40 ч. този следобед на телефона за спешни повиквания - 112. „Към мястото са насочени два противопожарни автомобила и един микробус с общо 14 пожарникари от РСПБЗН-Велинград. На мястото са и служители на местното горско стопанство с високопроходими автомобили, както и доброволци. Огънят е обхванал около 60 декара иглолистна гора, пожарът е низов, гаси се по-трудно заради пресечения терен. На този етап няма опасност за живеещите в квартал „Анезица“, осигурен е екип от пожарникари, който е в края на квартала и следи пожарът да не тръгне към къщите. Работата по гасенето продължава“, допълни Стоянов.", "date": "2019.09.17", "title": "Пожар в гората край Велинград"}
{"url": "https://www.24chasa.bg/novini/article/7659742", "text": "На финалната права е процесът по извеждане на деца от социланите институции. До 2021 г. остава да бъде намерен дом или предоставени социални услуги на около 500 деца, посочи социалният министър Бисер Петков в Елена. Той откри нов Център от семеен тип за деца и младежи без увреждания. \"Към момента значително се намали броят на децата, които са настанени в инстицуии, те в момента са около 500, главно в домове за медикосоциални грижи, докато през 2010 г., когато започна процесът на деинституционализация, те бяха около 7500. Броят на институиите, които бяха закрити, е 114. В момента имаме 23 функциониращи\", каза министърът. Той посочи, че се залага на подобни центрове за настаняване от семеен тип и други услуги в общността, които предлагат среда, близка до семейната. \"Ако през 2010г. тези услуги за деца и семейства са били 240, сега броят им е над 600, а съгласно актуализирания план за действие се предвижда изграждането на още 112\", каза Бисер Петков. В сграда, построена през 2015 г. по Програма за развитие на селските райони, в Елена вече работи център за деца от семейства в риск. Той е с капацитет 12 деца и в него вече са настанени 7, съобщи кметът Дилян Млъзев. \"Беше предвидено тук да функционира социална услуга за деца и младежи с лека умствена изостаналост, но тъй като имаме защитено жилище, а ни беше много необходимо да адресираме социална услуга за деца и младежи от семейства в риск, решихме да напълним сградата с живот, като предложим на АСП да бъде открита точно такъв тип услуга. Получихме одобрение\", каза кметът. В общината функционират още център от семеен тип в с. Илаков рът, дневен център за деца и младежи с увреждания, център за ранна интервенция, домашен социален патронаж и хоспис с 25 места. \"В максимална степен отговаряме на потребностите на целевите групи. Това, което нямаме, но има остра нужда от него, е Дом за възрастни без увреждания. Имаме сгада, но в момента няма финансиране за такива държавно делегирани дейности\", каза кметът.", "date": "2019.09.17", "title": "Министър Бисер Петков: Само 500 деца все още са в институции"}
{"url": "https://www.24chasa.bg/novini/article/7659777", "text": "Русия заяви, че няма опасност от заразяване в , предаде Франс прес. Експлозията е избухнала вчера във \"Вектор\", който днес е държавен център за изследвания на вирусите и биотехнологии. Това е един от двата центъра в света, където се съхранява вирусът на едрата шарка. В центъра, намиращ се в района на Новосибирск, се съхраняват и други заразни вируси, включително на еболата, предава БТА. Федералната служба Роспотребнадзор, която извършва санитарно-епидемиологичен контрол, съобщи, че в помещение, в което се извършва ремонт, е избухнала газова бутилка и това е предизвикало пожар. Един служител е ранен, има счупени прозорци, но пожарът е бил овладян, конструкцията на сградата не е пострадала. В засегнатата от пожара част на сградата няма опасни субстанции. Новосибирск е третият по население град в Русия с над 1,5 милиона жители.", "date": "2019.09.17", "title": "Русия: Няма опасност от зараза след взрива в лабораторията, където се пази вирус на едрата шарка"}
{"url": "https://www.24chasa.bg/novini/article/7659589", "text": "Община Ловеч е с три нови социални услуги и един надграден център за обществена подкрепа, стана ясно по време на заключителната пресконференция по проект \"Подкрепа за деинституционализация на грижите за деца в гр. Ловеч\". Проектът се изпълнява от Община Ловеч с финансовата подкрепа на Оперативна програма \"Региони в растеж\" 2014-2020 г., съфинансирана от Европейския съюз, чрез Европейски фонд за регионално развитие. Приоритетна ос 5 \"Регионална социална инфраструктура\". Кметът на Община Ловеч Корнелия Маринова съобщи, че е подадено проектно предложение към управляващия орган на ОП \"Развитие на човешките ресурси\" 2014-2020 г. за осигуряване на устойчивост на постигнатите резултати от проекта. По този начин ще се осигури финансиране за разкриване и предоставяне на новите социални услуги за подкрепа в общността и семейната среда, които са изградени по договор за БФП №:BG16RFOP001-5.001-0017-C01/29.01.2018 г. В рамките на новия проект по Оперативна програма \"Развитие на човешките ресурси\" 2014-2020 г. ще се разкрият три нови социални услуги в изградената инфраструктура. Дейностите, планирани за изпълнение включват: подбор и наемане на персонал; преместване и настаняване на децата и младежите от целевата група и предоставяне на социалните услуги. За Дневния център е предвидено закупуване на специализирано транспортно средство. По този начин ще бъдат подпомогнати семействата на децата и младежите при транспортирането и обслужването им. Потребителите на резидентните услуги Преходно и Наблюдавано жилище ще бъдат идентифицирани и насочени в резултат от извършена оценка по първи етап на процедура \"Продължаваща подкрепа за деинституционализация на децата и младежите\", изпълнявана от Агенция за социално подпомагане. Ръководителят на проекта Катя Колева представи резултатите от проектните дейности. Продължителността на проекта е 20 месеца от 29.01.2018 г. до 29.09.2019 г. Общата стойност на проекта е 939 989,18 лв., от които 85% са Европейско финансиране - в размер на 798 990.80 лв. и 15% Национално съфинансиране - в размер на 140 998.38 лв. В рамките на проекта се извърши преустройство, изграждане, ремонт, обзавеждане и оборудване на социалната инфраструктура, необходима за създаване и функциониране на 3 нови социални услуги на територията на община Ловеч. Преустроена е съществуваща двуетажна сграда на бивша детска ясла №5 \"Патиланци\", намираща се в ж.к. \"Здравец\", гр. Ловеч. Обособени са Дневен център за подкрепа на деца с увреждания и техните семейства, с капацитет 30 места дневна грижа и 60 места за консултативни услуги иПреходно жилище за деца от 15 до 18-годишна възраст, с капацитет 8 места. В изпълнение на проекта е извършен ремонт на апартамент общинска публична собственост, с адрес в гр. Ловеч, ж.к. \"Здравец\", бл. 203, вх.А, ет.2 за обособяване на \"Наблюдавано жилище\" за младежи от 18 до 21 год. възраст, с капацитет 6 места. Извършено е преустройство на административно помещение на партерен етаж в ж. б. \"Октомври\" на ул. \"Иларион Ловчански\" №1, кв. \"Дикисана\", гр. Ловеч за надграждане дейността на \"Център за обществена подкрепа\" и осигуряване на 4 места за кризисно настаняване. Изградените по проект \"Подкрепа за деинституционализация на грижите за деца в гр. Ловеч\" -психосензорна стая, зала за лечебна физкултура и кинезитерапия, сензорна градина, \"синя стая\" и специализираното оборудване ще подобрят значително възможностите за социална работа с деца в общината. Община Ловеч разполага с добре развита мрежа от социални услуги - като брой, вид и обхват на целевите групи. Предоставят се 22 различни социални услуги за деца и възрастни. Капацитетът на услугите е над 700 места, а реалната заетост в повечето случаи го надвишава. Секторът на социалните услуги осигурява и големи възможности за работни места, като към момента са назначени над 200 лица. Дадена е възможност на възрастните хора да живеят по-добре, да имат по-дълъг и по-здравословен живот, на хората с увреждания да имат пълноценен и активен живот в обществото, децата да имат достоен живот, като се осигуряват по - добри условия за активно участие в обществото. През месец юни Община Ловеч получи награда за активни социално политики и цялостен принос за социалното развитие на България от Национален алианс за социална отговорност (НАСО).", "date": "2019.09.17", "title": "Община Ловеч с три нови социални услуги и надграден център за обществена подкрепа"}
{"url": "https://www.24chasa.bg/novini/article/7659599", "text": "Твърдението, че французойката, която се прочу в края на 20-и век с необичайното си дълголетие, не е Жана Калман, а единствената й дъщеря Ивон, която си присвоила самоличността й през 1934 г., е лишено от основания, заявиха авторите на изследването. То е базирано върху нови документи и математически модели, предава БТА. Според Жан-Мари Робин от Френския институт за здравеопазване и медицински изследвания и д-р Франсоа Ерман от Университетската болница в Женева, това е \"теория на заговора\". Сред авторите на новото изследване са също д-р Мишел Алар и епидемиологът Бернар Жьон. Руските специалисти обаче поддържат версията си, уверявайки, че скоро ще отговорят на публикацията на френските и швейцарските учени, за да докажат, че е несериозна и съдържа много пропуски и грешки. В края на 2018 г. геронтологът Валерий Новоселов и математикът Николай Зак предизвикаха сензация, като заявиха, че починалата през 1997 г. възрастна дама всъщност е дъщерята на Жана Калман - Ивон. Тя умряла на 99-годишна възраст и 63 години ползвала самоличността на майка си, за да избегне плащане на данък наследство. Новоселов сега заяви, че френските и швейцарските учени приписват грешки на световната научна общност и целия свят, за да не се откажат от резултатите от предишните си изследвания. Резултатите от изследването са публикувани в Journal of Gerontology.", "date": "2019.09.17", "title": "Учени обориха твърдението, че Жана Калман не е рекордьорка по дълголетие"}
{"url": "https://www.24chasa.bg/novini/article/7659614", "text": "След днешната среща с министър-председателя Зоран Заев председателят на Европейския съвет Доналд Туск заяви, че Македония е направила всичко, което се очаква от нея през изминалия период за присъединяване към Европейския съюз. Туск отбеляза, че страната се е справила с политическата криза от миналото много добре, по демократичен начин, цитира думите му македонският вестник “Нова Македония“. „Усилията на вашата страна през последните няколко години бяха забележителни. Претърпяхме една от най-тежките миграционни кризи. Това беше труден тест и период на действие, вашата страна се справи по-добре от много страни. Относно политическата криза намерихте решения, базирани на демократични принципи. Със споразуменията с България и Гърция станахте шампиони. Това, което сте направили, е международно признато и не трябва да бъде разбрано погрешно от ЕС“ каза Туск, предава  . Председателят на Европейския съвет подчерта, че лидерите на ЕС са обещали през октомври да направят ясно изявление относно присъединяването на Македония към ЕС. „Казах, че през юни вашата страна направи всичко, което се очаква през последните две години, за да започне преговори за присъединяване към ЕС. Това продължава да е твърдата ми позиция. Искам да бъде кристално ясно, че в Брюксел няма съмнение относно върховенство на закона и борбата срещу корупцията във вашата страна. Но всеки може да оспори това по всяко време и ние знаем, че вашето правителство има ясна позиция по въпроса със Специализираната прокуратура“, каза Туск. Той заяви, че Македония трябва да остане във фокуса на присъединяването към ЕС, но е необходимо и търпение. „Не се съмнявам, че тази страна притежава качества. Скопие е най-доброто място, където бих искал да поканя лидерите на ЕС“, каза председателят на Европейския съвет.", "date": "2019.09.17", "title": "Доналд Туск: Северна Македония направи всичко, което се очакваше за прием в ЕС"}
{"url": "https://www.24chasa.bg/novini/article/7659622", "text": "19-годишен младеж получи шанс за лечение на зависимостта си от наркотици, след като Районен съд-Кюстендил кумулира две присъди - лишаване от свобода за 3 и 10 месеца, отложени с 3-годишен изпитателен срок, в една условна присъда от 12 месеца. Съдът намира, че доколкото се касае за млад човек, който заяви в съдебно заседание, че желае да се подложи на лечение във връзка с употребяваните от него наркотични вещества, както и че има подкрепата на семейството си, които застават зад него и ще съдействат, респективно ще го контролират при провеждането на това лечение, то едно ефективно изтърпяване на наложеното наказание, безспорно би ограничило възможността лечението да бъде проведено. Съдия Мая Миленкова постанови отлагане на определеното общо наказание-лишаване от свобода за срок от 3 години. Съдът намира за основателно направеното от районния прокурор искане по отношение на лицето да бъде взета и пробационна мярка - задължителни срещи с пробационен служител през изпитателния срок на присъдата.", "date": "2019.09.17", "title": "Съдът даде шанс на младеж да се лекува от наркозависимост"}
{"url": "https://www.24chasa.bg/novini/article/7659619", "text": "Въоръжен с ножица нападател заби оръжието си във врата и гърба на 34-годишен войник на площад „Пиаца Дуча д'Аоста“ пред Централна гара в Милано, Италия, съобщава „Ла Република“, цитирана от  . Нападателят е предполагаем чужденец и при задържане от полицията е крещял: „Аллах Акбар“, предаде Спутник. Според вестникът, нападателят е забил два пъти ножицата в дежурен на поста си войник, участвал в операция „Безопасни улици“. Нападателят избягал от местопроизшествието, но скоро бил задържан от полицейски патрул, крещейки \"Аллах Акбар\". Войникът е откаран в близката болница с животозастрашаващи наранявания. В момента се провежда разследване, за да се установи дали нападението е терористична атака.", "date": "2019.09.17", "title": "Мъж заби ножица във врата на войник в Милано, крещейки „Аллах Акбар“"}
{"url": "https://www.24chasa.bg/novini/article/7659646", "text": "Поради подмяна на оборудване в Министерство на финансите, на 17 септември от 18:00 до 19:00 часа електронните услуги на НАП могат да са временно недостъпни, съобщава пресцентърът на Националната агенция за приходите.                                                                                                                                                                                                                                                                                                                       ", "date": "2019.09.17", "title": "Сайтът на НАП може да е временно недостъпен днес"}
{"url": "https://www.24chasa.bg/novini/article/7659652", "text": "Голям пожар бушува във Варна. Запали се боровата гора над квартал „Виница\", предава  . Огнената стихия тръгва от гробищния парк в квартала, а впоследствие се прехвърля върху близката борова гора. Заради засушаването пламъците бързо обхващат значителен район. Въпреки трудния терен обаче, за около час огнеборците успяха да спрат разпространението на пожара, след което го потушиха. „Това е много сложен горски пожар, когато горе гори бора. Първите ни действия бяха за локализиране, за сваляне на пламъка долу ниско\", обяснява пожарникарят Ивайло Янчев. „Хубавото беше, че нямаше вятър. След нас дойдоха общо 7 автомобила с по 3-4 пожарникаря, направете сметка колко са. Всички се включиха много активно\", заяви Петя Кюпова, началник на I районна служба – Варна.", "date": "2019.09.17", "title": "Голям пожар гори край Варна"}
{"url": "https://www.24chasa.bg/novini/article/7659655", "text": "65-годишната жена с последен адрес в софийското село Широки дол е обявена за издирване по молба на нейните близки, съобщиха от пресцентъра на МВР. Тя е в неизвестност от края на май 2018 г. Здравка Велкова Дамянова е с ръст около 150 см, къса бяла коса, светли очи, слабо телосложение и бяла кожа. Вероятно не носи у себе си документи за самоличност. Гражданите, които имат информация за издирваната жена, могат за сигнализират на тел. 112, 02982-71-66, 02982-71-19 или в най-близкото поделение на МВР. Анонимността им е гарантирана.", "date": "2019.09.17", "title": "Полицията издирва Здравка Дамянова, няма я от май 2018-а"}
{"url": "https://www.24chasa.bg/novini/article/7659668", "text": "Саудитска Арабия е в състояние да се справи с последствията от атаките през уикенда срещу националната петролна компания \"Арамко\", които са заплаха не само за икономиката на страната, но и за световния петролен пазар, каза днес саудитският крал Салман бин Абдул Азиз Ал Сауд, съобщиха ТАСС и Асошиейтед прес.Монархът отбеляза, че кралството \"ще защитава своята земя и жизненоважните обекти на страната от всякакви заплахи, откъдето и да идват\", предава БТА. В правителствена декларация, публикувана от саудитските държавни медии, се призовава международната общност \"да поеме своята отговорност чрез заклеймяване на извършителите\", предприели тази \"подла атака\", и ясно да се опълчи срещу онези, които стоят зад нея. Правителството повтори своите обвинения, че при атаката срещу най-голямата петролна рафинерия в страната са били използвани ирански оръжия, но не се дават повече подробности.", "date": "2019.09.17", "title": "Крал Салман: Саудитска Арабия може да се справи с последиците от атаката срещу петролната рафинерия"}
{"url": "https://www.24chasa.bg/novini/article/7659673", "text": "Поскъпване на горивата в България ще има заради шока на световния петролен пазар, прогнозира пред главният икономист в Института за пазарна икономика Лъчезар Богданов. По думите му обаче увеличението на цените няма да е толкова голямо, колкото е на различните видове черно злато на международния пазар. Много е рано да очакваме кумулативен ефект върху поскъпване на всички стоки и услуги заради по-скъпите горива, категоричен е Богданов: „Обикновено трансмисията към крайните потребители е около 1/3 от този ефект, т.е. ако имаме 6-7% ръст на цените на суровия петрол, може да сметнем горе долу около 2-2,5% ръст на крайните цени. Това е при положение, че се задържат тези цени на суровия петрол“, обясни икономистът. Според Лъчезар Богданов, индустрията вече изпитва много големи затруднения заради икономическите проблеми на Германия и Италия. Икономистът не изключи България да влезе в рецесия, ако продължат турболенциите в големите страни от еврозоната, към които предприятията ни изнасят основно продукцията си.", "date": "2019.09.17", "title": "Лъчезар Богданов: Горивата у нас ще поскъпнат"}
{"url": "https://www.24chasa.bg/novini/article/7659681", "text": "Управителният съвет на БНБ потвърди решението си за поетапно увеличаване на капиталовите буфери на банките до 1% от кредитни рискови експозиции в Република България към 1-ви април 2020-а година, като това ниво ще се запаси и през следващите две тримесечия догодина, предаде  Основното предназначение на капиталовите буфери на банките, или нивото на антицикличния капиталов буфер, е да послужи като защита на банковата система срещу потенциални загуби, произтичащи от натрупване на цикличен системен риск в периоди на прекомерен кредитен растеж. Централната банка също така потвърди, чер нивото на антицикличния буфер, приложим към кредитни рискови експозиции в Република България, остава 0% до края на третото тримесечие на 2019 година, след което се повишава до 0,5% до края на първото тримесечие на 2020-а година, като при необходимост Българската народна банка може да вземе решение и за по-ранно увеличение на буфера. Решение за нивото, приложимо през първото тримесечие на 2021-а година, Управителният съвет на БНБ ще вземе през декември 2019-а година, се посочва в съобщение на сайта на централната банка. Към края на второто тримесечие на настоящата година изчисленото според публикуваната на интернет страницата на БНБ методология съотношение кредит/БВП възлиза на 95,3%. Отклонението на показателя от дългосрочния тренд е отрицателно (-41,0 процентни пункта), което съответства на нулева стойност на референтния индикатор за антицикличния буфер. В същото време централната банка отбеляза, че кредитната активност в сегмента на жилищните и потребителските кредити остава висока. В периоди на засилено кредитиране е възможно да започне постепенно натрупване на циклични рискове, които да се проявят, ако способността на кредитополучателите за обслужване на задълженията отслабне при евентуален бъдещ спад на икономическата активност и нарастване на лихвените проценти по кредитите. БНБ допълни, че поддържането на антицикличен капиталов буфер в период на благоприятни икономически условия може да допринесе за съхраняване и допълнително засилване на капиталовата позиция на банковата система, с което да се повиши устойчивостта на кредитните институции към бъдеща реализация на кредитен риск.", "date": "2019.09.17", "title": "От 1-ви април 2020 г. БНБ увеличава капиталовите буфери на банките до 1%"}
{"url": "https://www.24chasa.bg/novini/article/7659683", "text": "България е твърд привърженик на интеграцията на Албания в ЕС и споделя позицията, че страната скоро трябва да получи дата за начало на преговори. Това заяви председателят на Комисията по външна политика Джема Грозданова на среща с председателя на Комисията по външна политика на парламента на Албания Мими Кодели, съобщиха от пресцентъра на Народното събрание. Делегация, водена от председателя на външната комисия на албанския парламент, е на двудневно посещение в България по покана на председателя на Комисията по външна политика на Народното събрание Джема Грозданова. На 17 септември гостите имаха поредица от срещи в българския парламент. България е важен фактор в процеса на разширяване на ЕС, подчерта Джема Грозданова и припомни, че интеграцията на страните от Западните Балкани беше един от основните приоритети на Българското председателство на Съвета на ЕС. Срещата на върха ЕС – Западни Балкани, проведена в София през май 2018 г., потвърди бъдещето на региона като неразделна част от ЕС, посочи Джема Грозданова. Тя добави, че България подкрепя и насърчава страната да продължи и задълбочи започнатите реформи в петте ключови области – публичната администрация, съдебната реформа, правата на човека, борбата срещу корупцията и организираната престъпност. Признаването на българското национално малцинство показа готовността на Албания да изпълнява критериите за откриване на преговорния процес с ЕС, подчерта председателят на Комисията по външна политика. Джема Грозданова посочи, че България оценява положително и усилията на Тирана в областта на съдебната реформа, устойчивите резултати в борбата с организираната престъпност и корупцията. В тази връзка България категорично подкрепя започването на преговори за членство с Албания, както и с Република Северна Македония през октомври тази година, добави тя. Благодарим за подкрепата на България за интеграцията на Албания към ЕС и за това, че по време на Българското председателство издигнахте глас и заговорихте за процеса на разширяване на ЕС, обърна се към българските парламентаристи Мими Кодели. Албания много цени направеното от България, подчерта тя. Европа има нужда от нас, присъединяването на Албания към ЕС ще допринесе за по-голямата сигурност и стабилност на целия Съюз, заяви Мими Кодели. Заместник-председателят на Народното събрание Кристиан Вигенин изрази задоволство, че първата му официална среща след избирането му на поста е именно с парламентаристи от Албания. В своята работа на различни позиции винаги съм фокусирал вниманието си на сътрудничеството между балканските страни и интеграцията на страните от Западните Балкани към ЕС, посочи той. В българския парламент има консенсус и всички политически сили желаят страните от региона да станат членки на ЕС, подчерта Кристиан Вигенин. Според него кризата на доверие в институциите на ЕС до голяма степен е преодоляна, което е добър знак към страните от Западните Балкани. На срещите в Народното събрание бяха обсъдени различни аспекти от двустранните отношения. Беше подчертано, че за по-активното сътрудничество в редица сфери би спомогнало развитието на интензивен парламентарен диалог. Бе посочена и необходимостта да се намерят начини и форми за засилване на икономическите връзки, за създаване на действащо секторно сътрудничество в областите на образованието и науката, социалната сигурност, младежта и спорта. Европейската перспектива за Албания беше основна тема на срещата на албанските гости с ръководството на Комисията по европейските въпроси и контрол на европейските фондове. Председателят на комисията Драгомир Стойнев отбеляза, че България подкрепя бъдещото членство на Албания в Европейския съюз и е готова да съдейства в процеса по присъединяване. Ние оценяваме високо усилията на страната да отговори на изискванията и критериите за пълноправно членство и пример за това са реформите в съдебната система и борбата с корупцията, добави Драгомир Стойнев и увери, че България ще настоява за по-бърз процес по присъединяване. През 2020 г. Албания ще председателства ОССЕ, сигурни сме в успеха на председателството, отбеляза председателят на Комисията по европейските въпроси и увери гостите, че Албания може да разчита на подкрепата на България. Ние се чувстваме част от Европа, но имаме още какво да научим от европейските демокрации, отбеляза Мими Кодели. Ние трябва да изпълним поставените критерии, предприели сме реформи в съдебната система и в борбата с корупцията, което означава, че сме на правилния път, допълни още тя. Драгомир Стойнев заяви, че страната ни оценява високо приетия закон за признаване на малцинствата, която по думите му е голяма стъпка напред в европейското развитие на Албания. Развитието на европеи?ската сигурност и сигурността на Западните Балкани обсъдиха председателят на Комисията по отбрана ген. Константин Попов и Мими Кодели. Настоящата динамика на международната сцена изисква задълбоченост и адекватност по отношение на отбраната и въоръжените сили, заяви ген. Константин Попов. Той допълни, че в България процесите се следят задълбочено и се полагат големи усилия за осигуряване на необходимата финансова подкрепа за сектора на отбраната.", "date": "2019.09.17", "title": "Джема Грозданова: България е твърд привърженик на интеграцията на Албания в ЕС"}
{"url": "https://www.24chasa.bg/novini/article/7659654", "text": "Кандидатът за главен прокурор Иван Гешев не се поддава на заплахи и пряк или косвен натиск. Той е коректен, идеологичен. Умее да изслушва и възприема различни мнения. Открит е в отношенията си с колегите и демонстрира към тях уважение, толерантност и диалогичност. Това са част от изводите на Етичната комисия към прокурорската колегия на Висшия съдебен съвет за нравствените качества на номинирания за главен прокурор. По подобие на Комисията по атестиране и конкурсите, която вчера предприе доклад днес същото направи и Етичната комисия. Двата доклада ще бъдат изпратени на прокурорската колегия. При приемането на доклада днес присъства и Иван Гешев. Друг извод в документа е, че не е известно кандидатът за главен прокурор да се е възползвал от служебното си положение, както и не допуска прояви на дискриминация и че притежава безупречна репутация. С поведението си Гешев е пример за морал и почтеност и повишава авторитета на прокуратурата, е изводът на Комисията. В доклада те са се спрели и на няколко сигнала срещу него, повечето от които, подадени през последните месеци. Проверката на Комисията е установила, че Гешев не е нарушил етичните правила на магистратите. По време на заседанието на кандидата за главен прокурор бяха зададени и няколко въпроса, свързани най-вече със сигналите. Единият от тях бе за разделението на властите, а сигналът е по повод негово интервю по БНТ. \"Едно мое изречение беше извадено от контекста съзнателно. Каквото и да бях казал, нещо щеше да бъде извадено. Моето мнение е, че имаме проблем не с разделението, а с взаимодействието и контрола. Трябва да се изграждат мостове, а не да се издигат стени\", отговори Гешев. Членовете на Комисията го попитаха на какво се дължат зачестилите сигнали срещу него. \"На засегнатите икономически, политически и криминални интереси\", отговори той. \"Но това е само началото, ще има още много сигнали и медийни публикации. Не се притеснявам от каквито и да е сигнали\", каза Гешев и добави, че всъщност сигналите са част от прокурорската работа. Той добави още, че процедурата по избор на главен прокурор у нас е една от най-откритите и честни.  Докладът беше приет единодушно от Комисията като обобщеният извод в него е, че Иван Гешев спазва изискванията на етичния кодекс на магистратите и притежава необходими нравствени качества. Комисията отбелязва още, че след 2016 г., когато той оглавява спецпрокуратурата, тя е постигнала значителни успехи.", "date": "2019.09.17", "title": "Комисия: Иван Гешев не се поддава на заплахи и пряк или косвен натиск"}
{"url": "https://www.24chasa.bg/novini/article/7659731", "text": "Стоян Господинов е почетният гражданин на Добрич за тази година. На заседание на Общинския съвет бе одобрено предложението на Ккомисията за избор на почетен гражданин. С тайно гласуване, от 30 съветници, 29 гласуваха „За” главния художествен ръководител на професионалния фолклорен ансанбъл „Добруджа”. Отличието ще бъде връчено на тържествена сесия на Общинския съвет на празника на града – 25 септември. Стоян Господинов е роден през 1957 година в добричкото село Житница. В ансамбъла започва работа на 10 август 1976 г. като артист-балетист, а на 14 февруари 2002 г. е назначен за главен художествен ръководител.”Изпълняваме танци не само от Добруджа, но и от всички филкрорни области в страната. Съдзадохме и детска студия към ансамбъла” - -каза Годподинов. Преди две години той бе удостоен с най-високото отличие на Съюза на българските музикални и танцови дейци – кристално огърлие, за изключителен принос в областта на българската култура. Съветниците одобриха и предложението председателят на „ХобиСклуб” Иван Тодоров да получи Почетния знак на община Добрич.", "date": "2019.09.17", "title": "Тази година община Добрич ще има почетен гражданин"}
{"url": "https://www.24chasa.bg/novini/article/7659695", "text": "Още повече специалисти в областта на хирургията от България и Югоизточна Европа ще могат да се обучават в единствения по рода си в региона Международен референтен център, който се намира във Военномедицинска академия.  От края на 2018 г. млади специалисти и специализанти имаха възможност да усвояват всички иновативни техники, преминавайки курсове в Клиника по чернодробно-панкреатична хирургия и трансплантология и Клиника по ендоскопска хирургия. След преминала успешна сертификация, обучения вече ще се провеждат и в две от клиниките на Катедра по ортопедия, травматология и реконструктивна хирургия. Това е голям успех за нашата катедра – разширяваме нашия обзор както в национален, така и в европейски мащаб, коментира професор Неделчо Цачев, ръководител на катедрата. Той подчерта, че вече няколко години с колегите си от ВМА провеждат курсове за обучение на български хирурзи, на които предават своя опит в колянно, тазобедрено ендопротезиране и артроскопска травматология. Сега, шанс да почерпят от една от най-добрите школи в България ще имат и техни колеги от чужбина. Следващият курс ще се проведе в края на септември 2019 г., а участниците ще бъдат от Словения и Босна и Херцеговина.", "date": "2019.09.17", "title": "ВМА разширява обучението на хирурзи от България и Югоизточна Европа"}
{"url": "https://www.24chasa.bg/novini/article/7659787", "text": "Ирина Савина ще замести кмета на София Йорданка Фандъкова по време на отпуската ѝ за участие в местните избори, реши Столичният общински съвет. Савина в момента е заместник-кмет с ресор „Строителство“, предава  . „Очаквам госпожа Савина като опитен колега, с нея сме заедно тук от първия ден като заместник-кмет, се надявам да успее да координира процеса. В момента, в който регистрираме листата и мен като кандидат за кмет ще изляза веднага в отпуск“, заяви Йорданка Фандъкова.", "date": "2019.09.17", "title": "Ирина Савина ще бъде кмет на София по време на кампанията на Фандъкова"}
{"url": "https://www.24chasa.bg/novini/article/7659277", "text": "Хърватският президент Колинда Грабар-Китарович очарова руснаците - в Санкт Петербург се продават матрьошки с нейния образ, съобщава босненският портал Кликс. Очевидно Грабар-Китарович е оставила трайна следа в Русия, за което свидетелстват не само топлият прием всеки път, когато тя посети руския президент Владимир Путин, а и матрьошките с нейния образ, предава БТА. Служителите в книжарница Рокмарк в Санкт Петербург публикуваха в Инстаграм снимка на матрьошката, която държи футболна топка. Цената й е 250 евро. Кликс посочва, че след Световното първенство по футбол в Русия Колинда Грабар-Китарович стана истинска звезда с емоционалните си реакции на мачовете с участие на хърватския отбор.", "date": "2019.09.17", "title": "В Санкт Петербург продават матрьошки с образа на Колинда Грабар-Китарович"}
{"url": "https://www.24chasa.bg/novini/article/7659295", "text": "“Внасяме 6255 подписа. Има още 2000 подписа, които не успяхме да обработим. Ще ги внесем до края на деня или утре, но смятаме, че тези 6255 пописа са достатъчни за хората, които подкрепят моята гражданска кандидатура за кмет на София.” Това каза кандидатът за кмет на София Мая Манолова днес пред журналисти преди с Инициативния ѝ комитет да внесат подписите в Общинската избирателна комисия на “Московска” 33. “С моя екип избрахме днешния ден, защото имаме вяра, надежда и любов за София. Днес е един прекрасен празник, който ще отбележим първо с регистрацията в избирателната комисия, а след това с гражданите от квартал “Люлин”. Там сме поканени на тържество на “Кооперативния пазар”. После ще уважим инициативата на майките от “Системата ни убива всички” да проверим заедно колко достъпна е средата за хората с увреждания. Днес е ден за празник и пожелавам на всички столичани да са усмихнати, креативни да имат вяра, надежда и любов за София”, продължи тя. На въпрос как ще управлява София без общински съветници, Манолова заяви: “Ще управлявам София със столичани, с потенциала, възможностите, капацитета, енергията и креативността на всички граждани на София”. София заслужава да бъде управлявана с ума, таланта, надеждата, вярата и любовта на всички столичани, категорична бе тя.", "date": "2019.09.17", "title": "6255 подписа внесе Манолова за регистрация в Общинската избирателна комисия"}
{"url": "https://www.24chasa.bg/novini/article/7659280", "text": "Бандата сводници от Бургас и София, задържана вчера в бургаския квартал \"Меден рудник\", е изнудвала момичетата, с които са имали сексуални контакти и после ги връзвала със записи на ласките, за да проституират в Австрия и Германия. Това съобщи шефът на спецпрокуратурата Димитър Петров на брифинг. Той обясни, че имало още един начин за изнудване на момичетата. Бандата ги карала да се влюби в тях, водела ги по скъпи курорти, впечатлявали ги със скъпи коли и след това чрез роднини ги натискали да проституират. Групата е карала коли за над 1,5 млн. лева - 2018 и 2019 г., обясни главен комисар Ивайло Спиридонов. Той допълни, че в сметката на бандата имало над 500 000 лева. Групата била засечена през юни заради луксозния си и разточителен начин на живот. Всяко момиче получавало отделен процент от заработеното и някои дори не знаели колко са изкарали. Така например проститутка имала 67 000 евро в банковата сметка, а разполагала само с 200 евро в себе си, с които си купила маратонки. На сводник се падали по 4-5 момичета, а с времето някои от тях успели да се откачат от бандата.", "date": "2019.09.17", "title": "Бандата сводници държали момичетата със секс записи, купили си коли за над 1,5 млн. лв."}
{"url": "https://www.24chasa.bg/novini/article/7659292", "text": "Словенският алпинист и любител на екстремните спускания Даво Карничар, който стана първият човек, спуснал се със ски от Еверест, е починал при странен инцидент, предаде ДПА, като се позова на съобщение късно снощи на словенската агенция СТА. Петдесет и шестгодишният Карничар е загинал, падайки от дърво в родния му град Йезерско в северозападната част на Словения. Други подробности около инцидента не се съобщават. Даво Карничар стана световно известен през 2000 г., когато направи първото непрекъснато спускане със ски от Еверест по най-използвания маршрут. Пет години по-рано той се спусна от Анапурна - друг от най-високите върхове на планетата, а до 2006 г. се бе спуснал със ски от най-високите върхове на всичките седем континента.", "date": "2019.09.17", "title": "Загинал е първият човек, който се спусна със ски от Еверест - словенецът Даво Карничар"}
{"url": "https://www.24chasa.bg/novini/article/7659294", "text": "Френският президент Еманюел Макрон призова за твърдост при отказване на правото на убежище и изрази съжаление, че броят на подадените във Франция молби \"никога не е бил толкова висок\", докато \"потокът на влизащите в Европа никога не е бил толкова слаб\", предаде Франс прес. \"Претендирайки да бъдем хуманисти, понякога сме прекалено небрежни\", заяви Макрон на среща при закрити врата снощи. На нея присъства цялото правителство, както и около 200 депутати и сенатори от партията на президента и съюзнически формации, предава БТА. Около 2 седмици преди парламентарния дебат за имиграцията, насрочен за 30 септември и 2 октомври, Макрон подчерта, че държи на принципа за правото на убежище, но порица злоупотребите с него, извършвани от '\"мрежи\". \"Нямаме право да не се изправим пред този въпрос\", подчерта Макрон, добавяйки, че имиграционните служби трябва да бъдат по-ефикасни и по-хуманни. Френският президент припомни движението на \"жълтите жилетки\", организирало множество протести, понякога съпътствани от насилие. Той предупреди, че някои категории от населението все още са неспокойни, и призова своята партия да не си позволява да бъде \"буржоазна партия\", която пренебрегва мнението на по-бедните класи, клонящи към крайната десница. \"Буржоазията няма такъв проблем: тя не се сблъсква (с имиграцията - бел. АФП). По-бедните слоеве от населението живеят с това. Левицата от десетилетия не искаше да разглежда този проблем. Затова по-бедните слоеве от населението мигрираха към крайната десница\", предупреди Макрон. Брюно Рьотайо, председател на групата на дясната партия \"Републиканците\" в Сената, реагира веднага, призовавайки за \"истински мерки\" вместо \"думи\" или \"намигвания към десницата или надясно от десницата\".", "date": "2019.09.17", "title": "Макрон: Претендирайки да бъдем хуманисти, понякога сме прекалено небрежни"}
{"url": "https://www.24chasa.bg/novini/article/7659343", "text": "Премиерът Бойко Борисов е в Благоевград за откриването на Регионално депо за отпадъци, което ще обслужва 5 общини.   \"24 млн. лева не само за Благоевград, но и за други 4 общини. Вече има депо за 100 години. Сега идвам от разкопките на уникален град. На 2400 години е канализацията е там. Това да изкара сто, ще сме доволни. Искам да благодаря на всички кметове - и чужди, и наши, по най-съвременен начин е построено всичко. Ако не го бяхме направили, тези общини щяха да фалират. Днес е добър ден за всички. Години наред не можехме да ги убедим да го направим заедно, но накрая, щом имаме този резултат, мисля, че е добре. Яко се строи. Заводи в Петрич правим, сега е ред на Благоевград. Индустриалната зона на Симитли и Благоевград се обединиха, има много инвеститори. Тези, честните, преди нас, така са направили, че града няма земя, няма къде да се строи\", заяви Борисов. \"Ние сме много далеч от рецесията. Да, големите държави се клатят. Атаките с дронове ще повлияят на цената на горивата. Стабилност и да не се подвеждат по глупостите на тези, които приказват, че сме се провалили. Провал беше като нямаше депо. Провал беше червените кметове като хвърляха навсякъде и нямаше екология\", каза още той. С него е кметът на града Атанас Камбитов, който разказва на премиера и министъра на финансите Владислав Горанов за проекта. По-рано днес Борисов присъства на откриването на нов завод в Петрич, а след това разгледа и античния град Хераклея Синтика.", "date": "2019.09.17", "title": "Борисов: Да не се подвеждат по глупостите на тези, които казват, че сме се провалили (Видео)"}
{"url": "https://www.24chasa.bg/novini/article/7659349", "text": "Сто и седемдесет впрегателни коня са умрели през първите осем месеца и половина на настоящата година на Принцовите острови в Истанбул, където автомобилите са забранени и транспортът се осъществява с файтони, съобщава в. \"Джумхуриет\". По-голямата част от животните са издъхнали на най-големия от островите в архипелага - Бююкада. Вероятно броят на загиналите животни е дори по-голям, тъй като е известно, че някои коне са погребвани без разрешение от властите на нерегламентирани места, предава БТА. Като главна причина за смъртта на животните, наред с естествената смърт и болестите, природозащитни организации сочат прекомерното им натоварване. Файтоните с конски впряг са един от символите на Бююкада, тъй като на територията му е наложена забрана за моторни превозни средства. По тази причина както местните жители, така и посетителите разчитат на този вид превоз, освен на велосипедите, за да се придвижват на площта от около пет квадратни километра. Нехуманното отношение към животните обаче е причина за все по-интензивни кампании на правозащитниците, настояващи, че става дума за жестокост, която трябва да бъде прекратена. По думите им конете са лишавани от вода, за да не уринират често, нараняванията, които получават от сбруята, не се лекуват и са оставяни да умират.", "date": "2019.09.17", "title": "170 впрегателни коня са умрели на Принцовите острови тази година"}
{"url": "https://www.24chasa.bg/novini/article/7659367", "text": "Съдийската колегия на Висшият съдебен съвет наказа със забележка съдията Методи Лалов, който в началото на август подаде оставка, но тя все още не е гласувана. Срещу него от 2 години се водят 2 дисциплинарни производства за лошо управление на СРС и за обидно отношение към служителка. Те бяха обединени в едно. Предложенията на дисциплинарната комисия бяха по едното провинение той да бъде санкциониран с понижаване в ранг, а по другото със забележка. След близо пет часово закрито заседание кадровиците отхвърлиха предложението за понижаване в ранг. Те също така не подкрепиха Лалов да бъде наказан с 10% намаляване на заплатата за 6 месеца. С 8 на 1 гласа решиха санкцията да бъде забележка. Самият Лалов беше на заседанието на съдийската колегия, където в началото изложил своето мнение. Днес съдийската колегия на ВСС може да се занимава още 2 пъти с него, тъй като като извънредна точка в дневния ред бе включена депозираната му оставка. Също така до ВСС е подаден сигнал от ВМРО, че като магистрат от телевизионния екран Лалов е агитирал за \"Демократична България\". ", "date": "2019.09.17", "title": "ВСС наказа със забележка съдията Методи Лалов"}
{"url": "https://www.24chasa.bg/novini/article/7659419", "text": "Независимо дали са извършени от бунтовниците хуси в Йемен, шиитските бунтовници в Ирак или от самия Иран, нападенията с дронове срещу саудитски петролни съоръжения рано в събота представляват остра провокация срещу Съединените щати. И в този опасен момент президентът Тръмп разполага само с няколко варианта, с малцина съюзници, намален екип по националната сигурност и с малък рейтинг на доверие. За момента остана неясно защо Иран или някое от неговите протежета очевидно се е стремял към толкова голяма ескалация на регионалното напрежение в този момент. Имаше някакви спекулации, че хардлайнерите в Иран може да се опитват да торпилират всяка възможност за среща между Тръмп и президента Хасан Рохани. Който и да е бил непосредственият причинител, атаката срещу основен енергиен източник в глобален мащаб е най-опасният развой на нещата, откакто миналата година Тръмп се отрече от ядреното споразумение с Иран от 2015 г. и започна да възстановява икономическите санкции срещу Иран. Въпреки че мишената беше Саудитска Арабия, ръкавицата беше хвърлена в краката на Тръмп и непосредственият въпрос беше как ще отговори той. До нападението президентът на САЩ изглеждаше заинтригуван от възможността да се срещне с Рохани на Общото събрание на ООН - този вид срещи на четири очи с противник като севернокорееца Ким Чен-ун предизвикват обилното медийно внимание, което носи удоволствие на Тръмп. Тръмп запази мълчание през по-голямата част от уикенда след атаката, а отговорът му в неделя вечерта беше забележителен туит, че оръжието на Съединените щати \"е заредено и готово за стрелба\", но че той изчаквал да разбере от Саудитска Арабия как да постъпи. Междувременно държавният секретар на САЩ Майк Помпейо сочеше обвинително с пръст направо към Иран заради \"безпрецедентното нападение срещу световните енергийни доставки\", а Техеран отричаше неговите \"непонятни и безсмислени\" обвинения. Това че Тръмп ще обуслови отговора си според предпочитанията на саудитския престолонаследник Мохамед бин Салман - същият властелин, който въвлече кралството си и САЩ в изключително разрушителната гражданска война в Йемен и нареди убийството и разчленяването на журналист дисидент - е доста тревожно, когато на карта са поставени възможността за избухване на война и световните доставки на петрол. Президентът обаче си остави само няколко други заслужаващи доверие съветници. Той редовно отхвърляше докладите на разузнавателните служби; уволни третия си съветник по националната сигурност Джон Болтън и още не е назначил нов; министърът на отбраната Марк Еспър е на поста само от месец; успешно отчужди големите си съюзници - макар че някои, включително Великобритания и Германия, осъдиха съботните нападения; изчерпа почти всички възможности за допълнителен финансов натиск върху Иран; а подкрепата му за саудитската война с бомбардировки в Йемен беше критикувана дори от конгресмени републиканци. Когато трябва да реши сам как да действа, Тръмп обикновено предпочита да избягва конфликт. След като през юни Иран свали американски дрон, той отхвърли доводите на Болтън за ответен военен удар. В понеделник изрази същата неохота, посочвайки, че дипломацията \"никога не е изчерпана до последните 12 секунди\". Това е разумно и Тръмп трябва наистина да проучи всяка възможност за дипломатическа развръзка, преди да заповяда военни действия или да остави Саудитска Арабия да реагира. САЩ в момента са изправени пред сериозна криза, за която нямаше друга действителна причина, освен непреодолимото желание на Тръмп да заличи наследството на президента Барак Обама, изоставяйки ядрената сделка, която има широка международна подкрепа. Оттеглянето не беше придружено от нова стратегия, с изключение на \"работа с нашите съюзници\", сведени главно до Саудитска Арабия и Израел, и надежда, че иранското правителство ще бъде тласнато към нова сделка под натиска на възобновените санкции. В същото време Тръмп устоя на натиска на Конгреса да прекрати напълно американската подкрепа за катастрофалната саудитска кампания в Йемен. Окончателният резултат е, че Иран сега очевидно увеличи залога, предизвиквайки Белия дом с нагла атака срещу съюзник, който е един от най-важните световни производители на петрол. Дойде моментът Тръмп да се консултира с Конгреса, с водещи индустриални държави, които зависят от близкоизточния петрол, и с военните и разузнавателните анализатори извън вътрешния си кръг.  (От БТА)", "date": "2019.09.17", "title": "\"Ню Йорк таймс\": Тръмп заяви, че оръжието ни е заредено и готово за стрелба, но по какво?"}
{"url": "https://www.24chasa.bg/novini/article/7659417", "text": "Тридесет и седем годишната американката Сара Томас стана първият човек в света, преплувал наведнъж четири пъти Ламанша, съобщиха световните информационни агенции. Изнурителното си начинание рекордьорката осъществи за 54 часа, като във вторник сутринта доплува до пристанището на британския град Дувър. Маратонското си плуване оперираната преди година от рак на гърдата Сара Томас стартира в неделя, предаде БТА. Преди нея само трима плувци са успели наведнъж да преплуват три пъти Ламанша, без да правят почивка, като всички те са се провалили на заключителния четвърти етап. За пръв път Томас се включва в съревнования в открити води през 2007 година. През 2012-а тя за пръв път преплува Ламанша и направи повторен успешен опит през 2016 година.", "date": "2019.09.17", "title": "Американка е първият човек, преплувал последователно четири пъти Ламанша"}
{"url": "https://www.24chasa.bg/novini/article/7659429", "text": "По два основни метода се склоняват момичета към проституция на територията на Германия и Австрия. Това каза на брифинг във връзка с разкрита престъпна група за трафик на жени директорът на ГДБОП гл. комисар Ивайло Спиридонов, предаде „Фокус“. Оперативната работа по разкриването на престъпната група е започнала през юни тази година, когато от Отдел „Трансгранична организирана престъпност“ са придобили информация за лица, които водят доста задоволен начин на живот, които придобиват по престъпен начин. Повечето от паричните средства са били превеждани с платежни нареждания, а други са били взимани на ръка. Спиридонов каза още, че при претърсването са били установени и намерени скъпи вещи като часовници и автомобили. „Осем автомобила са иззети, модели от 2018 и 2019 година. Паричната сума, на която възлизат тези автомобили, е над 1,5 милиона лева“, добави още директорът на ГДБОП. Намерени са още и част от платежните нареждания. Много от склоняваните към проституция момичета не са знаели с какви суми разполагат в сметките си. Те са били настанявани в квартири, които са били наемани от сутеньорите в Германия и Австрия. Много от тях даже не са знаели какви парични средства има в банковите сметки, чрез които са оперирали. Едно от разпитаните момичета не е знаело, че в банковата му сметка в Германия има 67 000 евро, а е разполагала единствено с 200 евро. Всичките финансови средства са били взимани от въпросните лица, които са ги склонявали към проституция.", "date": "2019.09.17", "title": "Спиридонов: По два основни метода се склоняват момичета към проституция в Германия и Австрия"}
{"url": "https://www.24chasa.bg/novini/article/7659436", "text": "Цацаров подкрепя своя заместник Иван Гешев за наследник на поста, дори ако се наложи да гласува два пъти. Право на ВСС е да избере, а право на президента е да вземе решение, каквото прецени, коментира главният прокурор възможността президентът да не подпише указ за назначаване на нов главен прокурор след около месец. И в това не бива да се търси трагедия, посочи още Цацаров, предаде БТА.  Когато не могат друго, когато ги е страх от друго, когато са обсебени от страхове и влияние, не им остава нищо друго, освен да политизират. С тези думи Цацаров отговори на въпрос трябва ли да бъдат оставени магистратите да политизират, както правел председателят на ВКС Лозан Панов. И уточни, че в отговора си визира всички, които се припознават в тези дум.  Попитан дали е успял \"да се пребори\", Цацаров отговори, че това не му е било цел. Не бих го нарекъл герой, тази тема сама ще намери своето решение във времето. Да оставим то да се произнесе кой прав и кой крив, заключи още главният прокурор. БНР е имало пълна техническа възможност да излъчва. Имало е неограничена възможност за това, не е имало и техническо препятствие, каза главният прокурор Сотир Цацаров по повод профилактиката на програма \"Хоризонт\" миналия петък. /09.09. 2019- бел.ред./ Спирането на излъчването по предложение на техническия директор на радиото, представлява спиране на програмата, а не липса на техническа възможност, обясни още Цацаров и допълни, че резултатът от проверката показал, че не се налагало никаква вътрешна профилактика.", "date": "2019.09.17", "title": "Цацаров потвърди подкрепата си за Гешев за  главен прокурор"}
{"url": "https://www.24chasa.bg/novini/article/7659441", "text": "Общогръцка стачка на екипажите на всички категории кораби е обявила Гръцката моряшка федерация следващия вторник, 24 септември, съобщи АНА-МПА. Очаква се корабите да останат в пристанищата от 6 сутринта на 24 септември до 6 сутринта на следващия ден, предаде БТА. Стачката е в знак на несъгласие със законодателния пакет за икономическо развитие, подготвен от правителството на Кириакос Мицотакис, който предвижда определени промени и в областта на трудовото законодателство. В съобщението не се уточнява срещу кои разпоредби е насочена стачката на моряците.", "date": "2019.09.17", "title": "Стачка блокира кораби и фериботи в Гърция на 24 септември"}
{"url": "https://www.24chasa.bg/novini/article/7659449", "text": "Съдийската колегия на Висшия съдебен съвет прие оставката на Методи Лалов. Той я подаде на 4 август. Това беше  .  От представена вчера справка става ясно, че не е решил 2 мерки за неотклонение. Предишният път Лалов не беше освободен точно заради мярка за неотклонение, по която не се е произнесъл. Представляващият ВСС  Боян Магдалинчев обяви ,че няма да гласува оставката на Лалов, докато той не реши двете мерки за неотклонение. Шефът на ВАС Георги Чолаков обаче, му опонира, че ако Лалов иска той никога няма да ги реши, а те не могат да го държат насила.  Шефът на Върховния касационен съд Лозан Панов също призова кадровиците да гласуват оставката, за да се приключи този случай веднъж завинаги. С 8 гласа за и 4 против Методи Лалов беше освободен. Против гласуваха членовете на софийската колегия Боян Магдаличев, Вероника Имова, Стефан Гроздев и Севдалин Мавров. ", "date": "2019.09.17", "title": "Съдийската колегия на ВСС освободи Методи Лалов"}
{"url": "https://www.24chasa.bg/novini/article/7659442", "text": "Печорският районен съд на Киев е наложил арест на имуществото и корпоративните права на завода „Кузница на Рибалск“, който влиза в активите на бившия президент на Украйна Петро Порошенко, предава ТАСС. Това съобщи във вторник юристът Андрей Портнов, който по времето на президента Викор Янукович заем поста заместник-началник на неговата администрация, предаде  . „Печерорският съд наложи арест на цялото недвижимо имущество и корпоративните права на един от основните активи на Порошенко – завода „Кузница на Рибалск“, написа той в своя канал в „Телеграм“.", "date": "2019.09.17", "title": "Запорираха завод, част от активите на Петро Порошенко"}
{"url": "https://www.24chasa.bg/novini/article/7658367", "text": "Експлозия в руска лаборатория, където се пазят опасни щамове на силно заразни болести, предизвика пожар в изследователския център, предаде    \"Вектор\" се намира в Колцово, недалеч от Новосибирск. Взривът е бил причинен от изтичане на газ, но в становище на центъра става ясно, че в този момент не се е работило с биологични материали. Един човек е пострадал при взрива и е настанен в болница с изгаряния от трета степен. Според BBC по време на Студената война биохимичния комплекс \"Вектор\" е действал като изследователски център за изследване на биологичните оръжия. Той е изграден през 1974 г. като затворен институт за изследване на ваксини и \"защита срещу бактериологични и биологични оръжия\". Няма сериозни увреждания на структурата на лабораторията, уверяват от ръководството й. Пожарът се е разпрострял на 30 кв. м преди да бъде потушен. \"Вектор\" съхранява една от най-обширните бази от вируси на земята. В техните лаборатории се пазят щамове на вируса ебола, предава \"Интерфакс\". В \"колекцията\" им има още и щамове от едра шарка, птичи грип, различни щамове на хепатита, вирусът на СПИН. Много от тези болести се смятат за изчезнали, като например едрата шарка. Вирусът се пази само на още едно място в света. През 2004 г. руска изследователка е починала след инцидент в центъра, след като по случайност се одира с игла, която е пренасяла вируса на Ебола. Тогава от лабораторията се забавят няколко седмици преди да уведомят Световната здравна организация за инцидента.", "date": "2019.09.17", "title": "Взрив в руската лаботарория \"Вектор\", там се пазят щамове на силно заразни болести (Обновена)"}
{"url": "https://www.24chasa.bg/novini/article/7658970", "text": "Заради несъгласията си с Унгария, Киев няма да получи покана да участва на срещата на върха на НАТО в Лондон, съобщи вицепремиерът на Украйна по въпросите на европейската и евроатлантическата интеграция Дмитрий Кулеба, цитиран от сръбската редакция на медийната компания „Спутник“. Кулеба посочи, че Киев е лишен от възможността за сътрудничество със Северноатлантическия алианс на „топ политическо ниво“, защото взаимодействието с НАТО е блокирано от Унгария, предаде  . Украинският вицепремиер отбеляза, че настоящите власти в Киев са наследили този проблем и че засега „той не е решен“. За да бъдат поканени представители на Украйна на форума в Лондон, Алианса трябва да стигне до консенсус, но „Унгария настоява на позицията си“. Изданието припомня, че Будапеща иска да се върне правото на унгарците в Закарпатието да се обучават на родния си език. Украйна, от своя страна, твърди, че Унгария иска да направи свой анклав на нейна територия.", "date": "2019.09.17", "title": "Украйна: Унгария не позволи на Киев да участва на срещата на НАТО в Лондон"}
{"url": "https://www.24chasa.bg/novini/article/7658983", "text": "Централната избирателна комисия и Съвета за електронни медии подписаха споразумение, предаде  . Споразумението определя принципите и параметрите на специализирания мониторинг, който СЕМ ще осъществи върху дейността на доставчиците на медийни услуги по време на предизборната кампания за произвеждане на изборите за общински съветници и за кметове на 27 октомври 2019 г. То бе подписано от председателя на ЦИК Стефка Стоева и председателят на СЕМ София Владимирова.", "date": "2019.09.17", "title": "ЦИК и СЕМ подписаха споразумение за предстоящите избори"}
{"url": "https://www.24chasa.bg/novini/article/7658978", "text": "Агенцията по заетостта стартира нов прием на заявления по проект \"Родители в заетост\" от днес до изчерпване на финансовия ресурс. Това съобщиха от пресцентъра на агенцията. Проектът е съфинансиран от Европейския социален фонд на ЕС чрез Оперативна програма \"Развитие на човешките ресурси\" 2014-2020 и подпомага родителите за по-доброто съвместяване на професионалния с личния живот. Същевременно той предоставя възможност за заетост на безработни за полагане на грижи за отглеждане на деца. В рамките на предходните приеми 3 368 родители са одобрени от общо 4 854, подали заявления. 5 387 безработни пък са изявили желание да бъдат наети като детегледачи, а одобрените са 3 917. Сключени са 2 769 трудови договори с детегледачи. По проекта услугата \"детегледач\" може да се ползва: до 8 часа на ден - от заети и безработни родители - в случаите, когато те се грижат сами за децата си от 0- до 5-годишна възраст вкл., т.е. децата не посещават детски ясли, заведения и предучилищни групи; до 4 часа на ден - от заети и безработни многодетни (вкл. самотни) родители - за дете/деца от 0- до 12-годишна възраст, посещаващи детски ясли, заведения, както и училище. По време на новия прием право да подават заявления по проекта имат родители на деца от 0 до 12 години. Родителите, които могат да се възползват от услугата и желаят да подадат своите документи за участие при новия старт, трябва да бъдат - родители на деца от 0- до 5-годишна възраст, незаписани в детска ясла/градина, които имат осигурено работно място по трудово/служебно правоотношение или са самонаети/самоосигуряващи се лица, но към момента полагат грижа за децата си и не са се върнали на работа; Родители, които вече са участвали в проекта и са получили услугата \"детегледач\" за период до 18 месеца, не могат да бъдат включени отново в проектните дейности за отглеждане на същото дете/деца по настоящия прием. Многодетни родители на деца от 0- до 12-годишна възраст, които са се върнали на работните си места, и децата посещават детски ясли/градини, както и училище. За целите на процедурата, многодетни родители са тези, които имат три или повече деца на възраст до 12 години. Многодетните родители, които имат три или повече деца на възраст до 12 години, и на които е предоставена услугата \"детегледач\" до 4 часа на ден за период до 18 месеца, не могат да се възползват повторно от същия вид услуга по настоящия прием. Същите биха били допустими участници при положение, че са ползвали услугите на детегледач, назначен по проекта на пълен работен ден (8 часа) за отглеждане на дете/деца от 0- до 5-годишна възраст (вкл.) и желаят да бъдат включени в проектните дейности за предоставяне на почасова услуга в рамките на до 4 часа на ден, допълват от агенцията. Безработни, регистрирани в бюрото по труда, които са родители на деца от 0- до 5-годишна възраст, незаписани в детска ясла/градина, или безработни лица, които са многодетни родители на деца от 0- до 12-годишна възраст, посещаващи детски ясли/градини, както и училище. Агенцията по заетостта обръща внимание, че тези родители, които дългосрочно ползват отпуск или отсъстват от работа поради отглеждане на дете/деца от 0- до 5-годишна възраст и имат осигурено работно място (по трудово правоотношение или като самонаети/самоосигуряващи се лица), не следва да са се върнали на работа до получаване на одобрение за включване в проекта. Безработните родители трябва да започнат работа при работодател или като самонаето/самоосигуряващо се лице в рамките на 4 (четири) месеца от получаване на услугата за отглеждане на дете. След като започнат работа договорът на детегледача може да бъде удължен и така той да полага грижа за детето в срок до 18 месеца. Безработни родители, които са се възползвали вече от услугата и в рамките на 4-месечния период не са получили предложение за подходящо работно място, могат да бъдат включени повторно само за още 1 (един) допълнителен период от 4 месеца по настоящия прием. Максималният срок за получаване на услугата \"детегледач\" е до 18 месеца или до навършване на 5 или 12 години на детето/децата.", "date": "2019.09.17", "title": "Агенцията по заетостта започва нов прием на заявления от родители за осигуряване на детегледачи"}
{"url": "https://www.24chasa.bg/novini/article/7658949", "text": "За първи път пред обществеността във Враца в регионалния исторически музей са изложени три, от общо единадесетте, най-ценни и известни ръкописи на св. Софроний Врачански. На представянето на уникалните реликви присъстваше кметът Калин Каменов, който благодари на Националната библиотека „Св. св. Кирил и Методий“ за предоставените преписи. „Днес, ние повече от всякога трябва да пазим и почитаме делото на небесния закрилник и покровител на Враца. Нека да го носим сърцата си и да се гордеем, че над нашия град бди един голям български светец и будител – св. Софроний Врачански“ - каза в приветствието си кметът Каменов. Врачанският митрополит Григорий посочи в словото си, че небесният покровител на Враца е велик син на православната църква и на българския народ, чието име и до днес продължава да буди чувство на признателност във всяко българско сърце. Повече информация за ценните реликви представи директорът на Националната библиотека - доц. Красимира Александрова. В рамките на деня, жителите и гостите на Враца ще могат да видят първия Софрониев препис на „История славянобългарска“, направен през 1765 г. в гр. Котел, Часословец от 1768 г. и поучения и словосказания за празниците Господни (Първи видински сборник) от 1802 г.", "date": "2019.09.17", "title": "Изложиха  във Враца най-известните ръкописи на Св. Софроний Врачански"}
{"url": "https://www.24chasa.bg/novini/article/7658699", "text": "Китайски учени разработиха нова авангардна технология за разпознаване, която „разчита\" микро отличителни черти на вените на човешката ръка, което според би трябвало да е „много по-безопасно и удобно в сравнение с QR кода и технологиите за разпознаване на лице\", предава  . „Технологията „AirWave\"за разпознаване по вените е базирана на изкуствен интелект. Тя е в състояние да долови милиони микроскопични характеристики – от вените до капилярите, само с един замах на ръката, което позволява на потребителите да са в движение, докато ги идентифицират\", каза Сие Цинлу, основател и председател на компанията разработчик „Melux\". „Основните вени и капиляри под кожата са уникални за всеки индивид\", каза Сие, добавяйки, че това е най-точната технология за разпознаване в момента. „AirWave\" може да идентифицира една ръка за по-малко от три десети от секундата, заяви Сие в кулоарите на Форума за азиатско-европейски иновации и развитие, който се проведе в гр. Циндао през уикенда. Той добави, че технологията е била използвана в няколко кафенета и правителствени зони за обществени услуги в южната китайска провинция Гуандун. Компанията му, която се намира в гр. Гуанджоу, в момента преговаря и с оператор на метрото. Прогнозите на Сие, който прекарва дълги години в Силиконовата долина в САЩ, са технологията „AirWave\" и други подобни да заменят плащаният в брой, с карти и QR кодове в близко бъдеще.", "date": "2019.09.17", "title": "Технологията за разпознаване по вените е по-добра и безопасна"}
{"url": "https://www.24chasa.bg/novini/article/7659056", "text": "След дългогодишна служба в отдел „Наркотици“ при ГДБОП почина специализираното служебно куче Вихрен, обучено за откриване на наркотични вещества, съобщават от МВР. Кучето е служител в отдела от 12 години. С негово участие, при проведените множество специализирани операции, са разкрити и задържани големи количества наркотици. През всички тези години Вихрен е използван за операции, осъществени не само от отдел „Наркотици“ при ГДБОП, но и от други структури на МВР, включително Агенция Митници и Военна полиция. Загубата на служебното куче Вихрен е голяма, тъй като благодарение на уменията му за откриване на наркотици, голяма част от операциите са доведени до успешен край, за което е награждаван многократно. Вихрен беше не само отличен служител, но и добър приятел на служителите от отдел „Наркотици“ при ГДБОП, казват от вътрешното министерство. ", "date": "2019.09.17", "title": "МВР: Почина кучето Вихрен, служило 12 г. в ГДБОП за лов на наркотици"}
{"url": "https://www.24chasa.bg/novini/article/7659060", "text": "Приключи огледът и почистването на местопроизшествието със запалилия се товарен камион в района на 156 км на АМ \"Тракия\" в посока Бургас и движението вече е освободено. Това съобщиха от пресцентъра на ОД на МВР - Пловдив. Магистралата остана затворена заради пожар, възникнал по време на движение в товарен камион, превозващ гуми. Няма пострадали хора. Три екипа на пожарната са участвали в гасителните действия.", "date": "2019.09.17", "title": "Възстановено е движението по АМ \"Тракия\" след пожар в камион"}
{"url": "https://www.24chasa.bg/novini/article/7659055", "text": "12 кубика дърва за огрев са задържали служители на Държавното ловно стопанство-Тервел, през изминалата седмица. Това е най-голямото количество за последните месеци – съобщават от Североизточното държавно предприятие. На нарушителите са съставени три акта по Закона за горите. 36 са проверките в стопанството за периода 9 до 16 септември. 603 проверки извършиха горските от всички териториални поделения на предприятието през периода. Най-много са инспекциите в обекти за добив на дървесина и на превозни средства, които преминават през горските територии. Заради африканската чума по свинете зачестиха и контролите при ловците и всички, които работят в горите. 144 ловци, риболовци и физически лица са проверени през изминалата седмица.", "date": "2019.09.17", "title": "12 кубика нелегални дърва са спрени\nв Държавното ловно стопанство -Тервел"}
{"url": "https://www.24chasa.bg/novini/article/7659075", "text": "„Когато заех позицията на омбудсман, не ми беше първи ден в институцията. Аз бях зам.-омбудсман, работили сме с колегите по проблемите на гражданите, които са много и са различни. Най-важно значение има съдействието на институциите, защото работата на омбудсмана е да бъде посредник при защита правата на хората пред институциите и това наистина е ключово.“ Това каза омбудсманът Диана Ковачева в предаването „България сутрин“ по телевизия България Он Ер. Тя подчерта, че целият екип на институцията, която ръководи, работи много сериозно, за да се чува гласът на гражданите и това по думите й е въпрос на призвание и отдаденост. Ковачева бе категорична, че омбудсманът трябва да бъде надпартиен, да не представлява никакви партийни и политически интереси, защото той не представлява себе си пред институциите, а хората и именно затова, от уважение към правата на гражданите, те дължат сътрудничество. „За последните 4 години омбудсманът е изпратил над 5 000 препоръки към държавни и общински органи и всяка втора е била изпълнена. Това е добра успеваемост. Разбира се, няма как да сме доволни, защото работата на омбудсмана не е лесна. Той може да установи какъв е проблемът, може да слуша хората, но не и да вземе решение. Трябва да бъде настойчив пред институциите и да ги убеждава те да решат проблема“, обясни Диана Ковачева. Тя изтъкна, че гражданите се жалват по цялата палитра на права на човека и месечно в институцията постъпват над 1 000 жалби. „Приоритетите идват от гражданите. Първите три от тях са защита на потребителските права, социалните и икономическите права, включително трудовите, с изчисляването на пенсиите и не на последно място – правото на добра администрация. Т.е. всички институции са ангажирани със защитата на тези права. Очаквам и сътрудничество, и подкрепа, защото подкрепата е към хората, не лично към омбудсмана“, посочи доц. Ковачева. Тя подчерта още, че в Народното събрание има висящи законопроекти, които касаят защитата на гражданите срещу монополите и заяви, че общото в тях е, че те са свързани и с ангажимента на България да приведе своето законодателство с европейските директиви. „Тук говорим за предложението за изменение и допълнение на ГПК във връзка със свръхправомощията на банките. Има наказателна процедура срещу България, която би могла да започне всеки момент. Тя беше отложена, тъй като институциите съобщиха, че има законодателство, което чака да бъде разгледано в парламента. Надявам се в най-скоро време това да се случи, защото става въпрос за баланса между интереса на банките и потребителите. За това, че съдът трябва да следи служебно за неравноправни клаузи. За това, че банките не е редно да изваждат изпълнителен лист на базата само на своите банкови сметки и отчети, а наистина да се проверява от съда“, разясни омбудсманът. „Трябва да се разглежда всеки сигнал за корупция до институциите и ако има достатъчно данни незабавно да бъде извършена проверка“, коментира общественият защитник и въпроса с анонимните сигнали за корупция до институциите. По темата с топлофикационните дружества на прага на новия отоплителен сезон Диана Ковачева беше категорична, че сметките на гражданите трябва да бъдат по-ясни и те да знаят за какво плащат.", "date": "2019.09.17", "title": "Омбудсманът: Очаквам сътрудничество с институциите, защото е изцяло в интерес на гражданите"}
{"url": "https://www.24chasa.bg/novini/article/7659090", "text": "Вярвам, че изборите ще преминат в една спокойна атмосфера със съответствие със законите, които ги регулират. Това каза председателят на СЕМ София Владимирова с лед подписването на споразумението между ЦИК и СЕМ за провеждане на мониторинг върху дейността на доставчиците на медийни услуги по време на предизборната кампания за произвеждане на изборите за общински съветници и за кметове на 27 октомври 2019 г., предаде репортер на Агенция  \"Твърде често медиите сте определяни като четвърта власт и това се дължи на вашата голяма степен на влияние. Голямата степен на влияние е също голяма отговорност. Вие си давате сметка, че много от хората, които ще излязат да гласуват на тези избори, ще определят избора си според това, което вие сте им показали според всички журналистически форми, които сте използвали, за да им покажете платформите, разбиранията на кандидатите за кметове и общински съветници\", подчерта тя. Владимирова призова медиите да бъдат отговорни към това влияние и към работата си, да спазват високите етични, морални и професионални правила на професията, които ги правят такива каквито сте – истински журналисти. \"Надявам се всички ние в края на тези избори на всички населени места да сме направили най-добрия избор за себе си и за децата си. Нито ние, нито ЦИК гледаме формално на сключването на това споразумение. Доказателство за това са нашите чудесни партньорски отношения, както и доклада, който изготвяме и предаваме в ЦИК в края на всяка кампания. Сега няма да бъде по-различно\", каза още Владимирова.", "date": "2019.09.17", "title": "СЕМ: Вярвам, че изборите ще преминат в една спокойна атмосфера"}
{"url": "https://www.24chasa.bg/novini/article/7659091", "text": "Изтребителите МиГ-29 от състава на авиобаза \"Граф Игнатиево\" участват в съвместно учение „Blue Bridge 2019” с участие на сили и средства от Военновъздушните сили (ВВС) на Република България, ВВС на Румъния и ВВС на Канада. Полетите се провеждат във въздушното пространство на България и Румъния. Основни летища за излитане и кацане са \"Граф Игнатиево\" и \"Михаил Когалничану\", съобщиха от пресцентъра на министерство на отбраната. Учебните цели на съвместното българо-румънско-канадско учение „Blue Bridge 2019” са постигане на по-добра координация и оперативна съвместимост между ВВС на страните за съвместни действия при провеждането на презгранични операции, контрол на въздухоплаването, управлението и радиолокационното осигуряване на бойното използване на формированията при охрана и отбрана на въздушното пространство на Република България. Летателната тренировка се провежда ежегодно от 2012 г.", "date": "2019.09.17", "title": "Нашите МиГ-29 на летателна тренировка с ВВС на Румъния и Канада (Снимка)"}
{"url": "https://www.24chasa.bg/novini/article/7659057", "text": "Еквадорското правителство разследва публикуването на личните данни на милиони граждани в интернет - ситуация, която окачестви като \"много деликатна\", предаде Франс прес, цитирана от БТА. Според властите данните са били получени от частна компания по времето на бившия президент Рафаел Кореа, управлявал от 2007 до 2017 година. \"Това е много деликатна ситуация, повод за голяма загриженост за цялото правителство и за страната\", заяви на пресконференция министърката на вътрешните работи Мария Паула Ромо. Фирмата за информационна сигурност VpnMentor съобщи на уебсайта си, че е открила личните данни на близо 20 милиона души, повечето от Еквадор, който има население от 17,3 милиона души. Те са се намирали на незащитен сървър американския щат Маями, собственост на еквадорската компания Novaestrat. Данните произхождат от различни места, включително от регистри на еквадорското правителство, автомобилно предприятие и две банки. Еквадор няма закон за защита на личните данни, отбелязва Франс прес. Според VpnMentor изтичането на тези данни в интернет може да засегне милиони хора, защото те съдържат голям процент поверителна информация. Според министъра на телекомуникациите Андрес Мичелена данните са били събрани от частна фирма при управлението на предишния президент Рафаел Кореа. Мичелена добави, че в случая са замесени служители на националната информационна система. Кореа е твърд противник на сегашния президент Ленин Морено, негов бивш съюзник, отбелязва Франс прес.", "date": "2019.09.17", "title": "Еквадор: личните данни на близо 20 милиона\nграждани са изтекли в интернет"}
{"url": "https://www.24chasa.bg/novini/article/7659137", "text": "Временно движението по път I-4 Велико Търново - Търговище при разклона за с. Кавлак се осъществява двупосочно в една лента поради обърнат ТИР. Шофьорите да се движат с повишено внимание и съобразена скорост, като спазват указанията на \"Пътна полиция\".                                                                                                                                                                                                                                                                                                                                                                                                                                                                                                                                                                                                                                                                ", "date": "2019.09.17", "title": "Тир се обърна на пътя Велико Търново - Търговище и затвори платно"}
{"url": "https://www.24chasa.bg/novini/article/7659122", "text": "Премиерът на Израел Бенямин Нетаняху води битка за политическото си оцеляване в много оспорвани избори във вторник, които могат да сложат край на 10-годишната му доминация в местната политика, пише Reuters. Според проучванията на общественото мнение бившият началник на Генералния щаб на Силите за отбрана на Израел (СОИ) Бени Ганц и неговата центристка коалиция „Синьо и Бяло“ и дясната партия „Ликуд“ на Нетаняху ще бъдат отново с много близки резултати и от това ще спечели „Наш Дом Израел“ на Авигдор Либерман, която ще има решаващия глас в хода на преговорите за формиране на управляваща коалиция, предава  . Кампаниите на двете основни партии за вторите парламентарни избори в Израел за последните пет месец показват много малки разлики по важните въпроси: регионалната борба с Иран, отношенията с палестинците и САЩ, както и стабилната икономика. Край на ерата на Нетаняху, най-вероятно, няма да доведе до съществени промени в политиките по горещите въпроси като мирния процес с палестинците, който е в задънена улица от пет години. Министър-председателят обяви намерението си да анексира долината на река Йордан, където палестинците искат да основат своя държава. Но „Синьо и Бяло“ също заявиха, че ще засилят строителството на еврейски поселения в района на Западния Бряг и ще направят долината на река Йордан „сигурна източна граница“. Изборите бяха свикани заради това, че Нетаняху не успя да формира коалиция след вота през април, в който „Ликуд“ и „Синьо и Бяло“ получиха еднакъв брой мандати – по 35 в 120-местния Кнесет. 69-годишният Нетаняху се представя като незаменим и жертва на самодоволството на избирателите по време на мандата си – най-дългият от всички премиери на страната. Той е министър-председател на Израел от юни 1996 до юли 1999 година и от март 2009-та насам. Предупреждавайки, че може да бъде заменен от „левичари“, които биха отслабили Израел пред очите на врагове и приятели, Нетаняху заля ефира и социалните медии с призиви към симпатизантите на Израел да излязат масово на изборите. „Зависи от теб! Преднината (на Ликуд) е много малка“, апелира той дрезгаво във видеосъобщение, публикувано в „Туитър“. Размяна на обвинения Избирателните секции са отворени от 7:00 до 22:00 часа. когато израелските медии ще публикуват екзитполовете, които дават първа индикация за резултата. И Нетаняху, и 60-годишният Ганц се опитват да активизират своите бази и да привлекат гласове от по-малките партии. Нетаняху представя Ганц като неопитен и неспособен да предизвика уважение от световните лидери като президента на САЩ Доналд Тръмп. Ганц обвинява Нетаняху, че се е опитал да отклони вниманието от възможното му обвинение в корупция, което премиерът отхвърли като неоснователно. Агит Коен, 43-годишна социална работничка, сега ще подкрепи „Синьо и Бяло“, а не своите бивши любимци от Работническата партия: „Не искам гласът ми да се загуби. Ганц може да не е перфектен, но ни е до гуша от Биби (Нетаняху)“. Ганц се притеснява и от публичната апатия. В интервю за Армейското радио, той призова жителите на Тел Авив да „оставят еспресото си за час“ и да гласуват - кимване към светския избирателен район от средната класа, който той се надява да мобилизира срещу подкрепящите Нетаняху религиозни националисти. „Има определено чувство на умора. Много израелци са изморени от политиците или очакват още от същото“, казва Амоц Аса-Ел, научен сътрудник в Ерусалимския институт Шалом Хартман. По думите му, Нетаняху „винаги е разделял електората на „техен“ и „наш“. Този път той гледа политическата карта дори по-отблизо и знае, че му трябват допълнителни гласове“. Преди последните избори Тръмп даде тласък на Нетаняху с американското признаване на израелския суверенитет над Голанските възвишения. Този път Белият дом изглежда по-зает с напрежението около Иран. Изявлението на Нетаняху за долината на река Йордан миналата седмица не предизвика голям ентусиазъм в САЩ. Администрацията на Тръмп възнамерява скоро да представи палестино-израелския мирен план, който може да се окаже мъртвороден: Палестинците го отхвърлиха предварително като пристрастен. Палестинците и много държави считат, че всички израелски селища на Западния бряг са незаконни съгласно Женевските конвенции за окупирана територия. Израел оспорва това, позовавайки се на нуждите от сигурност и библейски, исторически и политически връзки със земята. Все пак отворената за телегеничния Нетаняху врата във Вашингтон и други световни столици в напрегнати времена по границите на Израел със Сирия, Газа и Ливан, продължава да има голяма тежест в страната. „Няма друг кандидат, който да е достоен да бъде премиер“, заяви Алон Гал, 53-годишен хай-тех мениджър, който възнамерява да гласува за „Ликуд“, а преди това е давал вота си за друга, по-дясна партия. „Поне с него знам с кого си имам работа“. Изборите могат да бъдат последвани от седмици на спорове за това, кой трябва да бъде натоварен с формирането на следващото правителство. Анкетите сочат, че „Наш Дом Израел“ на Авигдор Либерман може да държи ключовете към управляващото мнозинство, защото според прогнозите тя ще увеличи местата си в Кнесета от 5 на 10. Но от партията на бившия военен министър са категорични, че няма да влязат в коалиция с „Ликуд“, докато Нетаняху е председател на партията и кандидат за министър-председател.", "date": "2019.09.17", "title": "Нетаняху се бори за нов мандат след 10 години на власт"}
{"url": "https://www.24chasa.bg/novini/article/7659142", "text": "В началото на идния месец ще е ясен точният процент, с който пенсиите ще бъдат увеличени от 1 юли 2020 година. Към момента очакванията са за повече от 6 на сто, каза в отговор на въпрос в русенското село Баниска министърът на труда и социалната политика Бисер Петков. Той обясни, че изчисленията са на база на достигнатия досега ръст на средния осигурителен доход и на индекса на потребителските цени, чрез който по швейцарското правило се формира процентът за осъвременяване на пенсиите. \"Не мога да кажа точно с колко ще бъде увеличението. То може да бъде с 6,6 или с 6,2 на сто. Въздържам се да обявя конкретно число, защото все още сме в началото на финалната фаза на подготовката на проектобюджета на Държавното обществено осигуряване. Точният процент на увеличение би трябвало да бъде ясен в началото на идния месец. Той не е произволен, а зависи от нарастването на ръста на средния осигурителен доход и на индекса на потребителските цени\", обясни Петков. Министърът коментира също предложенията на депутати и на работодатели, свързани с изплащането на обезщетения за временна нетрудоспособност. Работодатели искат първите три дни от болничния да не се изплащат от тях. Идеята е да се въведе период на изчакване от няколко дни, в който болничните да не се изплащат от никого. Според предложение на депутати НОИ трябва да покрива целия период на боледуване на работника. Министърът обясни, че тези предложения ще се дискутират. По думите му в края на седмицата една от организациите на работодателите - Асоциацията на индустриалния капитал в България, организира кръгла маса по тези въпроси. По думите му има проблем и той е свързан с това, че броят на дните на временна нетрудоспособност нараства. \"Знае се, че се злоупотребява от хора, които по-скоро се нуждаят от допълнителен платен отпуск, отколкото от лечение. Затова се търсят мерки, чрез които да се намали това ползване на болничния и ощетяване на бюджета, а от там на всички нас. Това мотивира търсенето на ефективни решения. Към момента не мога да кажа, че има такова\", каза Петков. В русенското село Баниска министърът и заместник-председателят на парламентарната комисия по труда, социалната и демографската политика Светлана Ангелова откриха обновената детска градина \"Първи юни\". Ремонтът е извършен за пет месеца и е на стойност 148 738 лева. От тях 50 541 лева са отпуснати по програма \"Красива България\" на Министерството на труда и социалната политика, а останалите са общинско съфинансиране.", "date": "2019.09.17", "title": "Точният процент на увеличение на пенсиите от юли 2020 г. ще е ясен през октомври"}
{"url": "https://www.24chasa.bg/novini/article/7659157", "text": "Премиерът Бойко Борисов и министърът на финансите Владислав Горанов посетиха античния град Хераклея Синтика, предаде \" \". С него е кметът на Община Петрич Димитър Бръчков, областният управител на Благоевград Бисер Михайлов, народният представител и областен координатор на ПП ГЕРБ Даниела Савеклиева, депутатът Георги Динев и други. На обекта те бяха посрещнати от ръководителят на разкопките доц. д-р Людмил Вагалински и директорът на исторически музей - Петрич Сотир Иванов. Доц. Вагалински запозна гостите с проучванията и откритията, които са направени до този момент. Част от тях станаха възможни, благодарение на 100 хил. лв., отпуснати от Министерски съвет. Премиерът Бойко Борисов заяви, че е много доволен от видяното, допълвайки, че правителството ще продължава да помага за доразкриването на обекта. По време на посещението на министър-председателят стана ясно, че това е най-посещаваният обект в Югозападна България. Той е бил разгледан от туристи от над 70 държави. Премиерът Борисов бе особено впечатлен от мраморните женски статуи, които бяха открити в края на лятото.", "date": "2019.09.17", "title": "Борисов посети античния град Хераклея Синтика (Видео, снимки)"}
{"url": "https://www.24chasa.bg/novini/article/7659172", "text": "18-годишен младеж открадна кола в смолянския квартал \"Устово\" и след това катастрофира в бетонно стълбище. Младежът Н.Б. от село Чепинци, община Рудозем нарочил колата, паркирана пред заведение на ул.\"Пазарска\". 10 минути след това с въпросния автомобил настъпило ПТП. При движение с несъобразена скорост и употреба на алкохол - 1.42 промила, неправоспособният водач, губи контрол над автомобила и се блъска в бетонно стълбище отляво по посока на движението и се преобръща на платното за движение. </span></p><p><span>В следствие на катастрофата, водачът е с хематом и контузна рана на главата, нараняване на лявото ухо и охлузване на лява ръка. Оказана му е медицинска помощ в МБАЛ-Смолян и е назначено домашно лечение. Автомобилът е с деформации по цялото купе. Щетите са в процес на изясняване Местопроизшествието е посетено от дежурни оперативни групи при ОДМВР, РУ- Смолян и екип на сектор „Пътна полиция“. По случая са образувани две бързи производства. Работата по случая продължава.", "date": "2019.09.17", "title": "Пиян 18-годишен младеж открадна кола и катастрофира в Смолян"}
{"url": "https://www.24chasa.bg/novini/article/7659165", "text": "„Доналд Тръмп прави впечатление на не дотам значим човек, на такъв, който всъщност никога не е познавал любов, за която не е трябвало да плаща”. Тов заяви Едуард Сноудън в пространно интервю за американската телевизионна мрежа MSNBC. Бившият служител на Националната служба за сигурност на САЩ, направил ексклузивните разкрития за шпионската програма на правителството, проговори малко преди излизането на неговите мемоари. Сноудън направи невероятен психологически портрет на Тръмп. Според него американският президент търси постоянно потвърждение за способностите си от другите хора. \"Мисля, че той всъщност е доста прост за разбиране. Това, което всъщност иска, е просто хората да го харесват. За съжаление, това има и негативни ефекти\", коментира Сноудън от Москва, където намери временно убежище, цитиран от  . Бившият служител на Агенцията за национална сигурност заяви, че самата идея за национална сигурност е изкривена и тя вече не е в защита на хората, а на системата, съобщава БГНЕС. През 2013 г. тогавашният служител на АСН оповести класифицирана информация за правителствена програма за масово наблюдение на журналисти. След това бе принуден да потърси убежище в Русия заради страха от наказателно преследване по обвинения в шпионаж по същия закон, по който бяха повдигнати обвинения срещу Челси Манинг и Джулиан Асанж. Сноудън смята, че законодателството в сегашната му форма е несправедливо и е „изрично създадено, за да забрани застрашаваща защита в съда“. Текстовете не правели разлика между разкриването на национална тайна пред журналисти (каквото направи самият Сноудън) и пред чужди правителства. ?„За съжаление не е имало никакво движение по моя случай от времето на администрацията на Обама. Тогава казах на правителството, че всичко, което трябва да направят, е да ми дадат право на „защита в обществен интерес. Тогава главният прокурор Ерик Холдър каза: „Не можем да обещаем това. Ще обещаем да не ви измъчваме”, разкри още Сноудън. „Извадих някои неща на светло, не за да унищожавам АСН. Направих го, за да я реформирам, да й помогна да се върне към идеалите, които всички ние трябва да споделяме”, категоричен е бившият държавен служител. Сноудън се надява един ден да може да се върне в родината си и изразява готовност да помогне на правителството да засили националната сигурност. Това обаче ще се случи, само ако бъдат свалени обвиненията срещу него. Миналата седмица той поднови искането си за политическо убежище във Франция, което за първи път отправи през 2013 г., след като избяга от САЩ. Министърът на правосъдието на Франция заяви, че подкрепя идеята, но правителството на Еманюел Макрон се дистанцира от нейните коментари.", "date": "2019.09.17", "title": "Едуард Сноудън: Тръмп не познава любов, за която не е трябвало да плаща"}
{"url": "https://www.24chasa.bg/novini/article/7659171", "text": "Двама извършители на хулиганска проява се озоваха в полицията днес в Пловдив. Това съобщиха от пресцентъра на МВР. Малко след 1 часа днес патрул на Шесто РУ реагирал на сигнал от тел. 112 за конфликт в игрална зала в квартал \"Столипиново\". На място било установено, че посетители на 32 и 20 години нападнали с удари друг 28-годишен. Двамата мъже са с криминални прояви и осъждани. Задържани са за срок до 24 часа. Срещу тях е образувано бързо производство по чл. 325, ал. 1 от НК.", "date": "2019.09.17", "title": "Двама нападнаха друг мъж в Пловдив, задържаха ги"}
{"url": "https://www.24chasa.bg/novini/article/7659170", "text": "Под наблюдение на Окръжна прокуратура - Пловдив служители от РУ - Хисаря разследват опит за убийство. Сигналът е подаден вчера по обяд на тел. 112. Според първоначалните данни, пред дома й в село Ръжево, 51-годишен жител пробол с нож в гърба 64-годишна жена, която е настанена в болница с опасност за живота. При опит да я защити, порезни рани в областта на краката получил неин 60-годишен съсед. След оказана медицинска помощ той е освободен за домашно лечение. Извършителят е задържан за срок до 24 часа в районното управление. На местопроизшествието е направен оглед. Уведомена е Окръжна прокуратура - Пловдив и е образувано досъдебно производство по чл. 116, ал.1, т.4 от НК. Работата по цялостното изясняване на причините и обстоятелствата около случилото се продължава.", "date": "2019.09.17", "title": "Мъж прободе с нож в гърба 64-годишна пред дома й, наръга и съседа й"}
{"url": "https://www.24chasa.bg/novini/article/7659196", "text": "Мъж е паднал вчера от надлез в източната част на Солун върху преминаващ под него мотоциклетист, съобщи АНА-МПА. Причините за падането на мъжа, който е загинал, остават неизвестни. 28-годишният мотоциклетист е откаран в болница с охлузвания, но без сериозни наранявания, предаде БТА. За случая са известили по телефона преминаващ шофьор, а по-късно и самият пострадал мотоциклетист.", "date": "2019.09.17", "title": "Мъж падна върху движещ се моторист в Солун"}
{"url": "https://www.24chasa.bg/novini/article/7659195", "text": "Централната избирателна комисия апелира за повече отговорност и за спазване на професионалните журналистически стандарти при отразяването на предизборната кампания и изборите за кметове и общински съветници на 27 октомври т.г., предаде БТА.  Това каза председателят на ЦИК Стефка Стоева при подписването на споразумението със Съвета за електронни медии днес. Споразумението определя принципите и параметрите на специализирания мониторинг, който СЕМ ще осъществи върху дейността на доставчиците на медийно услуги по време на предизборната кампания на местните избори. Това е седмото споразумение със СЕМ, не случайно избрано в Деня на София, и отново ще разчитаме на тяхната висока професионалност и компетентост, подчерта Стоева.Тя припомни още, че предходното такова споразумение е било на 18 април т.г. във връзка с изборите за Европейски парламент и в резултат на съвместната работа между ЦИК и СЕМ тогава от ЦИК бяха установени 18 нарушения на предизборната кампания на партии и коалиции и 34 нарушения, извършени от медиите. \"Убедена съм, че и на тези избори ще получим пълен, обективен и специализиран мониторинг, отразяващ медийното представяне на кампанията за избор на общински съветници и кметове на 27 октомври 2019 г.\", каза председателят на ЦИК. Стефка Стоева подчерта, че и на тези избори ЦИК ще продължи да работи в екип с всички държавни органи и организации, които по закон са ангажирани с произвеждането на изборите. В тази връзка за нас медиите са с изключителна важност за спокойното и нормално протичане на изборния процес, каза тя. Стоева припомни, че агитационните материали не трябва да нарушават добрите нрави, честта и доброто име на кандидатите, че в тях е забранено да се използват знамето на Република България и на други чужди държави. Езикът на омразата вреди на всички и подронва демократичните устои на държавата. Очакваме кампанията да бъде в синхрон с българското законодателство, да се спазят добрият тон и морал, подчерта председателят на ЦИК. София Владимирова, председател на СЕМ, посочи, че медиите са определяни като четвъртата власт и имат голямо влияние, но голямата степен на влияние е също и голяма отговорност.\"Много от хората, които ще излязат да гласуват на тези избори, ще гласуват според това, което вие сте им показали, според всички журналистически форми, които сте използвали, за да им разкриете платформите, идеите и разбиранията на отделните кандидати. Бъдете отговорни към това влияние, към работата си. Спазвайте високите етични, морални и професионални правила на професията, които ви правят истински журналисти\", каза София Владимирова. Утре в 16.00 часа ръководството на ЦИК ще има среща със собствениците и представители на медиите, за да споделим проблемите и констатациите от предходните избори, какви нарушения бяха установи, информира Стефка Стоева. Целта е да избегнем подобни актове на тези избори, посочи тя.", "date": "2019.09.17", "title": "ЦИК с апел към медиите"}
{"url": "https://www.24chasa.bg/novini/article/7659194", "text": "Американско дете, което се къпало в река в Тексас, умря от инфекция, причинена от \"изяждаща мозъка\" амеба, предаде Франс прес. Десетгодишната Лили Мей Евънт имала главоболие на 8 септември, последвано от треска. След като била хоспитализирана, лекари открили рядко срещана и агресивна амеба в организма й. \"Момиченцето ни е в ръцете на Господ\", споделиха наскоро близките й във Фейсбук. Властите в Тексас потвърдиха пред местните медии, че момиченцото получило инфекция, причинена от амебата Naegleria fowleri, която вирее в сладководните и топли води на езера и реки през лятото, както и в геотермални извори и лошо поддържани басейни, предаде БТА. \"Въпросната амеба се среща в сладководни басейни в Тексас и другаде в САЩ - заяви говорител на здравните власти. - Случаите на подобни инфекции са изключително редки.\" Амебата N. fowleri прониква през ноздрите и стига до мозъка, предизвиквайки първоначално силна мигрена, повишаване на телесната температура и повръщане, а след това световъртеж, летаргия, объркване и халюцинации.", "date": "2019.09.17", "title": "Американче почина от инфекция, причинена\nот амеба, къпало се в река в Тексас"}
{"url": "https://www.24chasa.bg/novini/article/7659252", "text": "\"Аз съм дете, което води война.\" 12-годишната Лили пропуска учебните занятия, качва се на лодката си и внимателно събира боклуци, които изпълват един от каналите на Банкок. Тя води борба срещу пластмасата в Тайланд - шестия най-голям световен замърсител на океаните. През юни девойката от американско-тайландски произход постигна първа победа, като помогна да бъде убедена голямата верига супермаркети \"Сентрал\" в Банкок да спре да използва торбички за еднократна употреба в своите магазини. Впоследствие и други представени в Тайланд супермаркети, сред които вездесъщата в кралството японска верига 7-Илевън, се ангажираха в началото на месеца и те да спрат да доставят торбички за еднократна употреба от януари 2020 г. \"Нещата се движат в правилната посока\", усмихва се Лили, докато гребе към торба ръждясали кенчета и разкъсани бутилки. \"Отначало мислех, че съм твърде малка за активистка, но Грета (Тунберг) ми вдъхна доверие. Когато възрастните не правят нищо, трябва да действаме ние, децата\", казва тя. Ралин Сатидтанасам, по прякор Лили, няма да е в Ню Йорк заедно с младата шведка, която се превърна в лице на борбата срещу глобалното затопляне, за планираното за 20 септември шествие, няколко дни преди конференцията на ООН за климата. Тя ще демонстрира в Банкок. \"Мястото ми е тук. Борбата трябва да се води и в Югоизточна Азия\", смята тя. Неотдавна няколко страни от региона - Тайланд, Камбоджа, Филипините, Малайзия, Индонезия - надигнаха глас и отказаха да са \"кофата за боклук на Запада\", като върнаха обратно цели контейнери с отпадъци от пластмаса обратно. Те обаче продължават да пораждат огромни количества от тези отпадъци на своя територия. В Тайланд пластмасовата торбичка е вездесъща при опаковането на стотици хиляди ястия от уличните столови или за занесени на работа напитки. Един тайландец ползва средно по осем такива торбички на ден, или близо 3000 годишно по правителствени данни - 12 пъти повече, отколкото в ЕС. А според природозащитната организация \"Грийнпийс\" Тайланд е шестият най-голям замърсител на океаните в света. Неотдавнашната смърт на бебе дюгон - вид застрашен от изчезване морски бозайник - което беше погълнало пластмасови отпадъци, предизвика бурни реакции в социалните мрежи. Тогава тайландските власти отново допуснаха възможността за премахване на торбичките за еднократна употреба до 2022 г. съгласно изготвен в началото на годината амбициозен график. Някои обаче се съмняват доколко ефикасен ще е той. \"Не се предвижда никакъв юридически обвързващ механизъм, а информирането на обществеността няма да е достатъчно\", предупреждава ръководителката на местния клон на \"Грийнпийс\" Тара Буакамсри. Вземайки пример от създаденото от Грета Тунберг движение, Лили първо е демонстрирала пред сградата на правителството. Поискала е и среща с премиера Прают Чан-оча. Неуспешно. \"Казах си, че щом правителството не иска да ме изслуша, трябва да говоря пряко с тези, които раздават пластмасовите торбички, за да ги убедя да престанат\", обясни тя. Момичето може да разчита на подкрепата на своята майка, която помага за написването на речите й пред служители на ООН или на посолства. \"Отначало помислих, че това е някаква детска прищявка. Тя обаче упорства. Силата й е, че тя е едно момиченце, което не защитава никакви частни интереси\", каза майката Саси, която също е била екоактивистка. Лили започва активистката си дейност на осемгодишна възраст, след като прекарала една ваканция на покрит с пластмасови отпадъци тайландски плаж. Оттогава, макар и понякога да й се иска да престане и да отиде да играе, тя участва в кампаниите по почистване, организирани от сдружението \"Траш хироу\" (Героите на отпадъците). Последната засега се състоя в квартал Банг Крачао, известен като \"зеления дроб на Банкок\", където на места са натрупани камари от пластмасови сламки, бутилки и опаковки, изхвърлени от река Чао Прая. Много хора вярват в убедеността на младото момиче. \"Много е трудно да пренебрегнеш едно дете, когато то пита защо унищожаваме планетата, на която то трябва да живее\", подчерта Какуко Нагатани-Йошида от Програмата за развитие на ООН. В Тайланд обаче \"лобитата имат голямо влияние и това затруднява всяка промяна\", каза екоактивистът Натапонг Нитиутай, който е създал фирма за рециклиране на изхвърлени на плажовете джапанки, които се превръщат в модни сандали. Едно от главните препятствия е нефтохимическата промишленост, където пластмасата е един от основните продукти. Той образува 5 процента от тайландския БВП и дава работа на десетки хиляди души. /БТА/", "date": "2019.09.17", "title": "12-годишната Лили, \"Тайландската Грета Тунберг\", воюва срещу замърсяването с пластмаса (Видео)"}
{"url": "https://www.24chasa.bg/novini/article/7659247", "text": "Европейският съюз трябва да продължи да си сътрудничи с Турция, а споразумението във връзка с миграцията, основано на взаимно доверие и ясно поети ангажименти - да се изпълнява. Само чрез съвместни действия има шанс да бъде предотвратена нова криза на Балканите. Тази позиция българският евродепутат от ГЕРБ/ЕНП и зам.-председател на комисията по граждански свободи, правосъдие и вътрешни работи Емил Радев изрази в обръщението си към еврокомисар Димитрис Аврамопулос, отговарящ за миграцията, съобщават от пресцентъра на ГЕРБ. емата бе дискутирана в рамките на последната размяна на мнения с комисаря, чийто мандат като част от Комисията Юнкер изтича само след месец. Радев благодари на комисаря за изключително доброто и конструктивно сътрудничество през изминалите пет години, но не пропусна да изрази своите притеснения във връзка с миграцията. „Последиците от мигрантската криза от 2015 г. все още се усещат, а на прага ни вече се задава нова потенциална криза. За да я избегнем, има ли мерки, които не са били приложими през 2015 г., но Европа би могла да въведе сега?”, попита българският евродепутат. Той поиска и информация относно реалната ситуация към момента на гръцкия остров Лесбос, за който има данни, че през последната седмица на август са пристигнали над 600 души от Турция. „През изминалите дни президентът Ердоган отново заплаши, че ще „отвори вратите”, така че минаващите през турска територия мигранти да отидат „където си поискат”, ако Европа не осигури повече финансиране за Турция”, припомни Радев в своето изказване към комисаря. Според българския представител в Европейския парламент подобни изявления са изключително притеснителни и то не само защото България дели обща граница с Турция.", "date": "2019.09.17", "title": "Емил Радев: ЕС трябва да продължи да си сътрудничи с Турция"}
{"url": "https://www.24chasa.bg/novini/article/7659264", "text": "\"Информационно обслужване да поеме гарантирането на киберсигурността. Това е един от вариантите, които обмисля държавата, стана ясно от думите на финансовия министър Владислав Горанов, който заедно с премиера бе на откриването на швейцарски завод в Петрич, предаде   Горанов уточни, че има поне два сценария за действия за подобряване на киберсигурността и електронното управление. Единият е свързан с осигуряването на по-високи възнаграждения, адекватни на пазара, коментира той проблема със заплатите на IT специалистите в държавния сектор, за което стана въпрос и на сутрешния форум с участието на премиера Бойко Борисов. И другият вариант е да се възложи на \"Информационно обслужване\" да поддържа големите държавни системи, по подобие на модела в Австрия и други западни страни. \"Една голяма държавна компания, която носи отговорност не само за изборите, но и по отношение на критичната инфраструктура, обясни финансовият министър. Финансирането на дейностите, свързани със звеното за киберсигурност, ще бъде от бюджета. Това каза министърът на финансите Владислав Горанов в отговор на въпрос на Радио  Пирин при посещението си в Петрич. Той обясни, че има национален Съвет по киберсигурност, в който са включени висши държавни органи. \"Той съществува още от 2016 година. Ако говорим за това как да изградим допълнителен капацитет от скъпо наети служители, които да могат да консултират отделните звена, и как да поддържат по-добра киберсигурност, то има поне два сценария, по които работим едновременно\", отбеляза министър Горанов. Той обясни, че единият е свързан с осигуряването на по-високи възнаграждения в Държавна агенция \"Електронно управление\", в която определен лимитиран брой хора да бъдат с по-високи възнаграждения, които да са адекватни на пазара на труда. \"Другото, върху което работим и тече дебат в Парламента, е възлагането на \"Информационно обслужване\" да поддържа критичните инфраструктури и електронните системи, тоест - да се превърне в интегратор на големите държавни системи\", заяви министър Горанов. Той обясни, че подобни примери има в държави като Австрия и Германия. Според него в това звено могат да се наемат и има такива хора, които да бъдат скъпо платени и да отговарят на стандартите, свързани с киберсигурността и електронното управление.", "date": "2019.09.17", "title": "„Информационно обслужване“ може да поеме киберсигурността"}
{"url": "https://www.24chasa.bg/novini/article/7659266", "text": "Кандидатът на ГЕРБ за кмет на Пловдив Здравко Димитров убедително води в надпреварата за местния вот. За момента той печели 26-27% подкрепа. Следват го Дани Каназирева от \"Съюз за Пловдив\" и Славчо Атанасов от НФСБ и ВМРО, които имат близки резултати средно с около 21-22%. Тримата се очертават като лидери в битката за Пловдив, останалите играчи са далеч зад тях. Това обяви Николай Близнаков, председател на изследователска асоциация НЕОХРОН. Той обясни, че проучването е проведено от неговия екип между 7 и 3 септември сред 690 души, без да е финансирано от партийна централа. Според Близнаков Здравко Димитров има доверието на твърдото ядро на ГЕРБ и може да надхвърли 30%, ако успее да убеди колебаещите се. \"На този етап за Каназирева биха гласували, както от по-малките десни партии, така и от ГЕРБ.  Хора, които досега не са упражнявали правото си на местния вот, също могат да я припознаят. Почти същото доверие има и бившият градоначалник Славчо Атанасов. Той би могъл да получи подкрепата на част от електората на БСП, ако нейният кандидат Николай Радев не направи силна кампания\", посочи председателят на НЕОХРОН. По думите му в Пловдив със сигурност ще се отиде на балотаж. Кои ще са двамата конкуренти обаче, все още не можело да се прогнозира. Социологът подчерта, че кампаниите на Здравко Димитров и Николай Радев не са стартирали. Вторият засега има около 7,5% подкрепа. \"По-ясна е ситуацията с партийните листи за общинския съвет. ГЕРБ убедително води с 34% и е безспорната първа политическа сила в града. Следват НФСБ и ВМРО с 16%, \"Съюз за Пловдив\" - 14 на сто, БСП - 11 процента, Демократична България - 4-5%\", обобщи Близнаков. Проучването на асоциацията сочи, че нито една от останалите партии не прескача 4%.", "date": "2019.09.17", "title": "Социолог: Здравко Димитров води в битката за Пловдив"}
{"url": "https://www.24chasa.bg/novini/article/7659283", "text": "Кристин Лагард получи одобрението на Европейския парламент за поста председател на ЕЦБ, съобщиха от пресслужбата на ЕП . Европейският парламент даде зелена светлина за Кристин Лагард в тайно гласуване във вторник. С 394 гласа „за“, срещу 206 гласа „против“ и 49 гласа „въздържал се“, евродепутатите дадоха своята подкрепа за кандидатурата на Кристин Лагард за следващ председател на Европейската централна банка. Европейският парламент дава своето необвързващо становище дали кандидатът е подходящ за заемането на длъжността председател на ЕЦБ, като окончателното решение се взема от Европейския съвет. Кристин Лагард трябва да замести настоящия председател на ЕЦБ Марио Драги на 1 ноември. По-рано днес евродепутатите обсъдиха дали кандидатът отговаря на изискванията за заемане на длъжността. Кандидатурата на г-жа Лагард ще бъде поставена в дневния ред на заседанието на Европейския съвет през октомври. Кристин Лагард бе номинирана през юли 2019 г. от лидерите на страните в ЕС за наследник на Марио Драги, чийто мандат изтича в края на октомври. Тя беше изпълнителен директор на Международния валутен фонд от 2011 г., а преди това е заемала няколко пъти министерски постове във Франция, включително като министър на икономиката, финансите и промишлеността от 2007 до 2011 г. Ако г-жа Лагард получи поста, тя ще бъде първата жена начело на ЕЦБ. Депутатите в ЕП са заявявали, че искат да видят повече жени на висши позиции в сферата на икономиката и паричната политика.", "date": "2019.09.17", "title": "Кристин Лагард получи одобрението на ЕП за шеф на ЕЦБ"}
{"url": "https://www.24chasa.bg/novini/article/7659466", "text": "Лора Ивчева е новият генерален мениджър на Sanofi Genzyme, подразделението на Sanofi за онкология, множествена склероза, имунология и редки болести, за регион Централна и Югоизточна Европа. Тя ще отговаря за управлението и развитието на бизнес направлението в деветте държави в региона - България, Сърбия, Словения, Хърватска, Македония, Черна Гора, Босна и Херцеговина, Косово и Албания, в унисон със заложените цели на компанията. Лора Ивчева има близо 20 години опит в Sanofi. Тя стартира кариерата си в Sanofi като единствен служител в отдел „Логистика“. Скоро след това е промотирана в мениджър на отдела, сформира екип и развива дейността на компанията в това направление. През 2012 г. е пoвишена като директор отдел „Бизнес развитие и подкрепа на продажбите“ за Румъния, България и Унгария. През 2015 г. става търговски директор на Sanofi в България, а през 2016 г. е назначена за директор „Търговски операции“ за регион Централна и Югоизточна Европа. От началото на годината изпълнява позицията управляващ директор на българския офис на Sanofi, като ще продължи да я съвместява и с новата си функция. Лора Ивчева е завършила Софийския университет „Св. Климент Охридски“, омъжена е с две деца. Sanofi е глобална биофармацевтична компания, отдадена да помага на хората и да облекчава техните здравословни предизвикателства. Ние предпазваме от заболявания чрез ваксините, предоставяме иновативни лечения, за да победим болката и намалим страданията на нуждаещите се. Ние сме едновременно до хората, страдащи от редки заболявания, както и до милионите пациенти с дългогодишни хронични заболявания. С повече от 100 000 служители в 100 държави. Sanofi трансформира научните иновации в здравни решения по света. Компанията заема 7-о място по продажби в България и се нарежда на 6-о място сред иновативните компании в страната. Структурата на Sanofi включва пет глобални бизнес направления: „Диабет, сърдечно-съдови заболявания и лекарства, Обща медицина“, „Sanofi Genzyme“, „Sanofi Pasteur“ и „Лекарства без лекарско предписание“. В България Sanofi се стреми да повиши качеството на живот на българите, осигурявайки достъп до иновативни здравни терапии и предлагайки диверсифицирано портфолио от фармацевтични продукти.", "date": "2019.09.17", "title": "Лора Ивчева е новият генерален мениджър на Sanofi Genzyme  за Централна и Югоизточна Европа"}
{"url": "https://www.24chasa.bg/novini/article/7659464", "text": "Деветото издание на най-мащабната доброволческа акция у нас „Да изчистим България заедно” мотивира рекордните 433 683 доброволци да се включат в хиляди акции по почистване, облагородяване и залесяване на територията на цялата страна. Под мотото „Добрият пример“, голямото почистване на България на 14 септември даде старт на второто издание на Световния ден на почистването (World Clean Up Day 2019), което ще завърши в Хавай през нощта на 21 септември. За първи път, към зелената инициатива у нас се присъединиха и сънародниците ни в Чикаго, САЩ. 5156 са почистените от картата на страната нерегламентирани сметища и замърсени зони в тазгодишната кампания. По данни на основния партньор на кампанията - Министерството на околната среда и водите, цифрата е близо два пъти повече спрямо 2018 г. Двойно повече са и индивидуалните акции, маркирани на картата на „Да изчистим България заедно“ - приятели и семейства организираха цели 1360 групи (спрямо 647 през 2018 г.). За първи път сред организаторите на акции бяха и стотици деца, които чрез креативни плакати, част от националния конкурс „Добрият пример“, призоваха малки и големи да се включат в голямото чистене.  Благодарение на разширения обхват на инициативата бяха реновирани и облагородени над 690 места, сред които паркове и градинки, детски и спортни площадки, училища, манастири, гористи местности и язовири. Съвместно със Zero Waste Sofia, тази година кампанията акцентира и на чешмите на България, като бяха организирани над 50 акции по почистване и облагородяване на обществени чешми. Засадени бяха и над 5600 фиданки на четири локации в страната.  4338 тона отпадъци бяха събрани в рамките на кампанията по данни на МОСВ. Немалка част от тях идват от областите с повишена активност на картата по отношение на броя на доброволците спрямо 2018: София, Сливен, Добрич, Плевен, Враца и Кюстендил.  Три области в страната привлякоха най-голям доброволци в голямото чистене. Лидерската позиция завоюва Бургас с 27 352 души, следвани от доброволците в Русе – 24 708, и тези във Враца – 14 266, по данни на областните администрации. По традиция доброволците чистиха не само на сушата, но и под вода. От водите на пристанищата във Варна и Созопол сърфисти и водолази извадиха десетки стари гуми, както и исторически находки, сред които амфори. Изкачени бяха и планински върхове. Биолози, геодезисти и инструктори водолази се спуснаха в дълбините на Каракашевото езеро, разположено на 2396 метра надморска височина в подножието на Мусала. С общи усилия 12 доброволци се превърнаха в рекордьорите, изчистили най-голямо количество боклук на човек, като успяха да премахнат цели три тона отпадъци от река Искър. Освен стотиците хиляди доброволци и представители на институциите и бизнеса, в акцията по почистване се включиха популярни българи, журналисти, спортисти и обичани лица от екрана. Почти 2 500 000 доброволци, въоръжени с ръкавици и чували, са чистили България от началото на кампанията досега. Всяка година участниците в „Да изчистим България заедно\" са сред най-активните в света. По данни на екоминистерството, от началото на инициативата досега, те са успели да съберат 94 338 тона отпадъци, което се равнява на над 200 напълно заредени самолета „Боинг 747”, и да премахнат над 18 800 сметища от лицето на България.  По данни на световното движение Let’s Do It World, всеки 10 000 тона отпадъци, почистени от доброволци , спестяват 22 млн. евро и 3 години работа на институциите. Така, със събраните до момента над 94 хил. тона отпадъци доброволците в инициативата „Да изчистим България заедно” са спестили над 206 млн. евро и повече от 28 години работа на институциите.", "date": "2019.09.17", "title": "Рекордните 433 683 доброволци в България дадоха старт на Световния ден на почистването"}
{"url": "https://www.24chasa.bg/novini/article/7659485", "text": "Русия е готова да помогне на Саудитска Арабия след атаките срещу петролната индустрия на Саудитска Арабия, ако е необходимо, заяви руският президент Владимир Путин след разговори с лидерите на Турция и Иран в Анкара и предлага да закупят руско оръжие, съобщава \"Ройтерс\", цитирана от  \"Готови сме да предоставим съответна помощ на Саудитска Арабия и би било достатъчно политическото ръководство на Саудитска Арабия да вземе разумно правителствено решение - както направиха лидерите на Иран по свое време, закупувайки С-300 и както направи президентът Ердоган, като закупи от Русия най-новите системи за ПВО \"Триумф\"\", коментира Путин. Тези руски оръжия биха защитили всички инфраструктурни съоръжения на Саудитска Арабия, допълва той. Коментарите на руския президент очевидно са насочени повече към Вашингтон, отколкото към Рияд, и Рохани, и иранският министър на външните работи Мохамед Джавад Зариф изпитват видимо удоволствие от \"троленето\" по американския президент, като се усмихват сърдечно, докато Путин говори с блясък в очите, пише \"Политико. САЩ отдавна е срещу продажбата на С-300 на Техеран. В продължение на почти десетилетие Русия отказва да завърши продажбата по споразумение, подписано през 2007 г., първо се съобразява с натиска от САЩ и Израел, а по-късно в изпълнение на американските санкции, наложени заради ядрената програма на Иран. Но доставката на ракетната система приключи през 2016 г., след подписването на ядреното споразумение с Иран, известно като Съвместния всеобхватен план за действие (JCPOA), което Тръмп едностранно изостави миналата година. По същия начин, Вашингтон се оплака от плана на Турция да купи по-модерната система С-400 и дори заплаши сурово да накаже Турция, съюзник в НАТО. Администрацията на Тръмп призова Ердоган вместо това, да купи системата за противовъздушна отбрана Patriot, направена от Raytheon, американски изпълнител за отбраната на САЩ. Турция така или иначе продължи с покупката и в отговор администрацията на Тръмп забрани на Турция да участва в програмата за изтребител F-35. Но Тръмп е призован да накаже по-тежко Турция, включително от Комитета по външни работи на Камарата, който миналия месец призова Белия дом да наложи санкции. Освен споровете относно системите за противовъздушна отбрана, Саудитска Арабия също е един от най-големите купувачи на американско оръжие и друг военен хардуер, а Тръмп многократно се хвали с посредничеството на големи сделки с Рияд. Тръмп дори наложи вето върху усилията на Конгреса на САЩ за блокиране на продажбите на оръжие в Саудитска Арабия като наказание заради убийството на журналиста Джамал Кашоги. След двустранна среща с Рохани, Путин подчерта продължаващата подкрепа на Русия за JCPOA, въпреки оттеглянето на Тръмп. И иранският, и руският лидери говориха за успеха на техните усилия за подобряване на икономическите връзки. Русия е третият най-голям производител на петрол в света след САЩ и Саудитска Арабия, така че потенциално може да се възползва от всяко прекъсване на производството на саудитски петрол, както и от скока в цените на петрола в световен мащаб, последвали атаките през уикенда. Но атаката и отговорът на Тръмп дават възможност на Путин да подчертае намаленото влияние на Вашингтон в Близкия изток, както и изолацията на Тръмп по въпроса за ядрената сделка с Иран. ЕС и другите европейски участници в JCPOA, Франция, Германия и Обединеното кралство, остават ангажирани по сделката, въпреки оттеглянето на Тръмп. Критиците на Тръмп твърдят, че той е виновен за напрежението, довело до нападението през уикенда заради оттеглянето му от ядрената сделка. Френският президент Еманюел Макрон се опитва да организира среща между Тръмп и Рохани, насочена към облекчаване на напрежението и намаляване на риска от война. Тръмп коментира, че е отворен за подобни разговори, но Техеран вече изключи всяка възможност за такава среща в кулоарите на Общото събрание на ООН следващата седмица в Ню Йорк.", "date": "2019.09.17", "title": "Русия е готова да помогне на Саудитска Арабия след атаките срещу петролната индустрия"}
{"url": "https://www.24chasa.bg/novini/article/7659484", "text": "МВР разпространи видео от акцията в бургаския квартал \"Меден рудник\", при която бе разбита група, занимаваща се с трафик на хора и склоняване на жени към проституция. Общата стойност на закупените от престъпниците автомобили е 1,5 млн. лева. Групата бе задържана вчера.", "date": "2019.09.17", "title": "Вижте скъпите коли и арестите при акцията срещу бандата сводници в Бургас (Видео)"}
{"url": "https://www.24chasa.bg/novini/article/7659513", "text": "С малко закъснение след посещението си в Петрич и античния град Хераклея Синтика, премиерът Борисов пристигна и за откриването на първия етап от Регионална система за управление на отпадъците, която ще обслужва общините Благоевград, Симитли, Рила, Кочериново и Бобошево. Кметът на Благоевград д-р Атанас Камбитов го посрещна и му обясни през какви перипетии са преминали докато започнат да изпълняват проекта. Министърът на околната среда Нено Димов и кметовете на петте общини прерязаха лентата. След това бе даден старт на втория етап на проекта за допълнителна инфраструктура към депото - инсталация за предварително третиране на битови отпадъци и компостираща инсталация за разделно събрани биоразградими или зелени отпадъци. \"Това съоръжение е особено важно за населението не само в Благоевград, но и в още 4 общини. Инвестирани са 24 млн. лв. от републиканския бюджет, предстои да бъдат вложени още 13 млн. лв. за компостираща инсталация. Това е голям строеж на депо за 100 г.\", каза Борисов. Министър Димов пък допълни, че с депото край Благоевград завършва процесът на обновяване на регионалните системи за управление на отпадъците в цялата страна, отговарящи на всички съвременни норми и изисквания. \"През 2018 г. бяха затворени 113 стари депа в България, което ни спаси от плащането на наложените санкции от Европейската комисия. Към момента остава един нерешен проблем и това е все още неизграденото депо край Дупница\", допълни Нено Димов.", "date": "2019.09.17", "title": "Борисов откри модерно депо за отпадъците на 5 общини за 100 г. напред"}
{"url": "https://www.24chasa.bg/novini/article/7659522", "text": "Действащият премиер на Испания Педро Санчес проведе редица телефонни разговори с лидерите на партии в страната във вторник, в опит да излезе от политическия застой и да избегне четвърти парламентарни избори за последните четири години, предава Reuters. Но неназован източник на британската агенция, запознат с хода на преговорите, се съмнява в шансовете да се постигне договорка, предава  . Четвъртата по големина икономика на еврозоната е в политически вакуум след нерешителните избори през април, в които Социалистическата партия на Санчес спечели най-много места, но не успя да осигури мнозинство. Но тъй като крайният срок за формиране на правителство наближава - и ако парламентът не потвърди Санчес като премиер до следващия понеделник, Испания ще проведе още един вот през ноември – политическото маневриране засили скоростта си, отбелязва „Ройтерс“. Лидерът на социалистите е позвънил на лидера на дясноцентристката „Сиудаданос“, лидера на ляво-популистката „Унидас Подемос“ Пабло Иглесиас и лидера на дясноцентристката „Народна партия“ Пабло Касадо, за да научи дали има вероятност да подкрепят кандидатурата му да бъде потвърден като министър-председател, съобщава източник от неговата фракция. „Амбицията на Педро Санчес е да формира законодателната власт, без да се налага да ходи на избори“, каза източникът. Партийните лидери обаче прекараха повече време публично да се обвиняват един друг за безизходицата, отколкото в преговори през последните месеци, а източникът, близък до разговорите, поставя под съмнение шансовете за сделка в последните дискусии. „Искаше да покаже, че са се опитвали до края“, казва събеседникът на агенцията. В хода на телефонния им разговор, Иглесиас е казал на Санчес, че не е променил позицията си и че ако действащият премиер не се съгласи на пълноправна коалиция, той няма да го подкрепи, съобщават източници и от Социалистическата партия и от „Унидас Подемос“. Санчес от месеци казва, че Подемос ще бъде неговият предпочитан партньор, но отхвърли идеята за подобна коалиция. Междувременно Касадо отново повтори нежеланието си да подкрепи Санчес като премиер, заяви източник от социалистите.", "date": "2019.09.17", "title": "Партийните лидери в Испания с последни опити да формират правителство преди края на срока"}
{"url": "https://www.24chasa.bg/novini/article/7659549", "text": "Британският премиер Борис Джонсън каза днес на германската канцлерка Ангела Меркел, че ще работи с енергия и решимост за постигане на споразумение за Брекзит преди Великобритания да напусне ЕС на 31 октомври, предаде Ройтерс. Двамата ще да обсъдят въпроса на среща в кулоарите на ООН следващата седмица, предаде БТА. В състоялия се телефонен разговор \"премиерът подчерта, че Обединеното кралство и ЕС са се договорили да ускорят усилията за постигане на споразумение, което да не включва (предпазен механизъм за ирландската граница) и което британският парламент да може да подкрепи\", каза говорителят на Джонсън. \"Двамата лидери очакват да обсъдят тези въпроси допълнително на предстоящата сесия на Общото събрание на ООН в Ню Йорк\", добави говорителят.", "date": "2019.09.17", "title": "Джонсън към Меркел: Ще работя упорито за споразумение за Брекзит"}
{"url": "https://www.24chasa.bg/novini/article/7659564", "text": "Почти два милиона рускоезични граждани живеят в Израел и ние в Русия смятаме Израел за рускоезична държава, заяви руският президент Владимир Путин, изказвайки се на конгрес на фондацията „Керен Ха –йесод“, провеждащ се в Москва, цитира думите му РИА Новости. \"Гражданите на Русия и Израел са свързани чрез семейства, родство, приятелство. Това е такава истинска семейна мрежа, без преувеличение Ви казвам. Почти два милиона рускоезични граждани на Израел живеят в тази страна. Ние считаме Израел за рускоезична държава\", каза Путин, цитиран от  . \"Бих искал да подчертая колко важно е да засилим нашите двустранни търговски и икономически връзки. През 2018 г. търговията между Русия и Израел се увеличи с 9%, абсолютните стойности все още са много скромни някъде около 3 милиарда, но сме сигурни в близко бъдеще време, можем да направим много, за да продължим напред “, заяви руският президент. Той благодари на еврейските организации за опазването на историята и борбата с изкривяването й, подчертавайки, че почти никой друг не е направил това. „Когато срещаме негативни явления, опити да се преразгледат резултатите от Втората световна война, да се изкриви историята, от една страна съм доволен, а от друга тревожен, че трябва да отбележа, че почти единствените организации, които публично се противопоставиха на всички тези опити, са еврейски организации в Европа, включително в балтийските страни. Разбира се, винаги мисля за това благодарност, но е жалко, че са само те\", изрази съжаление Путин. Той категорично смята, че преразглеждане на резултатите от Втората световна война е неприемлив: Позициите на Русия и Израел са еднакви - считаме за напълно неприемливи всякакви опити за преразглеждане на резултата от войната, изкривяване на истината, оправдаване на фашизма и неговите слуги. Колкото по-далеч от нас са събитията от Втората световна война, толкова по-голяма е нашата отговорност - както държавна, така и лична - да гарантираме, че горчивите й уроци и подвизи никога не са забравени \", каза Путин.", "date": "2019.09.17", "title": "Путин счита Израел за рускоезична държава"}
{"url": "https://www.24chasa.bg/novini/article/7659569", "text": "Незаконните сметища носят заразите в \"Красна поляна\", а не ромите от квартал \"Факултета\". Това каза кандидатът за кмет на района, издигнат от Инициативен комитет \"Бъдеще за \"Красна поляна\" и подкрепен от БСП, Георги Миланов. Той отговори на въпрос на представители на Сдружение \"Бъдеще за \"Красна поляна\", които го сезираха за опасност от зараза с хепатит А на територията на района. От сдружението са изпратили запитване до Столичната регионална здравна инспекция (СРЗИ) за причините за затваряне на голям магазин за хранителни стоки от известна верига и дали съществува опасност от зараза с хепатит А. В отговора си СРЗИ потвърждава за заболяло лице от вирусен хепатит, тип А, което е работило в посочения магазин. \"Проблемът с разпространението на вирусен хепатит А на територията на кв. \"Факултета\" и целия район \"Красна поляна\" не е от вчера. Опасността от разрастване на заразата се пренебрегва години наред. Местната власт предприема повърхностни мерки за ограничаване на заразата, които имат само временно действие и не могат да изкоренят проблема, коментира Георги Миланов. - Зная, че управата на район \"Красна поляна\" е предприемала мерки, но очевидно те не са били достатъчни. Защото само година по-късно в район \"Красна поляна\" продължават да се трупат незаконно изхвърлени боклуци на територията на кв. \"Факултета\", изливат се реки от отпадъчни води, носители на всякакви зарази, а в хранителните магазини ни обслужват заразени с хепатит А\". Според Георги Миланов единственият изход от този порочен кръг е да бъдат взети мерки за организацията и дезинфекцията на район \"Красна поляна\", които да донесат дългосрочни резултати. \"За да бъде проблемът изкоренен трайно, е важно да открием неговият първоизточник, коментира той. - Жителите на района са свикнали да обвиняват живеещите в кв. \"Факултета\" и са твърдо убедени, че те са виновни за разпространението на заразата. Тук обаче трябва да отбележим, че при всяка дезинфекция в квартала, местните полагат усилия да ограничат разпространението на заболяването, но са категорични, че проблемът е липсата на функционираща канализация. Огнища на болести и зарази са и незаконните сметища. Тяхното почистване и дезинфекциране не е достатъчно. За да се преодолее този проблем, районната администрация трябва да работи съвместно с органите на реда и да следи за спазването на обществените норми. Опасността от епидемия на хепатит А ще изчезне тогава, когато местната власт инвестира в дългосрочното развитие на район и трайно, ефективно разрешаване на най-належащите му проблеми\".", "date": "2019.09.17", "title": "Георги Миланов: Незаконните сметища носят заразите в \"Красна поляна\", а не ромите от \"Факултета\""}
{"url": "https://www.24chasa.bg/novini/article/7659552", "text": "\"Искам да благодаря на всички кметове - чужди и наши, че 5 общини по най-съвременен начин се обединиха за изграждането на модерно депо. Заделихме средства както от Бюджета, така и от Европейските програми, също и от ПУДООС. Направено е и продължава да се прави\", каза премиерът Борисов след откриване на първия етап от регионалното депо за отпадъци край Благоевград. Допълни, че ако депото не бе изградено, петте общини са щели да фалират, заради високите глоби, които да се плащат от собствените приходи на общините. Борисов допълни, че години наред е водил преговори с кметовете и на петте общини, за да може днес депото да бъде факт. \"Днес, щом имаме този резултат, нещата са добре. Минах, за да видя и автомагистрала \"Струма\". Строителните дейности вървят с пълна сила. Има над 150 машини и около 200-300 работници. Правим заводи в Петрич, сега е ред и на Благоевград\", каза премиерът. Министърът на околната среда и водите Нено Димов и кметът на Благоевград Атанас Камбитов откриха новата регионална система за управление на отпадъците за регион Благоевград. Новото съоръжение е в землището на с. Бучино и ще обслужва Благоевград и съседните общини Симитли, Рила, Кочериново и Бобошево. По проекта са отпуснати над 17 млн. лв. от Предприятието за управление на дейности по опазване на околната среда (ПУДООС) и допълнителни средства от Министерство на финансите, подчерта министър Димов. Той благодари за положените усилия по реализацията му. \"Само преди няколко месеца проектът изглеждаше пред провал. Но кметовете от общините, които ще се възползват от придобивката, положиха изключително много усилия и трябва да се отчете тяхната гъвкавост и упоритост, за да може депото да съществува. Трябва да отбележим и помощта на експертите от ПУДООС. Това може би е доказателство, че когато администрациите решат, че работата трябва да бъде свършена, това се случва\" посочи министър Димов. Той отбеляза, че сложността на проекта идва оттам, че успоредно с изграждането на новата система се рекултивира и старото сметище и това е добър пример и за други кметове в бъдеще. Нено Димов подчерта, че вече са изградени всички 53 регионални системи за управление на отпадъците в България, като само за Дупница проектът е още в процес на реализация. \"Това ни даде възможност в края на 2018 г. да отчетем затваряне на 113 стари общински депа, за които България беше осъдена от съда на ЕС и да не плащаме санкции. Така усилията имат не само ясен икономически ефект, но осигуряват и по-здравословна околна среда\", каза още министър Димов. \"Днес може би е решен един от най-сериозните проблеми на Благоевград и на съседните общини. Ако не бяхме реализирали депото, общините ни щяха да фалират. Санкциите са 3-4 пъти повече от това, което плащахме до момента на други депа\", отбеляза кметът Атанас Камбитов. Министър Димов и кметът Камбитов направиха и първата копка на изграждането на допълнителна инфраструктура на депото - инсталация за предварително третиране на битови отпадъци и компостираща инсталация за разделно събрани биоразградими и/или зелени отпадъци. Общият размер на инвестицията по проекта е близо 12 млн. лв., от които финансирането по Оперативна програма \"Околна среда\" 2014-2020 г. е близо 9 млн. лв. Целта е намаляване на количеството депонирани битови отпадъци чрез осигуряване на допълнителен капацитет за предварително третиране на смесено събрани битови отпадъци. От успешното изпълнение на дейностите по проекта ще се възползват 98 хил. жители. \"При капацитет от 177 хил. тона на новата система за управление на отпадъците, ако 25 хил. тона минават през сепариращата и компостиращата инсталация, животът на това депо ще се увеличи двойно и тройно, а отпадъците ще се превръщат в компост, в гориво, което може да се използва отново. ЕС и ние наричаме това \"кръгова икономика\" - когато отпадъците носят полза и добавена стойност, а не увреждане на околната среда\", каза министърът. Той посочи, че европейската политика си поставя за цел след 10-15 години не повече от 10% от отпадъците да се депонират. \"Това е добра посока, а целите – амбициозни\", коментира министър Димов.", "date": "2019.09.17", "title": "Борисов: Ако нямаше депо за отпадъци, 5 общини щяха да фалират"}
{"url": "https://www.24chasa.bg/novini/article/7659577", "text": "Не може да има разделяне на интеграционния процес на Северна Македония и Албания, каза говорителят на гръцкото правителство Стелиос Пецас на редовния си брифинг днес, предаде агенция МИА. От това, което разбираме от дискусиите в Европа и от това, което виждаме ние, позицията ни е, че не може да има разделяне, каза Пецас в отговор на въпроса \"включват ли разговорите за Западните Балкани и разделяне на интеграционния процес на Северна Македония от този в Албания\", предаде БТА.", "date": "2019.09.17", "title": "Гърция: Интеграционният процес на Северна Македония и Албания не може да се разделя"}
{"url": "https://www.24chasa.bg/novini/article/7659587", "text": "„От името на социалистите в Европа, предадох на премиера Заев категоричната подкрепа за започване на преговорите за членство в ЕС през октомври. Северна Македония, водена от лявото правителството, извървя дълъг път на тежки политически реформи и в рамките на две години постигна забележителен напредък. Той беше оценен и от Европейската комисия, която поднови препоръката за започване на преговори с Македония, след като тя беше отнета по време на мандата на Груевски.\". Това съобщиха от пресцентъра на Сергей Станишев. Това заяви президентът на ПЕС Сергей Станишев в Скопие, където проведе срещи с премиера на Северна Македония Зоран Заев, както и с министъра на отбраната и зам.-председател на СДСМ Радмила Шекеринска. Посещението е месец преди заседанието на външните министри на държавите от ЕС, които трябва да дадат зелена светлина на преговорния процес. „Малцина лидери остават в историята. Но Зоран Заев и Алексис Ципрас със сигурност ще бъдат записани в нея. Те платиха висока политическа цена и направиха немислимото, разрешавайки спор, продължаващ с десетилетия. Подписването на Договора за добросъседство с България, след повече от 10 години протакане от страна на Груевски, също беше важна крачка към стабилността в региона. Вярвам, че е въпрос на време и Българо-македонската историческата комисия да постигне консенсус по спорните теми. Сега на ход са страните-членки и очаквам ЕС най-после да изпълни поетите ангажименти, така както направи македонското правителство. Добре знаем каква е алтернативата в случай на ново отлагане - връщане към национализма и популизма, което само ще съживи тлеещите конфликти от близкото минало.“, коментира лидерът на европейските социалисти. „Наред с реформите, необходими за покриване на критериите за членство в ЕС, кабинетът на Заев изпълни много от обещанията си към македонските граждани, днес те живеят по-добре и по-сигурно. Лявото правителство провежда истинска социална политика и не е случайно, че има повишаване на минималната и средната работна заплата в страната, спад на безработицата с 10%, мерки за младите. Важни са и реформите в съдебната система, във взаимодействие с ЕК. В Северна Македония вече няма усещането, че е възможно някой да е над закона. Това ме радва и искрено поздравявам нашите партньори от СДСМ за този успех. Защото недалеч е времето, в което като президент на ПЕС, идвах да ги подкрепя на огромния опозиционен митинг. Днес виждам, че освен тежката политическа отговорност да придвижат страната си напред, те успешно носят и тази на изпълнените предизборни ангажименти. ПЕС решително ще подкрепи СДСМ в предстоящите парламентарни избори през 2020 г. Обмисляме голяма конференция, посветена на Югоизточна Европа с домакинството на Скопие.“, заключи Станишев.", "date": "2019.09.17", "title": "Станишев в Скопие: ПЕС с категорична подкрепа за старт на преговорите с ЕС през октомври"}
{"url": "https://www.24chasa.bg/novini/article/7659801", "text": "В местността Сухи дял край Котел отново е възникнал пожар, съобщи на БТА говорителят на ОД на МВР-Сливен Първолета Мандинска. На 12 и 13 септември огънят там засегна 3500 декара ливади, поляни, сухи треви, папрат, както и 100 декара горска площ - борова гора. Сигналът за пожара днес е бил подаден около 15.00 часа. На мястото са три пожарни автомобила от Сливен и Котел, като натам пътува и кола от Омуртаг. В гасенето ще се включи техника на горските стопанства от селата Кипилово и Тича, събират се доброволци. Повече от денонощие продължи потушаването на пожара през миналата седмица. Дежурни екипи са останали на мястото до 20.30 ч. на 15 септември. В операцията по локализирането са участвали екипи на пожарната от Сливен, Котел, Омуртаг, Шумен, Горна Оряховица и Елена, военни, доброволци и екип на хеликоптер от авиобазата в Крумово.", "date": "2019.09.17", "title": "Нов пожар в местността Сухи дял край Котел"}
{"url": "https://www.24chasa.bg/novini/article/7659829", "text": "Безжизненото телце на новородено бебе бе открито от туристи на малка уличка в Лана ди Сопра до Мерано, Северна Италия, в немскоговорящата провинция Южен Тирол. Главата на бебето е била увита в кърпа, стегната няколко пъти около врата, пише в. \"Доломитен\". Телцето, все още с пъпната връв, било захвърлено под един храст. На място пристигнали карабинери и медици, които установили, че смъртта на бебето е настъпила няколко часа преди това. Прокуратурата в Болцано започна разследване, предава  . \"По тялото на детето имаше следи от насилие\", потвърдиха от прокуратурата, която разпореди аутопсия.", "date": "2019.09.17", "title": "Откриха удушено бебе в храсти в Северна Италия"}
{"url": "https://www.24chasa.bg/novini/article/7659842", "text": "Около 300 души не могат да излетят от летището в град Лукла, разположен източно от Непал, заради лошото време, съобщава вестник „Himalayan Times”. Лукла е мястото за прекачване на туристи и алпинисти, отправили се към Еверест. Полетите са спрени още в петък заради гъстата мъгла и липсата на видимост. Отменени са били всички полети, а на следващия ден са изпълнени едва пет рейса от планираните 25. След това всички полети отново са били прекратени. По информация на службата за въздушно движение, през седмицата са планирани около 35-40 полета на ден. Авиокомпаниите са обявили, че увеличават броя на рейсовете заради началото на туристическия сезон, припомня  . Лошото време, обаче, оказало влияние върху полетите.", "date": "2019.09.17", "title": "Лошото време в Непал блокира около 300 алпиниста, тръгнали към Еверест"}
{"url": "https://www.24chasa.bg/novini/article/7659856", "text": "Тийнейджър се е самоубил тази сутрин в столичния жк \"Дружба-1\", съобщиха за Dir.bg от МВР. Момчето е скочило от 14-ия етаж на блок в близост до езерото. Сигналът за трагедията е подаден в 6.45 часа от случайни минувачи, които са открили тялото на детето. На място са изпратени екипи на полицията. Извършен е оглед. Изясняват се причините, довели ученика до фаталното решение да отнеме живота си само ден, след като започна новата учебна година. По неофициална информация загиналият ученик е живеел в същия блок. Провеждат се и разпити, като към момента не е ясно дали момчето е оставило предсмъртно писмо. През май 2017 г. седмокласник скочи от балкона на семейното жилище в блок 29 в столичния жк \"Дружба 1\" заради любовно разочарование. При пристигането на екипа на \"Спешна помощ\" момчето бе живо. То бе транспортирано в лечебно заведение. Въпреки усилията на лекарите, ученикът почина.", "date": "2019.09.17", "title": "Тийнейджър скочи от 14-ия етаж в столичния квартал \"Дружба\""}
{"url": "https://www.24chasa.bg/novini/article/7659821", "text": "Софийският апелативен съд /САС/ е потвърдил определението на Окръжен съд - Кюстендил, с което е постановена постоянна мярка за неотклонение - \"задържане под стража\"   Това съобщиха от пресцентъра на Окръжния съд в Кюстендил, цитиран от БТА. Убийството беше извършено на 6 срещу 7 септември в кв. Герена в Кюстендил, където беше намерен трупа на 45-годишен мъж. Предвиденото в закона наказание е лишаване от свобода за срок от 15-20 години; доживотен затвор или доживотен затвор, без право на замяна. Определението на САС е окончателно и не подлежи на обжалване.", "date": "2019.09.17", "title": "Софийският апелативен съд потвърди ареста на мъжа, обвинен за убийството в Кюстендил"}
{"url": "https://www.24chasa.bg/novini/article/7659873", "text": "Министърът на енергетиката Теменужка Петкова обяви, че шпионският скандал с Русия е приключил. След тази резултатна среща с руския министър на промишлеността Денис Мантуров няма как да говорим за подобни неща, заяви тя. От своя страна руският гост, който бе посрещнат с делегация в резиденция \"Евксиноград\" добави, че може да каже само, че изучаването на руския език не може да се смята за шпионско дело. Двамата министри обявиха, че на 1 януари тръгва руски газ от тръбата на \"Турски поток\" през България към Сърбия. Петкова добави, че родния газопровод ще се нарича \"Балкански поток\". Тя постигна малък шлем в преговорите, след като стана ясно, че руснаците ще помогнат за обновяването на 6-ти блок на АЕЦ \"Козлодуй\" и че без участие на \"Росатом\" няма как да се строи АЕЦ \"Белене\", независимо от това кой ще спечели конкурса за изграждането й. Денис Мантуров обеща да подпомогне маркирането на българските горива. Двамата министри обявиха, че туризмът си остава от стратегическо значение за България. Предвижда се сътрудничество в селското стопанство, а тепърва ще се мисли за проекти за нови транспортни връзки между двете страни.", "date": "2019.09.17", "title": "Теменужка Петкова обяви край на шпионския скандал с Русия (Обновена)"}
{"url": "https://www.24chasa.bg/novini/article/7659895", "text": "Председателят на Европейската комисия Жан-Клод Юнкер определя вчерашната си среща с британския премиер Борис Джонсън в Люксембург като добра и преминала в приятелска обстановка. Това заяви днес говорител на ЕК след седмичното заседание на еврокомисарите, предаде БТА. ЕК остава денонощно на разположение, засега британската страна не е представила правно приложими предложения, съвместими с постигнатото споразумение, по отношение на ирландската граница, добави говорителят. По неговите думи Юнкер е на мнение, че това е отговорност на Лондон. Говорителят заяви, че засега няма график за следващи срещи между преговарящите. Той отбеляза, че е във взаимен интерес постигането на решение, което да доведе до уредено оттегляне на Великобритания от ЕС.", "date": "2019.09.17", "title": "Юнкер: ЕК остава денонощно на разположение за Великобритания"}
{"url": "https://www.24chasa.bg/novini/article/7659771", "text": "Докато сме във ваканция или децата ни са поверени на близките, ние имаме по-голям контрол върху тях, следим зорко за начина им на хранене и разходите са предварително планирани. Когато удари първия школски звънец, ние не винаги имаме поглед върху техните навици, нито знаем в какво инвестират дневния си бюджет. Ако сме положили нужните усилия в по-ранна възраст, ние ще бъде спокойни дори и тогава, знаейки, че сме ги подготвили за разумно и правилно пазаруване. Следните съвети ще ви бъдат от полза в случая: Не бива да подценяваме фактите – ние сме заобиколени от рекламни послания, които достигат абсолютно безпроблемно до всички. Където и да се намират, децата също са подвластни на тях, независимо дали са вкъщи пред телевизора или край обектите в училищния периметър. Те трябва да познават разликите между онова, което им е необходимо, добро за тях и онова, което просто ще задоволи сетивата им за кратък момент. Задавайте си заедно въпросите до колко даден продукт е полезен за мен, какъв е смисълът да го притежавам, в какво друго мога да вложа парите си. Да изберем най-елитното учебно заведение все още не означава, че сме им начертали обещаващо бъдеще. Финансовата култура трябва да е приоритет и тя е част от цялостното възпитание. Децата трябва да знаят колко струва дадена стока за майка му и баща му, по какъв начин и колко време работа им отнема, за да си позволят покупки на определена стойност и т.н. детайли, ключови за тяхното развитие. Не ги лишавайте от възможността да разберат как се води дневник на разходите. Нека да бъдат свидетели как се разпределят наличните ресурси, кои са седмичните отстъпки в   например, за да се състави план за пазаруване, с какви средства разполагате и кои са основните пера за домакинството. Ако от малки те притежават своя касичка, нека да бъдат свидетели, че парите се трупат с премерено отношение към тях, а после могат да послужат за някаква цел – дори и играчка да е. Смисълът на парите не е да бъдат похарчени сега и веднага, особено ако надхвърляме състоянието си. Щастието не може и не се измерва с размера на средствата, които сме пръснали, водени не от трезва преценка, а от емоции и несъзнателни действия. Грешна тактика на повечето родители е да не водят децата си със себе си в магазина. Да, така избягвате някои главоболия, няма да усмирявате тръшкащо дете, което не е получило своята близалка, нито да се чудите как да опазите стоката по щандовете. Концентрирани в собственото си спокойствие, пропускате някои важни уроци за тях. Децата ще видят как избирате даден продукт, след като сте се запознали с промоциите в  . Вие ще го сравните с друг и ще предпочетете него заради конкретни предимства. Те ще видят как плащате сметката и каква е сумата, ще се ориентират за рестото, ще придобият умения, които няма да им бъдат преподадени в училище. Така ще създадете условия за една финансово отговорна личност и ще подпомогнете процеса по взимането на рационални решения. Положете известни усилия и се радвайте, че детето ще е по-уверено в бъдеще, рядко ще изпада в материални затруднения и ще цени парите, не само защото те могат да му осигурят куп удоволствия.", "date": "2019.09.17", "title": "5 ефективни метода: Как да подготвим децата за разумно пазаруване"}
