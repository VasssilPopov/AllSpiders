{"url": "https://www.24chasa.bg/novini/article/6303317", "text": "„Аз бях с гръб, в един момент усещам силен удар и решавам, че падат шкафове, а той ме рита с крак и ме праща на два метра от мястото, където съм. Започна да взима столове, да удря по масите, да крещи нецензурни думи. Извикаха полиция. Извеждайки го от учителската стая той вдигна ръка за нацистки поздрав”, разказа нападнатата учителка Богомилка Николова в ефира на  .  Самият Марин е определил себе си като скинхед в социалните мрежи, а приятелите му знаят за това. Знаели и учителите, а дали са казали на родителите – не е ясно. Приятели на Марин разказват, че причината за нападението е провокация от страна на учителката Николова.", "date": "2017.06.27", "title": "Ученикът, ритнал учителка, излязъл от учителската стая с нацистки поздрав (Видео)"}
{"url": "https://www.24chasa.bg/novini/article/6303213", "text": "Социалните медии Фейсбук, ЮТюб, Туитър и корпорацията Майкрософт обявиха днес, че създават световна работна група, в която ще обединят усилия за отстраняване на терористично съдържание от своите платформи, предаде Ройтерс. Създаденият Глобален интернет форум за борба с тероризма \"ще оформя и структурира съществуващите и бъдещите сфери на сътрудничество между нашите компании и ще насърчи сътрудничеството с по-малките технологични компании, групи на гражданското общество и учени, с правителства и наднационални органи като ЕС и ООН\", се казва в декларацията на компаниите. Те заявяват, че в отговор на натиска на правителства в Европа и САЩ във връзка със зачестилите терористични атаки ще споделят технически средства за премахване на терористично съдържание, предава БТА. Миналата седмица лидерите на страните от ЕС призоваха технологичните компании да създадат бизнес форум и да разработят нови технологии и инструменти с цел подобряване на автоматичното регистриране и отстраняване на екстремистко съдържание от платформите си. Политическият натиск върху компаниите в сектора се засили от перспективите за приемане на ново законодателство на ЕС по темата. Засега обаче само Германия готви законопроект, според който социалните мрежи ще се глобяват до 50 милиона евро, ако не премахват бързо постинги, съдържащи омраза. Очаква се Бундестагът да гласува по законопроекта тази седмица, отбеляза Ройтерс. Компаниите от бранша ще се стремят да подобрят техническата си работа, каквато е създадената през декември база данни за споделяне на уникалните \"цифрови пръстови отпечатъци\", които автоматично ще се прикрепват към видеоклипове и снимки с екстремистко съдържание.", "date": "2017.06.27", "title": "Социални медии борят екстремизма и тероризма онлайн"}
{"url": "https://www.24chasa.bg/novini/article/6300947", "text": "Българите с високи заплати пътуват с лека кола. Процентът на пътниците с месечни доходи от 1500-2000 лв., които избират този транспорт, е 81,20%. С автобус пътуват 12,50 на сто от заможните, а с влак - само 6,30%. Това показват изследвания в Интегрираната транспортна стратегия до 2030 г., която правителството прие в сряда. Документът е задължително условиe, за да получи държавата ни еврофинансиране на проекти в сектор “Транспорт”. 50,30 на сто от българите със заплати между 700-1000 лв. пътуват с лек автомобил, 23,30% с автобус и 26,40% с влак. При пътници с месечни доходи до 300 лв. с лека кола са 29,50%, още токова с автобус и 38,90% с влак. Общият процент при тази категория не е 100, защото има и пътници без доходи (безработни, студенти). Причините са повече от ясни - влакът, бавен, неудобен и стар, е за бедните, защото е по-евтин. Данните на стратегията за 2014 г. показват, че 23,57 млн. души са пътували с влак през 2014 г., а през 2015 г. техният брой е 21,30 млн. Пътуванията с влак намаляват са над 5 млн. за периода 2010-2015 г. За сравнение - на експреси през 2010 г. са се качили 1,81 млн. души, а през 2015 г. едва 390 000. Друг недостатък при пътническите жп превози е липсата на конкуренция - само “БДЖ-пътнически превози”. При товарните е отчетена конкуренцията, има 13 лицензирани жп превозвача. През 2015 г. лидер на пазара е “БДЖ-товарни превози” с пазарен дял 56,50 % (обем на товарните превози). Дружеството намалява пазарния си дял за 2015 спрямо 2013 г. с 8,32%. Увеличение на пазарния дял имат “Булмаркет Рейл Карго” - с 2,08 % , “Ди Би Шенкер Рейл България” - с 2,95 % и “Рейл Карго” - с 1,67 %. Разгърнатата железопътната мрежа е 6474 км. Средната гъстота е 58,9 км/1000 кв. м територия. С проектна скорост се експлоатират само 38,8% от главните линии. Това е скоростта, която е била при откриването на линията, и обикновено е 120 км в час. Със скорост 60-80 км/ч са 41% от релсите, скоростен диапазон 80-100 км/ч е за 24,4%, скорост под 60 км/ч позволяват 17,4% от основните направления, а над 100 км/ч - само 17,2%. Данните показват, че средната техническа скорост за движение на пътническите влакове е една от най-ниските в Европа, което е причина за ниското качество на предлаганата услуга. В модернизираните участъци, където скоростта е до 160 км/ч за пътническите влакове и до 120 км/ч за товарните, тези възможности не се използват заради липса на влакове, които могат да ги поддържат. Пътуванията не само с влак, но и с автобус се свиват. През последните 14 г. търсенето на обществен транспорт (автобусен и жп) намалява 3 пъти, от около 360 млн. през 2000 г. на 120 млн. пътувания през 2014 година. Междуградските пътувания с лека кола за денонощие през 2014 г. са 1 417 651 средно с двама пътници в автомобилите. За годината това са 558,8 млн. души и 272 млн. пътувания на леки автомобили. Въпреки предпочитанието на хора с по-високи доходи към автомобилите, анализът показва, че не само влаковете са стари, но и колите. Най-много - 39%, са на възраст над 20 г. и едва 4% са до 5 г. Застрашителен е и делът на автомобилите с възраст между 15-20 години, той е 30% от общо експлоатираните превозни средства. Магистралите са с обща дължина 734 км или 3,7 % от републиканската мрежа, което се отчита като крайно недостатъчно. Първокласните пътища са 2954 км, делът им е 14,88%, второкласните са 4025 км и имат дал 20,27 на сто от републиканската мрежа. С най-голяма дължина (12 140 км) и най-голям относителен дял (61,15%) са третокласните пътища. За тяхното поддръжане има недофинансиране. За периода 2007- 2015 г. републиканската мрежа се е увеличила от 19 425 на 19 853 км, Дължината на магистралите е нараснала общо с 316 км, на третокласните - със 129 км, а на пътищата от първи клас е намаляла с 21 км. Най-значителни увеличения в дължините на магистралите има през 2015 г. (124 км). Силните страни на сегашната транспортна мрежа са благоприятно географско местоположение на страната, високата степен на изграденост и гъстота на инфраструктурата, транспортни връзки между железопътната мрежа, пристанищата с национално значение и националната пътна инфраструктура. Голямо въздействие сред слабите страни, очертани в стратегията, е на старите превозни средства - особено в жп и автомобилния транспорт. За да се намали този фактор, е записано купуването на нови влакове, както и данъчни облекчения за леки автомобили, които са на ток или екологични. Предвижда се проучване на възможностите за либерализация на пазара на пътническите жп превози. Друг недостатък е липсата на нормативна база, която да стимулира развитието на интермодалния транспорт. Предвижда се НКЖИ да изгражда терминали и те да се отдават на концесия. Липсата на обходни пътища на населените места, водещи до големи външни разходи, е друга слаба страна. Мерките в автомобилния транспорт са изготвени на база механизма “ползвателят плаща”. Записано е въвеждането на толсистемата и електронните винетки за леките коли. И събиране на пари за изграждане и ремонт на пътища. Предвидено е и изготвяне на общо разписание на влакове и автобуси, както и изграждане на пътнически интермодални терминали. Това са едни от мерките за подобряване на връзките между жп, автобусен, въздушен и морски транспорт. Разработени са четири сценария за проектите в транспорта до 2030 г., които могат са променят ситуацията. Те са най-вече в инфраструктурата. Референтният обхваща само проектите, които са в изпълнение в момента и трябва да завършат, това е вариантът да не се прави нищо. В сряда правителството прие предпоследният по финансова напрегнатост сценарий, който предвижда до 2034 г. да бъдат инвестирани 25,5 млрд. лв. От догодина се предвиждат от 900 млн. до над 1 млрд. лв. национални инвестиции в инфраструктурата. Еврофинансирането след 2024 г. е занулено, както и финансирането по механизма “Свързана Европа”. От бюджет, заеми и публично-частно партньорство са заложени до 1,8 млрд. на година. Включени са 70 инфраструктурни проекта за всички видове транспорт. Част от тях вече са в изпълнение, а друга са планирани за завършване след 2030 г. Най-големите по стойност проекти в железопътния транспорт, планирани за изпълнение до 2030 г., са: “Рехабилитация на железопътния участък Пловдив - Бургас фаза 2” - проектът включва и внедряване на ETCS (автоматизирана система за управление)по протежение на цялата железопътна линия от Пловдив до Бургас с обща дължина от 293 км; - “Модернизация на жп линия София - Пловдив: жп участък Елин Пелин -Костенец”; - “Модернизация на железопътен участък Костенец - Септември”; - “Модернизация на железопътната линия Видин - София: железопътен участък Видин - Медковец”; - “Модернизация на жп линията София - Перник”; В автомобилния транспорт са: - Изграждане на автомагистрала “Струма”, Благоевград - Сандански: от Благоевград до Крупник и от Кресна до Сандански и тунел Железница, както и лота от Крупник до Кресна; - Проект “Обход на Габрово - етапна връзка включително тунел под \"Шипка\" (през Стара планина)”; - АМ “Хемус” от Ябланица до Белокопитово; Други значими проекти, които ще се изпълняват до 2030 г. са: - Разширение на метрото в София - линия 3; - Изграждане на интермодален терминал Варна; Планирани са и 4 моста на река Дунав, които ще се строят от 2029 до 2033-2034 г. Мостът Оряхово-Бекет е оценен на 357 млн. лв., Силистра-Кълъраш - на 267,76 млн. лв., Никопол-Турну-Мъгуреле” - също на 357 млн. лв. и вторият мост при Русе - на 267 млн. лв.", "date": "2017.06.27", "title": "Богатите пътуват с кола, бедните - с влак"}
{"url": "https://www.24chasa.bg/novini/article/6303203", "text": "Задържан е 21-годишен мъж, нападнал незрящи туристи на главната улица в Стария Несебър, съобщиха от Областната дирекция на МВР - Бургас. Случаят стана известен след разпространен през медиите видеоматериал, в който се вижда нападение над група от туристи със зрителни дефицити, станало в Стария Несебър преди дни. Районно управление – Несебър се е самосезирало, като в резултат на бързите оперативно-издирвателни мероприятия, предприети от полицейските служители, е установен и задържан за срок от едно денонощие извършителя на деянието – това е 21-годишния с инициали Т.Н. от Несебър. Намерени и разпитани са свидетели-очевидци на инцидента, иззети се видеозаписи от охранителни камери , разположени в близост до местопроизшест-вието, назначени са експертизи. Събраните до момента материали са докладвани в Районна прокуратура – Несебър за предприемане на последващи действия.", "date": "2017.06.27", "title": "Задържаха мъжа, нападнал слепи туристи в Несебър (Видео)"}
{"url": "https://www.24chasa.bg/novini/article/6303217", "text": "В западния мексикански щат Мичоакан бе открито тялото на мексикански журналист, отвлечен преди повече от месец. Той е шестият убит журналист в Мексико през 2017 г., съобщи щатската прокуратура, цитирана от Франс прес. \"ДНК пробите показаха, че тленните останки са на кореспондента Салвадор Адаме\", собственик на местна телевизия, който бе отвлечен от въоръжени мъже на 18 май, съобщи прокурорът Хосе Мартин Годой пред журналисти, предава БТА. Тялото на Адаме е намерено на магистрала на 14 юни от военни и полицаи. Адаме бе отвлечен три дни след смъртта на журналиста Хавиер Валдес, специалист по наркотрафика и кореспондент на свободна практика на агенция Франс прес. Валдес бе застрелян посред бял ден в Кулиакан, в северозападния щат Синалоа. Убийството предизвика възмущение в целия свят, напомня АФП. Тогава президентът Енрике Пеня Нието обеща да засили мерките за охрана на журналистите и да се бори с безнаказаността в Мексико, където над 90 на сто от този тип престъпления остават неразкрити. От 2000 г. над 100 журналисти бяха убити в Мексико, което според \"Репортери без граници\" е третата най-опасна страна света за журналисти след Сирия и Афганистан.", "date": "2017.06.27", "title": "Откриха тялото на журналист, отвлечен преди месец в Мексико"}
{"url": "https://www.24chasa.bg/novini/article/6303222", "text": "Престижът на Съединените щати рязко е намалял по света при управлението на Доналд Тръмп и голямо мнозинство от хората в други страни нямат доверие в способността му да бъде лидер, показва анкета на Изследователския център Пю, цитирана от Ройтерс. Анкетата е извършена в 37 страни с участието на 40 444 души между 16 февруари и 8 май. Тя показва, че одобрението за САЩ в останалата част от света е спаднало от 64 процента в края на осемте години управление на Барак Обама до 49 на сто, пет месеца след влизането Тръмп в Белия дом, предава БТА. Спадът е най-голям в някои от най-близките съюзници на САЩ, включително съседните им Канада и Мексико, и в европейски партньори като Германия и Испания. При първите му пътувания в чужбина като президент в началото на юни, Тръмп бе топло посрещнат в Саудитска Арабия и Израел, но предизвика хладна реакция в европейските партньори на САЩ, с които имаше спорове за разходите в НАТО, климата и търговията. Едва 30 на сто от мексиканците сега имат добро мнение за САЩ, в сравнение с 66 на сто в края на управлението на Обама. В Канада и Германия одобрението е спаднало с 22 на сто - до 43 и 35 процента съответно. В много европейски страни рейтингът на САЩ се изразява в числа, близки до тези в края на президентството на Джордж Буш син, който бе твърде непопулярен заради нахлуването в Ирак през 2003 г. Недоверието към Тръмп е най-силно в сравнение с отношението към останалите трима включени в анкетата световни лидери. Само 22 на сто от анкетираните имат доверие, че той действа правилно в световната политика. Доверието към Обама в подобна анкета е било 64 на сто. В сегашната анкета руският президент Владимир Путин и китайският Си Цзинпин имат рейтинг на доверие 27 и 28 процента. Най-високо е доверието към германската канцлерка Ангела Меркел - 42 на сто. Най-ниско е доверието към Тръмп в Мексико - 5 процента, и в Испания - 7 на сто. Единствените две страни, в които рейтингът на Тръмп е по-висок от този на Обама, са Русия - с доверие, увеличено от 11 процента към Обама до 53 на сто за Тръмп - и Израел, където увеличението е със 7 пункта до 56 на сто. Като цяло 75 процента от участниците в анкетата на Пю описват Тръмп като арогантен, 65 на сто го наричат нетолерантен и 62 процента - опасен. Според 55 на сто от анкетираните той е силен лидер. Положителна е оценката за американците - 58 на сто от анкетираните имат добро мнение за тях, отбелязва Ройтерс.", "date": "2017.06.27", "title": "Анкета: Престижът на САЩ по света е намалял при Тръмп"}
{"url": "https://www.24chasa.bg/novini/article/6303226", "text": "Белият дом обяви снощи, че сирийското правителство изглежда се готви да извърши ново нападение с химическо оръжие и предупреди сирийския президент Башар Асад, че той и неговите военни ще платят тежка цена, ако го сторят, предаде Ройтерс. Асошиейтед прес цитира говорителя на Белия дом Шон Спайсър, че САЩ са засекли потенциална подготовка за ново химическо нападение, в което могат да бъдат избити много цивилни, включително на невинни деца, предава БТА. Спайсър каза, че засечените от САЩ действия са сходни с тези преди нападението с химическо оръжие на 4 април, в което бяха убити 70 души в територия, контролирана от бунтовниците. Сирия отрече да е извършила химическа атака. В отговор на това нападение с отровен газ, правителството на Тръмп нареди да бъдат нанесени удари с крилати ракети срещу база на сирийските военновъздушни сили. Спайсър предупреди, че ако Асад извърши ново нападение за масово избиване с химическо оръжие, той и военните му ще платят тежка цена. Белият дом не представи доказателства в подкрепа на твърдението за готвена от режима на Асад нова химическа атака, отбелязва АП.", "date": "2017.06.27", "title": "Белият дом: Асад се готви за ново нападение с химическо оръжие"}
{"url": "https://www.24chasa.bg/novini/article/6302955", "text": "Недостигът на специалисти, свързан с изтичането на лекари и медицински сестри в чужбина, е проблем номер 1 на здравната система. Това показа анкета в сайта на “24 часа”, в която отговаряха читателите ни. Допълнително кореспондентите на вестника разпитаха 300 души в големи и по-малки градове на страната. Ето най-важните проблеми на здравеопазването според анкетираните: Допитването е ежегодно и се прави по случай излизането на поредната книга “Лекарите, на които вярваме”. Липсата на достатъчно специалисти е главният проблем, който открояват както младите родители, така и възрастните пациенти над 55 г. в анкетите, проведени от кореспондентите на “24 часа” очи в очи. Дори в град като Бургас за определени специалности може да се разчита само на гастролиращи специалисти от други градове. Алтернатива е пътуването до София. разказаха майки. Вторият проблем според тази група в Бургас са организацията на нощните дежурства в болниците. “3-годишното ми дете има проблеми с бъбреците и понякога не ходи до тоалетна по 1-2 дни. Наскоро кризата отново се повтори. Ние живеем в к-с “Меден рудник” и веднага посетихме болницата в квартала. От там обаче ни пратиха в УМБАЛ - Бургас, която е на другия край на града, тъй като дежурен педиатър имало в нея. Отидохме там, но се оказа, че ни е необходим уролог и отново ни върнаха в болницата в “Меден рудник”. След дълго разкарване и чакане за преглед отново бяхме върнати в УМБАЛ-Бургас, където в крайна сметка ни приеха в детското отделение. Всичко това ни костваше много нерви, няколко часа забавяне на лечението, през които детето се влошаваше”, разказа една от анкетираните майки. Ако в градове като Бургас липсата на специалист е по-скоро за единични специалности, за по-малките областни градове като Враца, Кърджали, Велико Търново, Смолян, Ловеч това вече е хроничен проблем. И хората масово открояват като причина за липсата на лекарите ниските заплати. “Не може някой работещ в енергетиката да взима 2000 лв., учител да взима 800 лв. и да почива 4 месеца в годината. Лекар получава по 600 лв. а нощните им ги плащат по 1 лв. В големите болници лекарите взимат големи заплати, затова и всички “бягат” натам, или в чужбина. В малките болници остават начинаещи или неопитни на малки заплати, което още повече ги демотивира”, разказа пациент от малък град. При възрастовата група от 35-55 г. пък основният проблем е липсата на направления при джипитата, с които да ги пратят на преглед за специалист. Тези проблеми се открояват и в по-малки градове като Велико Търново. Силно засегнати от недостатъчните направления се оказват хронично болните, на които периодично им се налага да проследят състоянието си при специалист. Най-възрастните пациенти пък открояват отношението на лекарите и липсата на достатъчно внимание към болежките им. За тях голям проблем е и нуждата да доплащат за лечението си. “Като видят ЕГН-то, преценяват дали си струва да те лекуват”, описа проблема възрастна жена. “Кадърните заминаха, останаха некомпетентните - от 2 месеца ме боли кракът и не могат да разберат какво ми е, пращат ме на физиотерапия, а един искаше да ми счупи крака, за да ми оперира менискуса. Друг каза, че няма нужда от операция - описа своите патила възрастен мъж от Търново. Дългото чакане на линейка при обаждане също е проблем за възрастните хора. Допълнително възрастните от по-малките градове страдат и от липсата на достатъчно добра апаратура за лечението им в местните болници. Всъщност спешната помощ се откроява като проблем при всички възрастови групи. “От спешния телефон 112 разпитват по 10 минути”, описа проблема млад мъж от Благоевград. По-възрастен негов съгражданин дори предложи да се върне тел. 150. “На него вдигаха хора от града и знаеха всички адреси или пък местни наименования на места, по които да се ориентират линейките. Сега объркват улици, местности, не чуват добре специфични за града имена и става каша. Преди като кажеш “на джамията”, всички в Благоевград знаят къде е. В малките населени места хората на телефона знаеха и имената на чести пациенти, които са с тежки заболявания, и веднага се ориентират за какво може да е повикването”, разказа той. С тържествена церемония - по традиция в пленарната зала на Народното събрание, ще бъде финализирана тазгодишната кампания на “24 часа” “Лекарите, на които вярваме”. На 27 юни над 400 отличени лекари ще бъдат приветствани лично от председателя на парламента Димитър Главчев и от министъра на здравеопазването проф. Николай Петров - един от докторите, на които пациентите се доверяват. Пациенти включиха рекордно много лекари в новото издание на книгата “Лекарите, на които вярваме” - тя съдържа 409 имена. За първи път бяха номинирани и стоматолози. Освен че ще получат своите отличия, лекарите ще участват и в дискусия по най-болните проблеми в здравеопазването. “24 часа” прави допитване до хората - когато опрат до здравната система като пациенти, кои са най-острите проблеми, с които се сблъскват. Ще представим резултатите от това допитване по време на дискусията и ще търсим решенията с лекарите, на които хората вярват. В церемонията ще участват също депутати от комисията по здравеопазването, ръководството на здравната каса, представители на водещи болнични заведения, на браншови и пациентски организации, на бизнеса, медии. А новото издание на книгата “Лекарите, на които вярваме” ще бъде на пазара от вторник, 27 юни, търсете го по добрите павилиони за вестници и големите книжарници.", "date": "2017.06.27", "title": "Не достигат специалисти - проблем №1 на здравеопазването"}
{"url": "https://www.24chasa.bg/novini/article/6303224", "text": "Всяка година десетки хиляди туристи от цял свят тръгват по стъпките на тоталитарното минало в Югоизточна Европа. Една от спирките им е паметникът на Бузлуджа, за който опитни пътешественици казват, че ако не си го видял, е все едно да отидеш до Рим и да не видиш папата. Паметникът е флагман на тоталитарната архитектура на 20 век в Европа, дори и във вида, в който се намира в момента, коментира за БТА Румен Драганов, директор на Института за анализи и оценки в туризма. Макар и изоставен, този паметник е на картата на архитектурата на тоталитарните режими на 20 век, допълни той. Дом-паметникът на БКП - Бузлуджа е включен в програмата \"Архитектура на тоталитарните режими в градоустройството - ATRIUM\" заедно с подобни от Унгария, Румъния, Албания, Полша, Чехия и Словения. В европейския проект са представени също и резиденция \"Бояна\", градският център на Димитровград и парк \"Пеньо Пенев\", бул. \"3 март\" в града, градоустройственият ансамбъл \"Ларго\" в София, монументът \"Знаме на мира\", Паметникът на съветската армия. Програмата е свързана с културните коридори в Югоизточна Европа, напомни Румен Драганов. Туристите, които с любопитство разглеждат втръсналата за източноевропейците архитектура, не са само професионалисти - архитекти, инженери, конструктори, разказа Драганов. Тези маршрути са любопитни и за хора, за които е важно да откриват културата на различни народи, независимо от кой период е тя. Почитатели на \"походите по стъпките на тоталитаризма\" са и колекционерите на това изкуство, за които особена ценност са бюстовете на партийни величия от близкото ни минало, техни портрети и картини, предаващи духа на индустриализацията и модернизацията на селото от онова време. България е богата на такива паметници, не само с тези, включени в ATRIUM - става дума за фасадата на завод \"Стомана Перник\" - бивш \"Ленин\", за циментовите заводи в Димитровград, коментира Драганов. Той обаче посочи, че за разлика от Германия, Унгария, Чехия, Словакия и Румъния у нас няма туроператори, които да предлагат подобни екскурзии. В техните маршрути освен разходка сред архитектурата на тоталитарното минало се предлага и посещение в домове, запазили интериора си от този период. Подобни турове се ползват с интерес от туристи от цял свят. Световната организацията по туризъм разглежда обекти, подобни на паметника на Бузлуджа, като туристически атракции, които могат да създават работни места, изтъкна Драганов. В този смисъл този паметник би могъл да създаде между десет и двадесет постоянни работни места, свързани с експонирането му - екскурзоводи и уредници на музейната част, охранители. Затова от Световната организация препоръчват подобни обекти да бъдат използвани като потенциал за разкриване на работни места. Очакванията са приходите от паметника да са чувствително по-малко спрямо разходите, ако бъде решено той да се реставрира в неговата цялост, както е изглеждал преди тридесет години. Затова според експерта на първо време на паметника трябва да се гледа като на обект, в който трябва да се вложат средства, необходими за съхранението му и като възможност за създаване на работни места, които да се плащат от този, който ще управлява паметника. По отношение на възвращаемостта на средства от паметника не може да се очаква, че те ще дойдат пряко от него, защото един билет в рамките на пет евро не би могъл да възвърне многомилионна инвестиция и разходите за поддръжката му, коментира Драганов. В този смисъл това няма да е търговско дружество, което да прави пари, това е повече локомотив, който може да изтегли приходи към други икономики, допълни той. По думите на експерта тези, които отиват да посетят Бузлуджа, ще ползват транспорт, настанителна база в региона, от което ще има ДДС-постъпления в бюджета, ще се консумират местни продукти от Северната и Южната част на Стара планина. Затова средствата, които би генерирал паметникът на Бузлуджа от косвени разходи, биха били девет пъти по-големи от приходите, посочи Драганов. Паметникът би могъл да бъде обвързан и с други подобни обекти от България и да се превърне в точка от общ транснационален туристически маршрут през България, отбеляза Драганов и посочи, че тази възможност стои неизползвана.", "date": "2017.06.27", "title": "Експерт: \"Бузлуджа\" може да стане\nспирка от транснационално пътуване"}
{"url": "https://www.24chasa.bg/novini/article/6301673", "text": "Нов рекорден ръст регистрира мобилният сайт на \"24 часа\" -   (+30.23% на месечна база). В категория мобилни сайтове той вече е вторият най-голям при новинарските в България, показват данните на Gemius за май. Главно по тази причина целият сайт 24chasa.bg е  .   Близо милион уникални потребители е имал сайтът на вестник \"24 часа\" през май ( ). Реално читателите ни са повече, защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистика на Gemius вече влизат и читателите на \"24 часа\" в Instant Articles - 24chasa.bg e и една от първите български медии, които създадоха  , където вече има над 20 000 читатели на ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 15 000 уникални потребители всеки ден. 1. Преди няколко месеца направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  При \"24 часа\" мобилните потребители са вече 50%, но продължават да растат с голяма динамика и, особено през уикенда, надвишават по брой читателите от компютър. Интересното е, че огромният ръст в мобилната версия се постига без почти никакъв спад в десктоп версията. Мобилната аудитория на \"24 часа\" е близка като състав до десктоп юзърите, но има и разлики. Преди всичко мобилните ни читатели са по-млади и активни, включително при обратната връзка с редакцията. 80% от читателите на   са от България, а останалите - основно от Великобритания, Германия, САЩ и Испания, според статистиката на Google Analitics. Половината ни мобилни читатели са от София, а втората най-голяма група са тези, които са влизали в сайта докато са били на път между градовете. Третата най-голяма група читатели са от Пловдив, следват Варна, Бургас, Лондон, Русе, Стара Загора, Велико Търново и Плевен. 75% от мобилните ни читатели ползват мобилна система Android, 20% са с iOS, а останалите - Windows. Най-масово читателите ни ползват устройства на Aple, Samsung, Huawei и Lenovo. В деня на изборите сайтът на \"24 часа\" за пореден път доказа, че е най-влиятелният новинарски портал, от който българите предпочитат да се информират - Всеки ден средно 190 000 уникални потребители посещават 24chasa.bg и  , показват и данните на Google Analytics. Все по-често броят им надхвърля 200 000. Имаме и  , където друга хилядна аудитория следи новините ни,  Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват. Сериозен ръст бележат и други сайтове от групата на \"24 часа\". Най-сериозен пробив прави нишовият сайт , който е с ръст на месечна база от +21.72% и с +104.39% на годишна база.", "date": "2017.06.27", "title": "Мобилният сайт на “24 часа” с рекорд за май - над 30% ръст (видео)"}
{"url": "https://www.24chasa.bg/novini/article/6303235", "text": "Президентът на САЩ Доналд Тръмп и индийският премиер Наредна Моди заявиха, че Северна Корея продължава да разработва ядрена и ракетна програма и това е сериозна заплаха за глобалния мир, гласи декларация на Белия дом след срещата на двамата лидери, цитирана от Ройтерс. Тръмп и Моди обещаха да работят заедно, за да противодействат на програмите на Северна Корея за създаване на оръжия за масово унищожение и заявиха, че ще търсят отговорност от всички страни, които подкрепят тези програми, се казва в декларацията на Белия дом. Прегръдки замениха ръкостискането - индийският премиер сграбчи два пъти в мечешка прегръдка президента Доналд Тръмп пред камерите и двамата направиха изявления пред журналисти в Розовата градина на Белия дом, предаде Асошиейтед прес. Видеото с прегръдките веднага заля социалните медии:  Тръмп прие в Белия дом Моди за първата им среща и двамата изтъкнаха топлите отношения между двете глобални сили. Той каза, че Моди се е съгласил Индия да бъде партньор на САЩ в борбата с радикалния ислямски тероризъм. Президентът добави, че и САЩ, и Индия са изпитали \"злините на тероризма и радикалната идеология, която ги направлява. Ще унищожим радикалния ислямски тероризъм\", подчерта той. Президентът каза, че изпълнява предизборното си обещание да посрещне Моди като истински приятел в Белия дом и обяви, че дъщеря му Иванка Тръмп е приела покана да посети Индия през есента, за да участва в бизнес форум. Моди похвали успешния бизнес на Тръмп и мантрата му от кампанията \"Да направим Америка отново велика\". \"Искам да ви поканя с вашето семейство в Индия\", каза индийският премиер. Тръмп каза, че отношенията между двете страни никога не са били по-добри. \"Чест е да приема лидера на най-голямата демокрация в света\", продължи той. \"Премиерът Моди и аз сме световните лидери в социалните мрежи. Това дава възможност на хората да чуят пряко гласовете на онези, които са избрали, а на нас - да чуем директно хората. Мисля, че добре се справяме\", добави той. След това президентът и съпругата му Мелания дадоха официална вечеря в чест на Моди - първата, дадена в Белия дом на чуждестранен лидер откакто Тръмп встъпи в длъжност.", "date": "2017.06.27", "title": "Тръмп и индийският премиер: Северна Корея е сериозна заплаха за мира (Видео)"}
{"url": "https://www.24chasa.bg/novini/article/6303228", "text": "Германската канцлерка Ангела Меркел каза, че не пише послания в туитър, но понякога влиза в сайта, за да прочете какво е туитнал президентът на САЩ Доналд Тръмп, предаде Асошиейтед прес. Меркел каза в интервю за женското списание \"Бригите\": \"Аз не туитвам\". Но тя уточни, че поглежда в туитър, когато се интересува от нещо конкретно. \"Понякога написвам името на Доналд Тръмп в Туитър и виждам всичко от него\". Тези думи предизвикаха смях сред аудиторията в берлинския театър, където канцлерката даде интервюто, предава БТА. Г-жа Меркел добави, че не чете всеки един от изобилните туитове на президента, защото медиите съобщават за онези, които заслужават внимание, посочва АП.", "date": "2017.06.27", "title": "Меркел не пише в туитър, но понякога чете\nпубликациите на Доналд Тръмп"}
{"url": "https://www.24chasa.bg/novini/article/6303247", "text": "70% от спинърите у нас са несъответсващи на изискванията, каза експертът в Държавната агенция за метрологичен и технически надзор Теменужка Грънчарова пред  . \"Видими белези на риск са капачетата, покриващи лагера в средата на спинъра, отделят се лесно и затова не е предназначена за деца под 3 години, при поглъщане на тази част може да навреди на детето. Има информации и за лицеви наранявания при деца. При отделяна на капачето, където е батерията за лед светлините в спинъра, също е много опасно за всички възрасти деца, понеже е много лесно за поглъщане\", каза Грънчарова.", "date": "2017.06.27", "title": "Експерт: Белег на риск в спинъра е капачето по средата"}
{"url": "https://www.24chasa.bg/novini/article/6303253", "text": "28 души са ранени при катастрофи през изминалото денонощие, съобщиха от пресцентъра на МВР. В страната са станали 20 пътнотранспортни произшествия, при които има един загинал и трима с опасност за живота. На територията на столицата са станали 160 леки и пет тежки пътни инцидента, при които има 12 ранени.", "date": "2017.06.27", "title": "28 ранени при катастрофи за денонощие, трима са с опасност за живота"}
{"url": "https://www.24chasa.bg/novini/article/6303256", "text": "Поне половин дузина жалби от страх за посегателство са пуснати от бившата съпруга на Стефан Станев до институциите. Стана ясно, че убиецът на 29-годишна студентка Виола е лежал в клиниката в Курило. Ето какво разказва Красимира Манчева, майка на бившата съпруга на убиеца, пред  : \"Има 6-7 жалби, последната е до прокуратурата. Той тормозеше малката ми дъщеря. Ходеше в Троян и я заплашваше, където работеше в хотел. Той е тръгнал към Созопол, където именно малката ми дъщеря работи. Два пъти нахлува в имота ми. Беше надрусан, обикаляше къщата с една запалка. Беше като в психотрилър. Малката ми дъщеря извика негови приятели. Прибрали са го полицаи и след това е заведен в клиниката в Курило. Дъщеря ми е в абсолютен шок. Тя никога не е спирала детето да се вижда със Стефан.\"", "date": "2017.06.27", "title": "Убиецът на Виола тормозел бившата си жена и детето си, лежал е в клиниката в Курило"}
{"url": "https://www.24chasa.bg/novini/article/6303266", "text": "Желанието на президента на САЩ Доналд Тръмп за ползотворна среща с руския лидер Владимир Путин при спазване на дипломатическия протокол се сблъсква с неразбиране в администрацията на американския държавен глава, пише \"Ведомости\". Вестникът, цитиран от Би Би Си, коментира изгледите за формата на очакваната среща между Тръмп и Путин на форума на Г-20 през юли в Хамбург и прогнозира резултатите от нея, предава БТА. Вашингтон трябва да се държи на дистанция и да е нащрек в отношенията с Москва, смятат съветниците на Тръмп. Те му предлагат вместо пълноформатна среща с Путин кратка и неформална среща, или дори \"преговори за стратегическа стабилност\", каквито протичат обичайно без участието на президентите. За предстоящата първа среща Путин и Тръмп си поставят съвсем различни цели, смята Уилям Померанц, заместник-директор на Института \"Кенан\" към Центъра за изследвания \"Удроу Уилсън\" във Вашингтон. За Тръмп е от значение самата среща като факт - нали е говорил толкова много, че смята да пооправи отношенията с Русия; сега ще получи и първото доказателство. Путин обаче иска конкретни действия от САЩ, убеден е експертът - \"ако не вдигане на санкциите, то поне ангажимент, че те няма да се разширяват. Няма никакви изгледи за добри отношения с Путин, ако законопроектът на Сената на американския Конгрес за нови санкции срещу Русия бъде одобрен\". \"Тръмп ще ходи по острието: няма как да се държи твърде открито или дружелюбно с Путин\", посочва политологът, според когото очакванията от срещата в Хамбург (на Г-20) трябва да са скромни - Путин няма да получи от Тръмп онова, което желае, а Тръмп не може сам-самичък да подобри отношенията с Русия. Сенатът на САЩ обсъжда в момента законопроект, който отнема правото на Тръмп да отмени антируските санкции без знанието на Конгреса, напомня \"Взгляд\". Ситуацията \"трябва да се възприема през призмата на вътрешнополитическата криза от последните месеци\" в САЩ, отбелязва руският американист Виктор Олевич. Всички стъпки на Тръмп и неговата администрация, засягащи Русия, се изтълкуват или като отстъпки, правени на Москва, или като действия в ущърб на националните интереси. Никой чиновник от Белия дом не може да забрани среща между двамата президенти в рамките на форума на Г-20. Тръмп обаче може да вземе под внимание препоръката \"да си пази имиджа\" и да сведе до минимум общуването с лидера на една страна, за която се твърди, че се е месила в изборния процес в САЩ, смята анализаторът.", "date": "2017.06.27", "title": "Руски вестник: Путин и Тръмп с различни очаквания от предстоящата среща"}
{"url": "https://www.24chasa.bg/novini/article/6303265", "text": "Държавите от Европейския съюз приемат на териториятата си пет пъти повече мигранти от Турция, отколкото връщат обратно на територията й, както би следвало съгласно сделката за бежанците, постигната между Брюксел и Анкара през март 2016 г., пише германският национален ежедневник Die Frankfurter Allgemeine Zeitung, цитиран от Фокус. Съответната информация е представена от Европейската комисия. След влизането в сила на споразумението за бежанците, обратно в Турция от гръцките острови в Егейско море са върнати общо 1210 мигранти. През същия период 15 европейски страни са предоставили закрила на 6 254 сирийци, пристигнали на територията на ЕС през Турция. Общо 2 270 души са пристигнали в Германия по собствена инициатива, уточнява изданието.", "date": "2017.06.27", "title": "Страните от ЕС приемат от Турция повече бежанци, отколкото връщат"}
{"url": "https://www.24chasa.bg/novini/article/6303277", "text": "Повечето граждани на Гърция са разочаровани от резултатите, постигнати на последната среща на Еврогрупата от 15 юни тази година. Това показва проучване на Университета на Македония по поръчка на Skai TV, съобщава електронното издание Ekathimerini, цитирано от Фокус. Изследването, проведено в периода 21-23 юни, показва, че 71,5 % от гърците не са удовлетворени от сделката, постигната между Атина и международните й кредитори, и са на мнение, че страната им не е получила това, което иска от Еврогрупата. Едва 13 % от респондентите са на противоположно мнение. Интересно е, че 60,5 % от поддръжниците на управляващата партия СИРИЗА заявяват, че правителството е претърпяло провал в опита да постигне целите си за Еврогрупата. Повече от осем на всеки 10 (82,5 %) от анкетираните твърдят, че резултатите от Еврогрупата са осъдили Гърция на непрекъснати икономии. Значителените 77,5 % също заявяват, че правителството не се занимава достатъчно с преговорите, за да постигне намаляване на дълга на страната. Около една трета от анкетираните (33 %) заявиха, че ще гласуват за „Нова демокрация“ на следващите общи избори, докато за СИРИЗА биха дали своя глас 15 на сто от участвалите в проучването. Трета е Комунистическата партия с подкрепа на 7,5 % от гражданите, следвани от „Златна гора“ със седем процента и „Демократичен алианс“ с шест процента.", "date": "2017.06.27", "title": "Повечето гърци са разочаровани от сделката с Еврогрупата"}
{"url": "https://www.24chasa.bg/novini/article/6303279", "text": "Машинна бригада е забелязала задимяване в помощния локомотив на композицията на товарен влак на гарата в град Костенец. Те са откачили своевременно локомотива от цялата композиция, използва ли са наличните пожарогасители. Това съобщиха за „Фокус“ от МТИТС. Извикан е пожарен автомобил за всеки случай, но не е имало пламъци или пожар. Не е бил застрашен животът на никого от бригадата. Инцидентът е станал в 02.45 часа, по това време на гарата не е имало хора.", "date": "2017.06.27", "title": "Помощен локомотив се запали на гарата в Костенец"}
