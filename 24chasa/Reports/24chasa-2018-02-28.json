{"url": "https://www.24chasa.bg/novini/article/6741486", "text": "Читателият ни Риза Кемал ни е изпратил снимки от село Черник, община Дулово,област Силистра. \"Положението е бедствено, снежната покривка е от 130 см до 250 см. Затворени са пътищата, а по-селата липсва и хляб\", пише Кемал. Той бе сред първите, откликнали на призива ни \"Снимай зимата!\" Изпращайте снимките си на online@vgb.bg. Ще ги публикуваме веднага.", "date": "2018.02.28", "title": "Читателите снимат зимата: Бедствие в село Черник, Силистренско"}
{"url": "https://www.24chasa.bg/novini/article/6741440", "text": "Изображение на Вилендорфската Венера - фигурка на близо 30 000 години, смятана за шедьовър на палеолитното изкуство, бе цензурирано във Фейсбук, оповести Природонаучният музей във Виена, където творбата е изложена, предаде Франс прес. Статуетката, изобразяваща гола женска фигура с пищни форми, е открита в австрийското селище Вилендорф в началото на 20-и век. Става въпрос за най-популярното в света праисторическо изображение на жена, поясниха от музея, предава БТА> Фейсбук обаче премахнал изображението от послание, постнато в края на декември м.г. от активистката в областта на италианското изкуство Лаура Гианда. С това бе потвърдена информация на специализираното издание \"Арт нюзпейпър\". \"Смятаме, че археологическа находка и по-специално подобна икона не трябва да бъде забранена във Фейсбук, както и което да е друго произведение на изкуството\", отбелязаха от музея. \"Няма никаква причина Природонаучният музей във Виена да покрие с нещо Вилендорфската Венера и да скрие голотата й, независимо дали в помещенията му или в социалните мрежи\", възнегодува директорът му Кристиан Кьоберл. Той увери, че не е чул някой да е бил скандализиран, когато видял творбата.", "date": "2018.02.28", "title": "Фейсбук цензурира изображение на Вилендорфската Венера"}
{"url": "https://www.24chasa.bg/novini/article/6741301", "text": "Спецпрокуратурата разследва неизгодна сделка за събирането на боклука в Перник през 2014 г., ощетила общината с милиони. В сряда бяха задържани двама бивши кметове - временно изпълняващият длъжността през 2014 г. Илинка Никифорова и Иван Иванов, който е кмет от ноември 2014 до октомври 2015 г. Никифорова е от АБВ, а Иванов - от гражданската квота на ГЕРБ. На 9 септември 2014 г. общината възложила кризисно сметосъбиране на фирма, на която били платени 1 258 260 лв. Причината - кофите в града не били чистени от 3 дни. В същото време имало договор за 495 168 лв. с друга фирма. Според разследващите кризата била създадена нарочно, за да се възложи събирането на боклука на другото дружество. “За една и съща работа е платено 4-5 пъти, без тя реално да е извършена, без да има протоколи, без да се уточнят районите”, каза шефът на спецпрокуратурата Иван Гешев. “И 2-те фирми са под контрола на едно и също лице”, добави той, но не посочи имена. Фирмата, с която Перник има договор до 1 декември 2014 г., е “Лиел Констракшън” на приближения до изчезналите Братя Галеви Феодор Феодоров-Федята. “Сметоизвозването в Перник се контролира неофициално от бизнесмени с широкоспектърна дейност”, каза още Гешев. По думите му управители на дружествата за сметосъбиране, сметоизвозване и снегопочистване били подставени лица. Чрез тези фирми през годините целенасочено и постоянно била източвана общината. Повод за разследването е доклад от Агенцията за държавна финансова инспекция, която направила проверка за 2011- 2016 г. ", "date": "2018.02.28", "title": "Двама кметове на Перник в ареста за неизгодни договори за боклука (Обзор)"}
{"url": "https://www.24chasa.bg/novini/article/6741358", "text": "6% по-ниски сметки за парно щяха да имат софиянци, ако инсталацията за изгаряне на битовия отпадък в “Топлофикация София” работеше. Това се чу на разгорещено обсъждане за заема от 67 млн. лв., който общината ще изтегли за изграждането ѝ. Инсталацията за оползотворяване на RDF гориво е третият етап от завода за боклук. За изграждането са нужни 157 млн. евро, от които 91 млн. евро са от ОП “Околна среда”. Сред ползите е намаляването на зависимостта от природния газ, като икономията ще е 18 млн. евро годишно. Тя ще произвежда 58 мегавата топлинна енергия и 20 мегавата ток, увери Петър Трайков, директор на дирекция “Управление на отпадъците” . Той обеща четиристепенна пречистваща инсталация на газовете и намаляване на фините прахови частици с 6,2 тона на година. “За първи път в общината се прави топлофикация поне малко независима от външни доставки”, смята зам.-кметът по екология Йоана Христова. “Лъжете, в газа няма живак, а в боклука има”, опонираха участници в обсъждането. “Ами пепелта?!”, попита един от тях риторично “36 хил. тона тъмна пепел ще отиват на депо “Враждебна”. Опасният отпадък - летящата пепел, ще се депонира в Германия”, обеща Христова. Тя обясни, че инсталацията ще отделя годишно диоксини, колкото отделя за 24 часа една скара на ресторант. Зам.-кметът увери хората, че няма да се горят отпадъци на други градове или промишлеността. Тези аргументи не успяха да успокоят обаче хората, дошли на обсъждането.", "date": "2018.02.28", "title": "Сметките за парно в София с 6% надолу, ако се гори боклук"}
{"url": "https://www.24chasa.bg/novini/article/6741258", "text": "Кабинетът стартира концесионните процедури за плажовете на два от курортите, чиито договори за плажната ивица изтичат през тази и следващата година. Процедурите са три - за два от плажовете на Св. Константн и Елена и за плажа на Слънчев ден. Предложението за това е направено от туристическото министерство. Предлага се договорите с фирмите, които ще спечелят предстоящите конкурси, да бъдат за 15 години при максимален срок 20 години според сегашния Закон за устройство на Черноморското крайбрежие. Минималното концесионно възнаграждение, което те ще плащат на държавата всяка година, е изчислено по специална методика и е съответно 21 266 лв. и 57 345 лв. за двата плажа в Св. Константин и Елена и 294 575 лв. за плажа на Слънчев ден, като тези цени са без ДДС. Според условията на конкурса това са минималните цени, под които не може да се пада. Сегашните концесионни договори за тези плажове изтичат до края на 2018 г. и в началото на 2019 г. В същото положение са и други курорти като например Албена. “За Албена, както и за Златни пясъци, чийто договор също изтича скоро, сме подготвили конкурсни процедури и ще внесем предложението за тях в Министерския съвет в най-скоро време”, каза министърът на туризма Николина Ангелкова. Според нея времето за конкурсите е разчетено така, че в началото на активния сезон плажовете да не останат без стопанин.", "date": "2018.02.28", "title": "Тръгват концесиите на  плажове в комплексите"}
{"url": "https://www.24chasa.bg/novini/article/6741464", "text": "Германският канцлер Ангела Меркел заяви, че в Германия има райони, в които не влизат външни хора, включително полицаи, предаде Асошиейтед прес. В интервю за телевизията Ен Те Ве в понеделник тя каза, че е за нулева толерантност на полицията към престъпността, включително към \"зони, в които никой не смее да влезе\". Меркел добави, че такива зони съществуват и че \"те трябва да бъдат назовани и нещо да се направи с тях\", предава БТА. На въпрос на репортери кои са тези места днес правителственият говорител Щефен Зайберт отговори, че \"думите на канцлера говорят сами за себе си\". Говорителят на вътрешното министерство Йоханес Димрот също отказа да посочи зоните, в които не влизат външни лица, като поясни, че сигурността е работа на местните, е не на федералните власти. Досега официални представители на Германия винаги са отричали съществуването на такива зони в страната, отбеляза АП.", "date": "2018.02.28", "title": "Меркел: В Германия има места, в които не влизат външни хора, включително полицаи"}
{"url": "https://www.24chasa.bg/novini/article/6741468", "text": "Снимайте зимата и ни пратете фотографиите.  Снимайте преспите, виелиците, ледовете, висящи от покривите, закъсалите коли в снега, измръзналите животинки, бездомниците в снега, изядените от морето плажове. Снимайте стихията, която ни плаши! Снимайте и красотите й - причудливите форми на снега и висулките, снежните човеци на децата, шейните и ските, че дори и кучешките впрягове по улиците. Снимайте и ни пратете фотографиите на online@vgb.bg. Опишете къде е направена снимката и кой е авторът. Ние ще ги публикуваме в сайта. Най-добрите ще намерят място и във в. \"24 часа\". Очакваме вашите снимки! И страшни, и красиви! И тъжни, и смешни!", "date": "2018.02.28", "title": "Снимай зимата!"}
{"url": "https://www.24chasa.bg/novini/article/6741354", "text": "След намесата на премиераБойко Борисов в последния момент снощи бе подписан договорът между НЗОК и съюзите на лекари и зъболекари за плащанията за здраве през 2018 г. С него се повишават цените по 136 клинични пътеки. Заради над 270 млн. лв. дългове на касата към чужди здравни каси Борисов извика на помирителна среща министрите на здравеопазването и финансите министър Кирил Ананиев и Владислав Горанов и организациите на лекарите и зъболекарите. Заради дълга бе неясно дали ще бъде подписан договорът за 2018 г. Той доведе и до конфликт между Ананиев и управителя на НЗОК проф. Камен Плочев. Финансовият министър Владислав Горанов настоя НРД да не се подписва до изясняването на мащаба на дълговете към чуждите каси, като така поскъпването на пътеките стана заложник на възникналия конфликт. “Искам да ви помоля да направим така, че да сме в един отбор в борбата с кражбите в здравеопазването. Не може тази година с 407 млн. лв. повече да влизат в здравеопазването и още февруари месец да излезе, че с 270 млн. сме назад”, каза в сряда Борисов пред лекарите. Премиерът бе категоричен, че фондът за лечение в чужбина е за спешни случаи, или ако е планирана операция, която не може да се направи у нас. Той им припомни, че българските болници разполагат с най-модерната апаратура, а в същото време пациентите искат да се лекуват извън страната. ", "date": "2018.02.28", "title": "Здравната каса подписа договора с лекарите въпреки дълговете (Обзор)"}
{"url": "https://www.24chasa.bg/novini/article/6741471", "text": "Към общините „отличници“ по Оперативна програма „Региони в растеж“ 2014-2020 ще бъдат преразпределени средства от инвестиционните програми на по-бавните в изпълнението на финансирани от нея проекти местни власти. За това предупреди днес министърът на регионалното развитие и благоустройството Николай Нанков при участието си в дискусионен форум, организиран от Националното сдружение на общините в Република България. Това съобщиха от пресцентъра на МРРБ. Министърът съобщи, че към момента заради бързото изпълнение на договорите шест общини са постигнали заложените междинни индикатори по програмата, а други 13 общини имат възможност да постигнат заложената етапна цел. Сред „отличниците“ са общините Бургас, Хасково, Казанлък, Кюстендил, Димитровград, Свищов, Габрово и Панагюрище. Той предупреди, обаче, че 20 общини са в риск, защото са с нулево изпълнение към момента. По тази причина Николай Нанков призова местните власти за максимална мобилизация за изпълнение на проектите и разплащане на средствата по тях. Пред представителите на местните власти министърът изрази убедеността си, че забавеното изпълнение е по обективни причини, но предупреди, че това ще доведе до редуциране на инвестиционните им програми. Регионалният министър посочи, че със сдружението е договорено срокът за отчитане на междинните индикатори по програмата от страна на общините да бъде краят на м. септември т.г. Той подчерта, че финансовият ресурс няма да бъде загубен на национално ниво и ще остане в рамките на оперативната програма, но ще бъде разпределен към общините, които са успели да изпълнят заложените индикатори. Средствата ще се използват за еднотипни дейности, каза той и обясни, че ако една община закъснее с изпълнението на процедурата за образователна инфраструктура, например, предвиденият ресурс ще бъдат насочен към други общини, но за същия тип проекти. Министър Нанков съобщи още, че към момента са догорени 72 % от общия бюджет на оперативната програма в размер на 3 млрд. лв. 1,180 млрд. лв. от този ресурс вече е насочен вече към общините. До средата на годината очакваме да бъдат договорени всички средства по програмата на 100 %, обяви министърът. Той обясни, че за да се постигне тази цел и ОП „Региони в растеж“ да стане първата с изцяло договорени средства, предстои да бъдат обявени още три процедури – втора фаза на процедурата за енергийна ефективност в периферните райони, за деинституционализация на социалните услуги за възрастни и хора с увреждания и за развитие на регионален туризъм, която към момента е в забава, но се цели да бъде обявена в средата на годината. В момента се изпълняват 401 договора с общини и това са инвестиции в модернизация на градския транспорт, в подобряване на градската среда, енергийна ефективност, обновяване на образователната, социалната и пътната инфраструктура, информира още Николай Нанков. Важно е проектите да бъдат изпълнени качествено, в интерес на хората, защото ключовият бенефициент от гледна точка на ползване на резултатите от тях са жителите на общините, подчерта той. По отношение на ВиК услугите министър Нанков коментира, че е бъде оставен прагът на социална поносимост и уязвимите групи, според методиката за социално подпомагане, ще бъдат дотирани. Той обясни, че социално уязвимите потребители ще могат да ползват до 1,5 куб. м вода на месец безплатно. Ще бъде създаден специален фонд, средствата за който ще се генерират от таксите на операторите и ще се изразходват за ВиК проекти от държавата. По отношение на Националната програма за енергийна ефективност на многофамилни жилищни сгради регионалният министър посочи, че има бъдеще и трябва да продължи, но с по-строг контрол, включително и от страна на ДНСК.", "date": "2018.02.28", "title": "Разпределят ресурс на по-бавните местни власти към общините \"отличници\""}
{"url": "https://www.24chasa.bg/novini/article/6741343", "text": "ДПС се подготвя за предсрочни избори и за управление на страната. Това стана ясно след заседанието на парламентарната група и на Централното оперативно бюро на партията при почетния председател Ахмед Доган. Сбирката бе в сараите в “Бояна” и продължи близо 5 часа. “За да проведем днешното заседание тук, има няколко предпоставки. Първо, имаше едни призиви за стабилност по време на европредседателството. В тази връзка ние тази стабилност я разбираме като стабилност на държавата и в този смисъл От друга страна, последните два месеца наблюдаваме, че властимащите непрекъснато генерират различни видове скандали и конфликти - дори между институциите. Тези скандали пораждат напрежение в обществото”, обясни Карадайъ. На въпрос дали ще има предсрочни избори Карадайъ обясни, че такова нещо още от ДПС не са казали. И повтори тезата си, че движението е фактор за стабилността на държавата. Източници на “24 часа” обаче заявиха, че на сбирката е дадена команда партията да се готви за предсрочни парламентарни избори догодина. Най-логично било такива да се проведат заедно с вота за Европарламент на 26 май 2019 г., макар че отсега никой не може да закове със сигурност датата им. “Управляващите правят гаф след гаф. С един гаф замазват друг. И - такива били коментарите и на повечето депутати от ДПС, които присъствали на срещата. Други разказаха, че в сараите била обсъдена и сделката за ЧЕЗ. За Бойко Борисов почетният председател Ахмед Доган не казал нищо добро, но и нищо лошо. Министър-председателят въобще не бил споменат персонално, докато движението крояло бъдещите си планове, твърдят източниците ни. Присъствали на сбирката разказаха обаче, че Доган изказал възмущението си от войната между президента и премиера. Напрежение между основните институции е нездравословно за държавата, коментирал той. Когато държавата се тресе от скандали, ДПС трябва да е единно, предупредил Доган своите. И която трябвало да бъде прекратена. В сараите било решено още ДПС да лансира стратегия за ускорено развитие на България - управленска програма с непосредствените приоритети, и тя да бъде представена на всички сили преди парламентарните избори. За да я изпълнява коалицията, която управлява след тях, без значение от конкретния ѝ състав. Доган обаче разкритикувал хората си, че На срещата била коментирана и идеята на Сокола за либералната демокрация. Моделът на представителна демокрация у нас е изчерпан, единодушни били в ДПС. Затова трябвало да се мисли за по-активно включване на гражданите в процеса на вземане на решения. “Отворено управление - нова възможност за либералните демокрации. Привличане на гражданите в процеса на вземане на решения” ще бъде и темата на семинар, организиран от ДПС на 5 март. Участие в него ще вземе и дългогодишният председател на АЛДЕ Греъм Уотсън. Поканени са и депутати, представители на европейските институции, на академичната общност и на местната власт. Идеята е семинарът да даде началото на широка обществена дискусия за възможностите и предизвикателствата, пред които са изправени демокрациите от новото време. “Темата за отворено управление е важна за нас и не само за нас. От тази гледна точка можете да го приемете дори като един вид подготовка за управление на страната от наша страна”, обясни Мустафа Карадайъ след срещата в сараите.", "date": "2018.02.28", "title": "ДПС се готви за власт след предсрочен вот през май 2019 г. (Обзор)"}
{"url": "https://www.24chasa.bg/novini/article/6741302", "text": "Гражданите на страни в ЕС, които идват във Великобритания през преходния период след Брекзит, ще могат да кандидатстват за безсрочно разрешително за престой. Те обаче няма да могат автоматично да доведат и семействата си. Това съобщи днес британското правителство, цитирано от Ройтерс. Миналия месец британският премиер Тереза Мей каза, че хората, идващи във Великобритания през преходния период, ще бъдат третирани различно от онези, дошли преди Брекзит на 29 май 2019 г. и така влезе в сблъсък с позицията по въпроса на Брюксел, припомня Ройтерс, цитирана от БТА. Днес документ на британското правителство, качен в неговия сайт, представя система, която ще даде възможност на гражданите на страните в ЕС, идващи във Великобритания след Брекзит, но преди края на преходния период, да останат толкова дълго, че да кандидатстват за безсрочно разрешително за престой. Но правото на тези хора да доведат и семействата си след преходния период ще се управлява от британското, а не от европейското законодателство. При европейското законодателство семействата получават правото автоматично да дойдат. При британското законодателство режимът ще е по-строг. Правата на европейските граждани, дошли във Великобритания през преходния период, ще бъдат дефинирани в британското законодателство и тълкувани само в британските съдилища, посочи вътрешното министерство. Британски съдии няма да могат да сезират Европейския съд по въпроси, свързани с тълкуването на законодателството за правата на европейските граждани. Овладяването на имиграцията бе ключова причина, поради която британците гласуваха за излизане от ЕС на референдума през 2016 г. след големия приток на мигранти основно от по-бедните източноевропейски страни, отбелязва Ройтерс.", "date": "2018.02.28", "title": "Великобритания променя законите за правата на гражданите на други страни в ЕС"}
{"url": "https://www.24chasa.bg/novini/article/6741293", "text": "Жена загина  , съобщи МВР. Сигналът в пожарната бил подаден в 16,58 часа. На място отишли 2 автомобила за гасене и линейка. Огънят бързо бил загасен, но загинала жена на видима възраст над 80 г. На място още има огнеборци и полиция. Те изясняват причините за пожара.", "date": "2018.02.28", "title": "Жена е загинала при пожара в центъра на София"}
{"url": "https://www.24chasa.bg/novini/article/6741344", "text": "Христо Щерионов, бившият шеф на софийския аеропорт, оглави летище Пловдив, съобщи  . Щерионов е роден на 31 юли 1963 г. През 1986 г. завършва пълния висш курс на обучение във ВНВВУ ”Г. Бенковски”, специалност „Инженер по експлоатация и ремонт на летателни апарати” Работи на летищата Безмер, Крумово, Божурище, като заема последователно длъжностите старши техник в авиационна ескадрила, борден инженер на вертолет Mи-8, заместник-началник по техническата част. На летище София постъпва през 1992 г. От 1999 г. е заместник-директор по безопасност на експлоатацията и аварийно спасителната дейност. От 2008 г. е последователно заместник-директор и директор на дирекция „Летищно осигуряване на полети”. От 26 юни 2013 г. до февруари 2017 г. е изпълнителен директор на „Летище София” ЕАД", "date": "2018.02.28", "title": "Вижте кой оглави управата на летище Пловдив след смъртта на бившия му шеф"}
{"url": "https://www.24chasa.bg/novini/article/6741352", "text": "Турски прокурор поиска днес над четири години затвор за телевизионен водещ, предизвикал остро възмущение, заявявайки, че ако турската армия, участваща в операция в Сирия, трябваше да убива цивилни, тя щеше да започне от \"предателите\", живеещи в либералните квартали на Истанбул, предаде АФП. Полемиката избухна вчера, когато журналистът Ахмет Кесер се впусна в тирада срещу твърденията за смърт на цивилни в рамките на военната операция, провеждана от турската армия срещу сирийските кюрдски милиции Сили за защита на народа в района на Африн в Северозападна Сирия, предава БТА. Защо турската армия би отишла там, за да убива цивилни? Ако трябваше да се убиват цивилни, тя щеше да започне от Джихангир, Нишанташъ, Етилер, нали? Има толкова много предатели. Има такива също и в парламента, заяви Кесер по телевизионния канал Акит ТВ, намеквайки изглежда за депутатите от прокюрдска Демократична партия на народите, критикували офанзивата. Джихангир, Нишанташъ и Етилер са квартали в европейската част на Истанбул, които се асоциират с либерален начин на живот, а жителите им се възприемат основно като враждебно настроени към президента Реджеп Тайип Ердоган. Думите на журналиста предизвикаха възмущение, като много потребители в социалните мрежи видяха в тях опит за сплашване на опонентите на президента Ердоган и дори призоваване към убийство. Като знак, че турските власти приемат случая сериозно, турски прокурор за по-малко от един ден подготви днес обвинителен акт, като поиска до четири години и половина затвор за Кесер по обвинение в \"подстрекаване към омраза\". Процесът срещу Кесер се очаква да започне \"в следващите дни\", съобщи в.\"Хюриет\". Тази сутрин телевизионният канал Акит ТВ посочи, че телевизионният водещ е \"напуснал длъжността си\". Освен това Висшият съвет за радио и телевизия в Турция обяви днес временно прекратяване на излъчването на три издания на сутрешната програма, по време на която водещият е направил спорното изказване, както и налагане на глоба на телевизионния канал. Управляващата партия определи думите на журналиста като \"абсолютно недопустими\". Това съвсем ясно е акция, целяща да саботира единството на Турция, заяви говорителят на Партията на справедливостта и развитието Махир Юнал. Турция започна на 20 януари военна операция \"Маслинова клонка\" в района на сирийския град Африн, насочена срещу сирийските кюрдски милиции Сили за защита на народа и Партията на демократичния съюз, които Анкара смята за терористични организации, свързани с нелегалната Кюрдска работническа партия /ПКК/. Според Сирийския център за наблюдение на правата на човека няколко десетки цивилни са били убити при турски въздушни удари в района на Африн, което Анкара опровергава. Същевременно турските власти вземат мерки срещу протести и критики в социалните медии във връзка с военната операция в Африн, като обвиняват извършителите в \"терористична пропаганда\". До момента в Турция са задържани 845 души заради \"терористична пропаганда\" във връзка с военната операция.", "date": "2018.02.28", "title": "Турски прокурор поиска над 4 години затвор за тв водещ заради коментар за Сирия"}
{"url": "https://www.24chasa.bg/novini/article/6741380", "text": "След като тази седмица двама министри от гръцкото правителство напуснаха постовете си, министър- председателят на страната Алексис Ципрас бе принуден да обяви рокади в кабинета си. Вицепремиерът Янис Драгасакис ще бъде нов министър на икономиката и развитието, пише \"Екатимерини\", предава Фокус. Атанасиос Илиополус заема поста министър на социалната солидарност. Друга промяна в правителството е, че Фотис Кувелис заяма поста заместник-министър на отбраната. Настоящият заместник министър на отбраната Димитрис Вицас ще замени министъра на миграцията Яния Музалас. Другите промени включват оставката на заместник-министъра на културата, отговарящ за спорта, Георгос Вадилиадис, като Константинос Стратис заема поста му, както и назначаването на Меропи Цуфи на поста заместник-министър на образованието на мястото на Костас Зуракис.", "date": "2018.02.28", "title": "Гръцкото правителство обяви нови министерски назначения"}
{"url": "https://www.24chasa.bg/novini/article/6741393", "text": "Динамична е обстановката на граничните пунктове с Румъния поради влошената метеорологична обстановка в северната ни съседка, съобщиха от пресцентъра на ГД \"Гранична полиция\". На ГКПП \"Кардам\" е преустановено пропускането на автомобили в двете посоки заради снегопочистване. Непроходими остават пътищата към ГКПП-Дуранкулак и ГКПП Кайнарджа. На ГКПП \"Дунав мост Видин-Калафат\" няма ограничения. ГКПП \"Дунав мост Русе-Гюргево\" е проходим за всички видове превозни средства. За да се избегне възможността за авариране и блокиране на платната, граничните власти пропускат товарни автомобили на реципрочен принцип – по 20 камиона последователно за България и за Румъния. Фериботът на ГКПП \"Свищов\" не работи поради снеговалеж, силен вятър, навявания и намалена видимост. На ГКПП \"Остро\"в, съпределен на ГКПП \"Силистра\", фериботът също не работи. На българо-сръбската граница на ГКПП \"Калотина е интензивно движението на товарни автомобили на изход от страната, трафикът на останалите пунктове е нормален. Граничните пунктове на българо-македонската граница са проходими при зимни условия. На българо-гръцката и българо-турската граници трафикът е нормален на всички гранични контролно- пропускателни пунктове.", "date": "2018.02.28", "title": "Динамична е обстановката на границите с Румъния заради снега"}
{"url": "https://www.24chasa.bg/novini/article/6741202", "text": "Автомобилите, пътуващи към крайморския град, се пренасочваха от пътен възел \"Слънчево\" към стария път София - Варна. Причината - възникнала по-рано верижна катастрофа на магистралата, предаде БТА. Към 18 часа движението беше възстановено, съобщиха от Агенция \"Пътна инфраструктура.", "date": "2018.02.28", "title": "Верижна катастрофа на \"Хемус\""}
{"url": "https://www.24chasa.bg/novini/article/6741205", "text": "Турция се очаква да получи първата доставка от поръчаните изтребители Ф-35 тип \"стелт\" в рамките на 12 месеца, съобщава в. \"Йени шафак\". Изданието напомня, че Турция вече е поръчала 30 самолета, като се очаква по-късно общият им брой да достигне 100. Очаква се първият самолет Ф-35 да бъде доставен в рамките на 12 месеца, предава БТА. Според съобщение на американското министерство на отбраната петото поколение изтребители Ф-35 \"Мълния\" II ще бъде на същата цена като предишното поколение. Новото поколение изтребители Ф-35 с възможност за късо излитане и вертикално приземяване ще бъдат съвместими с турската многоцелева бойна фрегата тип \"амфибия\" Анадолу, която е в процес на разработване.", "date": "2018.02.28", "title": "Турция ще получи първия самолет Ф-35\nв рамките на 12 месеца"}
{"url": "https://www.24chasa.bg/novini/article/6741208", "text": "Лидерът на парламентарната група на ГЕРБ и зам.-председател на партията Цветан Цветанов купи 100 мартеници от благотворителен щанд в помощ на детската хирургия от \"Пирогов\". \"Радостен съм, че днес в Народното събрание станах съпричастен с благородната кауза \"Вярваме в доброто\" на деца от Троян. Малчуганите са изработили над 6000 мартеници, като средствата от продажбата им ще дарят на детската хирургия в „Пирогов” за закупуването на мултифункционален енергиен генератор и инструментите към него. Заедно с колегите народни представители от ПГ на ГЕРБ също се включихме в инициативата и пожелахме на малките ни приятели успех в начинанието им\", каза Цветанов. Утре шефът на депутатите от ГЕРБ ще подари мартеници на всички депутати от ГЕРБ.", "date": "2018.02.28", "title": "Цветанов купи 100 мартеници благотворително"}
{"url": "https://www.24chasa.bg/novini/article/6741207", "text": "Украинският президент Петро Порошенко каза днес, че очаква Съединените щати да доставят оръжия на страната му до седмици, предаде Ройтерс. \"Първата доставка трябва да стане факт след много малко седмици\", каза той на пресконференция в столицата Киев. ТАСС цитира украинския президент, че страната му е готова да си прибере от Русия своите военни кораби в Крим само ако й бъде върнат и самият полуостров, предава БТА. Миналия месец руският президент Владимир Путин предложи на Украйна да си вземе бойната техника от Крим, въпреки че тя е в \"плачевно състояние\". Путин уточни, че става въпрос за десетки военни кораби и самолети, припомня ТАСС. Порошенко предложи днес интеграцията на Украйна в ЕС и НАТО да бъде включена в националната конституция. Все още не съм решил дали да се кандидатирам за втори мандат на поста, обяви украинският президент. Той уточни, че ще направи това и ще обяви своето решение след началото на кампанията за президентските избори в Украйна, които трябва да се състоят през пролетта на следващата година. Порошенко отказа коментар, попитан от журналист за това, че лидерът на партия \"Баткившчина\" (\"Отечество\") Юлия Тимошенко е с най-висок рейтинг сред украинските политици вече няколко месеца. Той обаче разкритикува Тимошенко за нейния разговор с руския посланик в Германия на Мюнхенската конференция по сигурността по-рано този месец, посочва ТАСС. Порошенко определи като безупречна операцията по депортирането в Полша на бившия грузински президент Михаил Саакашвили. \"Никой нямаше такива възможности, за да постигне резултати. Той сам разруши тези мечти, не мисля, че сега е щастлив човек\", каза Порошенко по адрес на Саакашвили, назначен от украинския президент за губернатор на южната Одеска област, но впоследствие подал оставка и преминал в опозиция.", "date": "2018.02.28", "title": "Украинският президент: Очаквам САЩ да ни доставят оръжия до седмици"}
{"url": "https://www.24chasa.bg/novini/article/6741229", "text": "Жителите на Западен Лондон са шест пъти по-богати от средните европейци, докато обитателите на Северозападния район на България са три пъти по-бедни, сочи проучване на европейската статистическа служба (Евростат), цитирано от Франс прес. В проучването е сравнен по региони брутният вътрешен продукт (БВП) на човек, изразен в \"стандарт на покупателната способност\" - тоест с отчитане на разликата в цените между отделните зони, предаде БТА. Най-богатите граждани на ЕС живеят в западните квартали на Лондон, където БВП на човек е 611 процента от средния в Евросъюза. Следват гражданите на Люксембург (257 процента), на Югоизточна Ирландия (217 на сто), както и белгийската столица Брюксел и германският град Хамбург (по 200 процента). На другия край на класацията с 29 процента от средния европейски БВП на човек от населението е българският Северозападен район. Следват френската отвъдморска територия Майот в Индийския океан (33 на сто), още два български района - Северен централен и Южен централен (по 34 процента) и Североизточна Румъния (36 процента). От 21 региона с БВП на човек под 50 процента от средното за ЕС, пет са в България и съответно в Полша, четири в Унгария, три в Румъния и в Гърция и един във Франция, уточнява Евростат.", "date": "2018.02.28", "title": "Евростат: Най-богатите в ЕС са в Лондон, а най-бедните - в Северозападна България"}
{"url": "https://www.24chasa.bg/novini/article/6741391", "text": "Италиански полицай простреля тежко съпругата си и взе за заложници двете си деца, след което ги уби и се самоуби. Трагедията се разигра в град Чистерна ди Латина, на около 70 километра югоизточно от Рим, съобщават ДПА и АНСА. 44-годишният полицай бил в процес на развод със съпругата си. След като приключил работа, той отишъл рано тази сутрин в семейната къща, издебнал жена си в гаража и я прострелял три пъти. След като я оставил в безпомощно състояние, с рани в гърдите, лицето и рамото, той се барикадирал в къщата, където били двете му дъщери на 8 и 14 години. Съседи чули изстрелите и се притекли на помощ на ранената жена, която била откарана в болница. Районът бил отцепен от полицията. Психолози се опитали да преговарят с полицая и да го накарат да освободи двете си дъщери. След девет часа заложническата криза приключила с двойното убийство на дъщерите, извършено от полицая, след което той се самоубил, предава БТА. Областният управител на Лацио Никола Дзингарети, където се намира Чистерна ди Латина, каза, че е потресен от случилото се.", "date": "2018.02.28", "title": "Полицай в Италия застреля съпругата си и двете им деца, след това се самоуби"}
{"url": "https://www.24chasa.bg/novini/article/6741398", "text": "Студената вълна в Европа причини смъртта на най-малко 46 човека, предаде Франс прес. По-голямата част от жертвите са бездомници. Според преброяване на Франс прес студената вълна е причинила смъртта на 18 човека в Полша, шестима в Чехия, петима в Литва, четирима във Франция и Словакия, двама в Италия, Румъния, Сърбия и Словения и един в Холандия. В Естония студът е взел общо седем жертви този месец. Миналата нощ бяха поставени отрицателни температурни рекорди на много места. В Швейцария бяха измерени -36 градуса по Целзий в Глаталп, необитаемо място на надморска височина от 1850 метра, предава БТА. Температурите на много места паднаха до между -10 и -20 градуса. Студената вълна е наричана \"Звярът от изтока\" от британските медии, \"Сибирската мечка\" в Холандия, \"Снежното оръдие\" в Швеция и \"Москва-Париж\" във Франция. Очаква се температурите да останат много ниски до утре. Особено засегнати са бездомниците. От началото на студената вълна са починали общо най-малко осем човека без постоянно жилище - по трима във Франция и Чехия и двама в Италия. Френските власти разкриха 150 000 места за спешно настаняване. В Белгия властите в няколко града взеха безпрецедентно решение за принудително въдворяване на бездомници в центрове за настаняване. В Ирландия много хора се запасяват в магазините, за да се запасят с храна с наближаването на бурята Ема. Очаква се тя да причини днес най-обилните снеговалежи в страната от 1982 г.", "date": "2018.02.28", "title": "Най-малко 46 са жертвите на студената вълна в Европа"}
{"url": "https://www.24chasa.bg/novini/article/6741406", "text": "По данни от месечните отчети на първостепенните разпоредители с бюджет салдото по Консолидираната фискална програма /КФП/ на касова основа за януари 2018 г. е положително в размер на 1162,4 млн. лв. (1,1 на сто от прогнозния БВП), съобщава пресцентърът на Министерството на финансите. Положителното салдо се формира от излишък по националния бюджет в размер на 1243,0 млн. лв. и дефицит по европейските средства в размер на 80,6 млн. лева. За сравнение за януари 2017 г. бе отчетен излишък по КФП в размер на 884,2 млн. лв. (0,9 на сто от БВП). Постъпилите приходи и помощи по КФП за януари 2018 г. са в размер на 3706,3 млн. лв. или 9,7 на сто от годишните разчети. Съпоставени със същия период на предходната година, данъчните и неданъчните приходи нарастват с 505,3 млн. лв. (15,8 на сто), докато постъпленията от помощи са по-ниски. Общата сума на данъчните постъпления, вкл. приходите от осигурителни вноски, възлиза на 3346,3 млн. лв., което представлява 10,7 на сто от планираните за годината приходи. Съпоставено с данните за януари 2017 г. данъчните постъпления нарастват номинално с 16,1 на сто (464,3 млн. лева). Приходите от преки данъци са в размер на 405,4 млн. лв.или 7,0 на сто от предвидените в разчетите за годината, като спрямо същия период на предходната година нарастват със 123,1 млн. лева (43,6 на сто). Приходите от косвени данъци са в размер на 2160,0 млн. лв., което е 14,3 на сто от разчетите за годината. Съпоставено с данните за януари 2017 г., постъпленията в групата нарастват с 222,2 млн. лв. (11,5 на сто). Постъпленията от ДДС са в размер на 1430,6 млн. лв. или 14,6 на сто от планираните. Съпоставени със същия период на предходната година, приходите от ДДС нарастват със 154,9 млн. лв. (12,1 на сто). Размерът на невъзстановения ДДС към края на януари 2018 г. е 58,5 млн. лева. Приходите от акцизи възлизат на 699,9 млн. лв. (13,6 на сто от разчетените за годината). Постъпленията от мита са 23,1 млн. лв. или 12,2 на сто спрямо разчета за годината. Постъпленията от други данъци (вкл. имуществени данъци и др. данъци по ЗКПО) са в размер на 66,8 млн. лв. или 6,1 на сто изпълнение на годишните разчети. Приходите от социално и здравноосигурителни вноски са 714,1 млн. лв., което представлява 7,8 на сто от разчетените за годината. Съпоставено със същия период на предходната година, приходите от осигурителни вноски нарастват номинално със 17,2 на сто (104,8 млн. лева). Неданъчните приходи са в размер на 347,8 млн. лв., което представлява 7,4 на сто изпълнение на годишните разчети. Приходите от помощи са в размер на 12,3 млн. лв. или 0,5 на сто от планираните за годината. Разходите по КФП (вкл. вноската на България в бюджета на ЕС) за януари 2018 г. възлизат на 2543,9 млн. лв., което е 6,5 на сто от годишните разчети. За сравнение, разходите по КФП за същия период на 2017 г. бяха в размер на 2454,6 млн. лева. Нелихвените разходи са 2366,3 млн. лв., което е 6,3 на сто от годишните разчети. Текущите нелихвени разходи за януари 2018 г. са в размер на 2262,8 млн. лв. (7,3 на сто от разчета за годината), капиталовите разходи (вкл. нетния прираст на държавния резерв) възлизат на 101,3 млн. лв. (1,6 на сто от разчетите за 2018 г.). Предоставените текущи и капиталови трансфери за чужбина са в размер на 2,2 млн. лв. (15,6 на сто от разчета за годината). Лихвените плащания са в размер на 93,5 млн. лв. или 12,9 на сто от планираните за 2018 година. Частта от вноската на България в бюджета на ЕС, изплатена към края на януари възлиза на 84,0 млн. лв. Размерът на фискалния резерв към края на януари 2018 г. е 11,2 млрд. лв., в т.ч. 9,8 млрд. лв. депозити на фискалния резерв в БНБ и банки и 1,4 млрд. лв. вземания от фондовете на Европейския съюз за сертифицирани разходи, аванси и други.", "date": "2018.02.28", "title": "Консолидираната фискална програма е на излишък с 1162,4 млн. лева за януари"}
{"url": "https://www.24chasa.bg/novini/article/6741416", "text": "Чуждестранни хакери са проникнали в компютърните системи на германски институции, заявиха източници, цитирани от ДПА. Хакерската атака изглежда е извършена от руската хакерска група АПТ28, известна още като \"Фенси беър\" (на английски Fаncy Bear), за която мнозина експерти по сигурност предполагат, че е свързана с руските власти, предава БТА. Групата е използвала зловреден софтуер за атака срещу германското министерство на външните работи и отбраната и е откраднала данни, казаха пред ДПА източници от германските служби за сигурност. Сред учрежденията, за чиито компютърни системи също се твърди, че са били компрометирани, са федералното канцлерство и Сметната палата. Германските служби за сигурност открили кибератаката през декември и опитват да установят докъде в компютърните мрежи е успяла да пробие групата. Проникването вероятно е продължило повече от година. Разследването водят Федералната служба за информационна сигурност и Федералната служба за защита на конституцията (контраразузнаването) с помощта на външното разузнаване. \"Фенси беър\" беше посочена от германското контраразузнаване като отговорна за атака срещу германския парламент и партията на канцлера Ангела Меркел през 2015 г. Групата е обвинявана и за кибератаки срещу НАТО, както и срещу Демократическата партия в САЩ в кампанията за президентските избори през 2016 г. Германските власти потвърдиха чрез говорител на министерството на вътрешните работи, че разследват кибератака, засегнала компютърни мрежи на институции, но посочиха, че ситуацията е под контрол, предаде Ройтерс. Говорителят не коментира съобщенията в германските медии, че атаката е била дело на руската хакерска група АПТ28.", "date": "2018.02.28", "title": "Руски хакери пробили компютърни мрежи на \nгерманските власти"}
{"url": "https://www.24chasa.bg/novini/article/6741422", "text": "Над 600 са убитите цивилни от началото на офанзивата на сирийските правителствени сили в Източна Гута на 18 февруари, предаде Франс прес, като се позова на Сирийския център за наблюдение на правата на човека. Интензивността на въздушните удари и артилерийския обстрел по последния бунтовнически бастион край столицата Дамаск намаля, откакто Русия въведе от вчера всекидневна петчасова хуманитарна пауза в района, предава БТА. Неправителствената мониторингова организация обаче съобщи, че днес са убити още осем цивилни и под отломки са намерени нови тела. С това цивилните жертви станаха 601 за 10 дни. След днешната хуманитарна пауза обаче се е засилила интензивността на въздушните удари, а боевете между правителствените сили и бунтовниците са се възобновили по места в Източна Гута, съобщи наблюдателният център, цитиран от ДПА. Говорителят на Кремъл Дмитрий Песков отхвърли обвиненията на САЩ, че Русия нарушава обявеното от Съвета за сигурност на ООН 30-дневно хуманитарно прекратяване на огъня в Сирия. Руският министър на външните работи Сергей Лавров обвини бунтовниците в Източна Гута, че продължават да обстрелват със снаряди Дамаск, блокират доставките на хуманитарна помощ и пречат на евакуацията на цивилни от анклава. ООН съобщи, че има готовност да достави хуманитарна помощ в 10 обсадени и трудно достъпни райони в Сирия, включително в Източна Гута, но примирието не се спазва, предаде Асошиейтед прес. Петчасовата хуманитарна пауза по инициатива на Русия не е достатъчна за доставяне на помощи, подчерта заместник-генералният секретар на ООН по хуманитарните въпроси Марк Лоукок. Той предупреди, че още хора ще умрат в Сирия от глад и болести, ако все така не достига хуманитарна помощ до обсадените и трудно достъпни райони.", "date": "2018.02.28", "title": "Над 600 са вече убитите цивилни в Източна Гута"}
{"url": "https://www.24chasa.bg/novini/article/6741304", "text": "Увеличават се пътните инциденти с пешеходци през 2017 г. - всеки 12-и блъснат от МПС човек е починал, сочи анализът на Пътна полиция. 157 пешеходци са загинали и 1801 са ранени. През 2016 г. цифрите са съответно 114 и 1729. Занижен контрол над пешеходците, необезопасени рискови участъци и липса на транспортна култура са причините за това, сочи анализът. Все пак загиналите и ранените на пътя през 2017 г. намаляват - 682, с 26 по-малко, отколкото през 2016-а. 244 са починали след сблъсък между автомобили, 205 са загинали при самокатастрофиране. Останалите са прегазени пешеходци. 482 са умрели при катастрофи извън населени места и 200 в градовете и селата. След удар в крайпътно дърво за загинали 79 души, 44 - след преобръщане на колата, 23 след удар в крайпътно съоръжение, 13 при сблъсък със стълб, 3-ма - в билборд. Увеличава се броят на загиналите пенсионери - с 34 повече, отколкото през 2016 г. 36 са починалите деца и за двата периода. 1 038 000 фиша и наказателни постановления са издадени през 2017 г. 888 000 са били през 2016-а. 16 хил. коли са останали без номера за различни нарушения, 10 хил. за шофиране без валидна книжка и 5500 заради алкохол и наркотици. ", "date": "2018.02.28", "title": "157 пешеходци убити на пътя през 2017 г., с 43 повече от 2016-а"}
{"url": "https://www.24chasa.bg/novini/article/6741435", "text": "Двустранните отношения и потенциала за съвместни икономически проекти между Република България и Ислямска република Иран бяха основните теми на разговор между първите дипломати на двете страни Екатерина Захариева и Мохаммад Джавад Зариф. Министър Зариф е на официално посещение у нас. Това съобщиха от пресцентъра на Министерството на външните работи. „Миналата година отбелязахме една значима годишнина - 120 години от установяването на дипломатически отношения между двете страни. Културните връзки между нашите два народа обаче са от векове. В българския език има над 500 думи от персийски произход“. Това каза вицепремиерът и министър на външните работи Екатерина Захариева по време на съвместна пресконференция с иранския си колега. Двамата министри са обсъдили възможностите за увеличаване на търговския обмен, стимулирането на контактите в частния сектор, увеличаването на туристическия поток, възможностите в областта на енергетиката. През втората половина на тази година в София ще се състои поредната сесия на Смесената икономическа комисия. Потенциал за задълбочаване на връзките има и в сферата на туризма. „През 2017 г. е отбелязан нов ръст в броя на иранските туристи, като пътуванията само с цел почивка и ваканция са достигнали 28 000 и вече е договорено създаването на българо-иранска работна група в тази област“, каза още българският вицепремиер. Захариева и Зариф са се договорили да работят за създаването на Смесена комисия и в областта на туризма. Иранският външен министър пристигна в България с 31 представители на бизнеса, включени в делегацията му. „През миналата година бяха осъществени посещения на още четири бизнес делегации в двете страни. Това само доказва, че бизнесът има интерес, и от нас, правителствата, зависи да подпомогнем улесняването на контактите в тази област“, допълни Захариева. Тя подчерта, че в това отношение е изключително важно осъществяването на проекта за Мултимодалния транспортен коридор \"Персийски залив - Черно море\", който трябва да свърже Иран, Армения, Азербайджан, Грузия, Черно море, България и Гърция. Българският първи дипломатизтъкна, че стокообменът между двете държави бележи значителен ръст и през 2017 г. е достигнал 110 млн. щатски долара – година след историческото посещение на премиера Борисов в Техеран. Двамата първи дипломати са обсъдили и борбата с тероризма и ситуацията в Близкия изток. „Наша обща цел е борбата срещу ИДИЛ, но и с тероризма като цяло. Тероризмът е глобален проблем. Истината е, че от самоубийствените атентати всъщност загиват повече мюсюлмани отколкото християни. Това е феномен, с който трябва всички да се борим“, заяви Захариева, а Зариф я подкрепи с думите: „Тероризмът не е свързан с религиите. Трябва да водим борба срещу културата, която налага разделение между народите.“ Двамата министри бяха единни и в това, че решение на конфликтите в Близкия изток трябва да се търси с политически средства. „Всички страни трябва да търсим възможности за намаляване на напрежението там, в редица държави и в Сирия, и в Йемен, на масата на преговорите“, заяви българският първи дипломат. „Считаме, че единственият начин за намиране на решение на конфликта в Сирия е по пътя на преговорите в рамките на процеса от Женева под егидата на ООН“, допълни тя. Екатерина Захариева подчерта важността да бъде спазвана резолюция № 2401 на Съвета за сигурност на ООН, изискваща установяване на 30-дневно примирие в Сирия и осигуряване на хуманитарен достъп, и да бъде наистина прекратено насилието, особено над цивилното население в страната. „Започването на политическия процес е важно, за да може да започне и процесът на възстановяване в Сирия“, заяви министър Захариева. „България и останалите страни от ЕС имаме ясна позиция по Ядреното споразумение и тя е непроменена“, коментира Екатерина Захариева. Тя определи подписването на това споразумение като добро дипломатическо достижение и подчерта, че то трябва да се спазва от всички страни. „Фактът, че все още въпроси като балистичната програма на Иран стоят отворени, не означава, че ние трябва да отменим съществуващото споразумение, за да започнем ново“, допълни българският външен министър. Разговорите за балистичната програма трябва да започнат. „Иран изразява огромно уважение към премиера Бойко Борисов и го приемаме като наш приятел“, коментира министър Зариф в отговор на журналистически въпрос защо правителственият самолет на българския министър-председател не получи достъп до иранското въздушно пространство на път за Рияд. „Проблемът бе технически и се радвам, че на връщане самолетът на г-н Борисов премина над Иран“, допълни той.", "date": "2018.02.28", "title": "Външните министри на България и Иран обсъдиха съвместни икономически проекти"}
{"url": "https://www.24chasa.bg/novini/article/6741196", "text": "Сграда се запали в центъра на София, на булевард \"Македония\", в близост до Руски паметник, предаде  . На мястото има пристигнали две линейки и две пожарни коли. Димът се усеща из целия район. За сега няма данни колко тежко са пострадали хората вътре, както и какво е предизвикало пожара.", "date": "2018.02.28", "title": "Сграда в центъра на София се запали"}
{"url": "https://www.24chasa.bg/novini/article/6741114", "text": "\"Премиерите решиха продажбата на ЧЕЗ в България. Бабиш отрече да е изпращал документи на отсрещната страна\", написа дописка под това заглавие в сайта си \"Лидове новини\", собственост на чешкия премиер в оставка. В нея се казва, че българският премиер Бойко Борисов е звънял по телефона на чешкия министър -председател в оставка Андрей Бабиш заради продажбата на българския клон на ЧЕЗ и той е споделил това с журналисти в сряда. Бабиш обаче отрекъл да е изпращал на отсрещната страна поверителни документи. Според информация на агенция Ройтерс от вчера Борисов е споделил, че е получил от Бабиш поверителни документи, според които в сделката са ангажирани руско-грузински офшорни компании, също руски и български банки. Явно от тази информация произтича и разминаването. Борисов не е казвал, че е получил от Бабиш поверителни документи. Той казва, че е поискал информацията, която Бабиш има от чешкото министерство на финансите и чешкият премиер му я е изпратил чрез свой зам.-министър. Ето точните думи на Бойко Борисов от вчера -  Ето какво точно казва по повод изпратеното му от Бабиш Борисов вчера:  Въпросният зам.-министър, изпратил имейл с информацията за сделката за ЧЕЗ на Борисов е заместник на министъра на финансите и се казва Ондрей Ланда, научи \"24 часа\". Той е член на Надзорния съвет на ЧЕЗ и е изпратил на Борисов това, което е било представено пред надзора на компанията за сделката. По-рано днес  , в което се казва, че върху получената от кабинета на Бабиш информация не е имало гриф за поверителност и че тя е била засекретена в спец секцията на парламента заради банковата информация.  \"Господин премиерът ме информира, че има проблем с тази фирма и с тази сделка а аз му обясних как тази сделка е станала от чешка страна\", заяви в сряда Бабиш, пише още \"Лидове новини\". \"От самото начало тази продажба не ни се понрави, но от министерството на финансите няколко пъти ни увериха, че тази фирма е прозрачна, че парите са прозрачни и въз основа на това Надзорният съвет на ЧЕЗ е обявил продажбата\", каза още Бабиш. Половин час след излизането на тази информация в сайта ни, пресцентърът на министерския съвет разпрати до медиите съобщение, в което потвърждава, че мейлът до Борисов е изпратен от Ондрей Ланда. Ето го: По повод появили се медийни интерпретации държим да уточним, че информацията относно сделката с ЧЕЗ е изпратена веднага след проведения телефонен разговор между премиерите Борисов и Бабиш от електронната поща на Ондрей Ланда, заместник-министър на финансите в чешкото правителство и член на Надзорния съвет на ЧЕЗ, до съветник в кабинета на българския министър-председател. Както по-рано съобщихме, информацията, свързана с източниците на финансиране на сделката по продажбата на бизнеса на ЧЕЗ Груп в България е предоставена от министър-председателя Бойко Борисов на народните представители вчера. Върху нея няма гриф за сигурност, но поради факта, че не е съставена от орган на изпълнителната власт в България и съдържа данни за евентуални бъдещи банкови операции, е заведена в секретното деловодство на Народното събрание. Без да коментираме съдържанието на предоставения материал и каквито и тълкувания да му бъдат правени, подчертаваме, че това е първата официална информация по сделката и тя беше предадена на народните представители незабавно след получаването й.", "date": "2018.02.28", "title": "Зам.-министър от надзора на ЧЕЗ е пратил на Борисов информацията по сделката"}
{"url": "https://www.24chasa.bg/novini/article/6741177", "text": "Сътрудничеството в областта на икономиката, търговията, транспортната свързаност и туризма между България и Иран обсъдиха на среща председателят на Народното събрание Цвета Караянчева и иранският външен министър Мохамад Джавад Зариф. Това съобщиха от НС. През миналата година ние отбелязахме 120-тата годишнина от установяването на дипломатическите отношения между нашите две страни, което е доказателство за историческите и традиционно добри връзки между България и Иран, отбеляза председателят на Народното събрание. Цвета Караянчева подчерта, че важна роля за развитието на двустранните отношения има парламентарното сътрудничество и добави, че за него допринася редовният диалог между парламентарните групи за приятелство в двете законодателни институции. Председателят на Народното събрание отправи покана към председателя на Ислямското консултативно събрание на Иран д-р Али Лариджани да посети България. Министърът на външните работи на Ислямска република Иран Мохамад Джавад Зариф изрази благодарност и увери председателя на българския парламент, че такава визита ще бъде направена в близко бъдеще. Иранският външен министър посочи, че между българския и иранския народ има дълбоки връзки. Той отбеляза, че областите на сътрудничество между България и Иран са много и като пример посочи транспорта, високите технологии, строителството и индустрията. Той подчерта, че страните ни трябва да работят и за увеличаване на стокообмена. Българското председателство на Съвета на ЕС може да има конструктивна роля за разширяване на сътрудничеството между ЕС и Иран, бе отбелязано още по време на разговора. В срещата участва и председателят на Групата за приятелство България – Иран Красимир Събев.", "date": "2018.02.28", "title": "Цвета Караянчева се срещна с иранския външен министър Мохамад Джавад Зариф"}
{"url": "https://www.24chasa.bg/novini/article/6741181", "text": "Представителите на основните политически партии в Косово се съгласиха да отложат за другата седмица заседанието на парламента, на което трябва да се гласува ратификация на споразумението за границата с Черна гора, съобщи косовската телевизия РТК. Отлагането цели да се осигури повече време за размисъл на опозиционното движение Самоопределение и на Сръбска листа, които отказват да гласуват за споразумението, предаде БТА. Според източници от парламента всички парламентарни групи, включително на Самоопределение, са се съгласили заседанието да бъде отложено за следващата седмица. Някои косовски медии съобщиха, че депутатите от Сръбска листа са били убедени да гласуват за ратификация на споразумението на следващото заседание. Това беше третият опит на косовския парламент да ратифицира споразумението, от което зависи визовата либерализация за косовски граждани в Европейския съюз. Споразумението за демаркация на границата бе подписано във Виена на 26 август 2015 г. Черна гора го ратифицира веднага, а Косово не е решило този въпрос досега заради мнението на повечето партии, че със споразумението Косово губи територия, въпреки че предишното правителство, подписало споразумението, както и международни експерти отхвърлят това твърдение. За да бъде прието споразумението, са необходими най-малко 81 от общо 120 гласа в парламента.", "date": "2018.02.28", "title": "Косово за 3 път отложи ратификацията на \nспоразумението за границата с Черна гора"}
{"url": "https://www.24chasa.bg/novini/article/6740911", "text": "В класация за най-силните паспорти в света България е на 20-о място, заедно с Хърватия, предава „Дейли мейл“. С тези паспорти може да се влезе без виза в 156 държави по света. Сингапур и Япония си делят челното място – гражданите им имат безвизов достъп до 180 държави. На второ място е Германия със 179, на трето - Германия, Франция, Италия, Испания, Дания, Финландия, Швеция и Южна Корея със 178 държави. Гражданите на Афганистан могат да пътуват без виза до 24 държави, което прави техния паспорт последен в класацията. През 2017 г. на първо място в ежегодната класация беше Германия. Тогава България е била на 16-о място.", "date": "2018.02.28", "title": "Българският паспорт - на 20-о място по сила в света"}
{"url": "https://www.24chasa.bg/novini/article/6740952", "text": "Председателят на Европейската комисия Жан-Клод Юнкер заяви пред разделените лидери на Босна и Херцеговина, че трябва да надмогнат различията си и да работят заедно, ако искат страната им да се присъедини към ЕС, предава Ройтерс, цитирана от \"Фокус\". „Не мога да ви обещая дата, кога страната ви ще стане кандидат-член“, заяви Юнкер по време на реч в Сараево. Той уточни, че „същността е по-важна от датата“. „Необходими са общи усилия в една страна, за да може тя да стане член. Когато има различия, те водят до парализа, до забавяне“, допълни той. Същевременно Юнкер призова Босна да се справи с организираната престъпност и с корупцията и да разреши всичките си териториални спорове. „Това не става веднага. Демокрацията не съществува без компромис“, допълни той.", "date": "2018.02.28", "title": "Юнкер: Босненците да се обединят, ако искат да се присъединят към ЕС"}
{"url": "https://www.24chasa.bg/novini/article/6740960", "text": "Словашкият министър на културата Марек Мадярич обяви днес, че подава оставка след убийството на разследващия журналист Ян Куциак, което разтърси Словакия, предадоха Асошиейтед прес и Ройтерс. Мадярич, който е член на партията \"Смер - социална демокрация\" на министър-председателя Роберт Фицо, заяви, че това е негово лично решение, предаде БТА. \"Като министър на културата не мога да се примиря, че журналист е убит в моя мандат\", каза Мадярич на пресконференция, предавана по телевизията. Журналистът Ян Куциак и приятелката му Мартина Кушнирова бяха открити застреляни в дома им в неделя.", "date": "2018.02.28", "title": "Словашки министър подаде оставка след убийството на журналиста Ян Куциак"}
{"url": "https://www.24chasa.bg/novini/article/6740973", "text": "На работен обяд в София на 1 март, четвъртък, премиерът Бойко Борисов, председателят на Европейската комисия Жан-Клод Юнкер и лидерите на Западните Балкани ще обсъдят перспективата пред региона и възможностите за инфраструктурна и дигитална свързаност. Това съобщиха от правителствената пресслужба. В срещата ще участват лидери от всички страни от Западните Балкани – президентите на Босна и Херцеговина Драган Чович, на Косово Хашим Тачи и на Сърбия Александър Вучич, както и премиерите на Черна гора Душко Маркович, на Албания Еди Рама, на Република Македония Зоран Заев. Срещата поставя финал на балканската обиколка на председателя на ЕК Жан-Клод Юнкер, която започна в края на миналата седмица. В делегацията на Европейската комисия са включени заместник-председателят и върховен представител на Съюза по въпросите на външните работи и политика на сигурност Федерика Могерини и еврокомисарят по въпросите на европейската политика за съседство и преговорите за разширяването Йоханес Хан. От българска страна в разговорите ще участват също вицепремиерът и министър на външните работи Екатерина Захариева и министърът за Българското председателство на Съвета на ЕС 2018 Лиляна Павлова. Очаквайте подробности.", "date": "2018.02.28", "title": "Юнкер идва в София за обяд с Борисов и лидери на Западните Балкани утре"}
{"url": "https://www.24chasa.bg/novini/article/6740984", "text": "Възстановено е движението на тежкотоварни автомобили над 12 тона в област Плевен, съобщиха от пресцентъра на Агенция \"Пътна инфраструктура\". Временно тежкотоварните автомобили над 12 т трябваше задължително да се движат с вериги на територията на цялата област Плевен.                                                                                                                                                                                                                                                                                                                       ", "date": "2018.02.28", "title": "Възстановиха движението на камиони над 12 тона в област Плевен"}
{"url": "https://www.24chasa.bg/novini/article/6740917", "text": "Районният съд в Стара Загора отхвърли като неоснователна молбата на К.М.Х., роден през 1990 г. в Стара Загора, в която той иска да бъде признат за жена. Да бъдат променени данните за него в акта за раждане, касаещи пола, както и да бъдат променени собственото, бащиното и фамилното име, искал молителят. Това съобщиха днес от съда. Молбата е била разгледана по гражданско дело 5967/2017 г. по описа на Районния съд. Ищецът К.Х. живее в чужбина, но постоянният му адрес е в родния му град Стара Загора. Пред съда той твърдял, че винаги се е чувствал жена, бил провел и хормонално лечение в тази посока. Но към операция за премахване на мъжките му първични полови белези щял да пристъпи чак когато съдът го признае официално за жена. По делото бяха приложени комплексна психолого-психиатрична експертиза, изготвена от столични специалисти, и медицински документи от изследвания, извършени в други страни на Европейския съюз. Прокурор от Районната прокуратура в Стара Загора, явил се на делото, подкрепи в съда мъжа-ищец, който желае да бъде признат за жена. Въпреки това съдът отхвърли молбата на ищеца. Мотивите му за това решение са, че макар по делото да е установена транссексуалността на лицето, това не е достатъчно да бъде уважено искането му. Съдът намира, че липсват разписани юридически предпоставки и правила, при които може да се уважи искане на транссексуално лице за промяна на вписания в акта му за раждане пол. Законът предвижда ред за промяна на данните за гражданското състояние в съставени вече актове за гражданско състояние, но не и ред за промяна на самите факти, относно които се вписват данни в тези актове, се казва още в мотивите. Обективно българско право не предвижда възможност полът да се определя по друг начин /освен въз основа на първичните полови белези/ и конкретно да се определя въз основа на психичния пол като съзнание за принадлежност към определен пол. Решението на Районния съд в Стара Загора може да бъде обжалвано в 14-дневен срок пред Окръжния съд. Подобно дело, но с обратен знак, в Стара Загора нашумя през ноември 2015 г., защото се оказа първото в града на липите от такъв характер. Тогава жената Я.Т., на около 45 години, пожела да бъде призната за мъж, какъвто се чувствала от 11-годишна възраст. Тогава Районният съд в Стара Загора не призна родената като жена Я.Т. за мъж, молбата й бе отхвърлена и от Окръжния съд. Тя не е стигала до Върховния касационен съд, както грешно бе съобщено по-рано. По принцип Върховния съд няма практиката да се произнася по същество за подобни дела и така да променя решенията на предишните инстанции, коментира съдия от Районния съд в Стара Загора.", "date": "2018.02.28", "title": "Съд в Стара Загора отказа на мъж да бъде признат за жена"}
{"url": "https://www.24chasa.bg/novini/article/6740962", "text": "Условна присъда 2 години лишаване от свобода с 3 години изпитателен срок наложи Окръжния съд в Сливен на 32-годишния Георги Т. от същия град. Той се признал за виновен за това, че отвлякъл жена на 26 години, след като я заплашил с нож, както и за това, че без надлежно разрешително държал високорискови наркотични вещества - хашиш и екстази. Присъдата е окончателна, тъй като е постановена след споразумение на подсъдимия с прокуратурата и е одобрена от съда, поясняват от Апелативната прокуратура в Бургас. След като отвлякъл жената, която е на 26 години и била негова интимна приятелка, Георги сключил граждански брак с нея. Дори подписал със специално разрешение, защото в деня на сватбата си - 30 ноември 2017 г., той се намирал в ареста, където съдът го оставил с най-тежката мярка за неотклонение \"задържане под стража\", наложена му тъкмо заради отвличането. Георги Т. признал, че около 21,30 часа на 9 октомври м.г. в Сливен отвлякъл жената, като бил и въоръжен с нож. Ден по-късно станало ясно, че мъжът държал и наркотиците. Пострадалата и подсъдимият имали интимни отношения. Георги Т. често ревнувал приятелката си, като пристъпите на ревност най-често идвали след употреба на алкохол. Жената често подавала жалби в полицията срещу приятеля си, но в последствие ги оттегляла. Поредният конфликт между тях възникнал, когато двамата били на почивка в курорта Слънчев бряг. Тогава пострадалата излъгала Георги Т., че отива до магазина, но вместо това се качила на автобус и отпътувала към родния си Сливен. Няколко дни след тази случка мъжът открил жената в апартамент на нейна приятелка. Заплашил я с нож и я отвлякъл, като я завел в собственото си жилище, а там я заключил и я набил. Георги Т. е задържан след като приятелката на пострадалата подала в полицията сигнал за екшъна. При обиск в жилището на Георги са открити и наркотичните вещества.", "date": "2018.02.28", "title": "Мъж от Сливен отвлече жена, след това се ожени за нея, но го осъдиха"}
{"url": "https://www.24chasa.bg/novini/article/6740979", "text": "Районната прокуратура в Казанлък проверява  , съобщиха днес от Апелативната прокуратура в Пловдив. Към 14,30 часа на 26 февруари, понеделник, М.Х. излязла на двора, за да нахрани животните, които били отглеждани свободно. Те се сбили за храната. Жената решила да ги разтърве, но четириногите се нахвърлили върху нея и започнали да я хапят. Чул виковете на майка си, на помощ се притекъл синът й, който в този момент бил вкъщи, и успял за завърже разбеснелите се кучета. След това откарал М.Х. в Спешния център в Казанлък, където лекарите установили, че жената е със скъсани сухожилия на лявата ръка, контузия на носа и множество други по-леки наранявания по тялото, причинени й от ухапванията. Пострадалата е оставена на лечение в хирургическото отделение на казанлъшката болница, няма опасност за живота й. Мястото на произшествието в Ръжена било посетено от служители на полицията. Не установили, че кучетата били отглеждани от М.Х., без са бъдат взети необходимите мерки, за да не създават те опасност за хората или за други животни. Районната прокуратура в Казанлък тепърва ще трябва да прецени дали са налице достатъчно данни за \"неполагане на достатъчно грижи за гръбначно животно, което се намира под негов надзор, в резултат на което са причинени средна, тежка телесна повреда или смърт на човек\", което е престъпление според Наказателния кодекс. С оглед на установения начин на стопанисване на двете кучета ще бъдат разгледани и извършените нарушения по Наредба 7 на община Казанлък \"За реда и условията при отглеждане на животни на територията на община Казанлък\", където е регламентиран редът за установяване на нарушения и търсене на административно-наказателна отговорност, съответно и приемане на животните в общински приют, се казва още в съобщението на прокуратурата.", "date": "2018.02.28", "title": "Прокуратурата подхвана случая с кучетата, нахапали стопанката си в село Ръжена"}
{"url": "https://www.24chasa.bg/novini/article/6741089", "text": "Русия е готова да помогне на Южна и Северна Корея за процеса на обединение, заяви днес руският външен министър Сергей Лавров, цитиран от ТАСС. \"Въпросът не е дали сме обсъждали тази тема (сближаването между Сеул и Пхенян на среща с южнокорейския външен министър) или не, темата за корейското обединение стои на дневен ред като принципна задача, ориентир, към който се движат и двете страни\", каза Лавров. Той напомни, че и в Северна, и в Южна Корея има структура или министерство, които се занимават с въпроса за обединението. \"Ние, естествено, подкрепяме стремежа на корейския народ да възстанови своето единство. Готови сме да помогнем за това, но решаващата дума имат Сеул и Пхенян. Ако в своите контакти те сметнат нашето съдействие за необходимо, гарантирам, че ще окажем всякаква помощ, която е полезна за нашите съседи\", каза Лавров.", "date": "2018.02.28", "title": "Лавров: Готови сме да помогнем на Северна и Южна Корея да се обединят"}
{"url": "https://www.24chasa.bg/novini/article/6741087", "text": "Надзорният съвет на НЗОК е приел да се подпише Националния рамков договор за тази година. Това каза пред журналисти представителят на пациентските организации в Надзорния съвет Андрей Дамянов след заседание на надзорниците, предава БТА. В момента в Министерството на здравеопазването има среща между ръководството на му и представители на НЗОК. Очаква се в 17.00 ч. да бъде подписан НРД между управителните съвети на съсловните организации и НЗОК. Договорът се преподписва от министъра на здравеопазването. НРД трябва да влезе в сила от 1 април. В НРД се предвижда увеличение на средствата за медицинските дейности общо над 150 млн.лв. повече в сравнение с миналата година, увеличение на цените на над 130 клинични пътеки, увеличение на средствата за профилактика и диспансеризация и др.", "date": "2018.02.28", "title": "Надзорният съвет на НЗОК прие да се подпише Националния рамков договор за тази година"}
{"url": "https://www.24chasa.bg/novini/article/6741090", "text": "Движението по автомагистрала \"Хемус\" на територията на Варненска област вече е въстановено. Платната в двете посоки са разчистени, но от пътна полиция предупреждават да се кара с по-ниска скорост и повишено внимание. Заради, възникналото по-рано произшествие, при което се блъснаха една зад друга 10 коли, движението в посока Варна се отклонява на пътен възел \"Слънчево\" по стария път София - Варна.", "date": "2018.02.28", "title": "Разчистиха \"Хемус\", движението е възстановено"}
{"url": "https://www.24chasa.bg/novini/article/6741083", "text": "Мощен взрив разтърси сухотоварен търговски кораб, намиращ се на рейд край турското черноморско пристанище Синоп, предаде информационната агенция Догу хабер ажансъ (ДХА). Корабът се е намирал на около 300 метра от брега, а експлозията е станала към 14.45 часа. Предполага се, че причина е изтичане на природен газ, но това ще бъде потвърдено след приключване на разследването, предаде \"Фокус\". Загинал е един член от екипажа; втори е ранен, отведен от кораба с полицейски катер и настанен на лечение в болнично заведение. Корабът плава под Либерийски флаг и превозва въглища от руското пристанище Туапсе до турското пристанище Измит в Мраморно море, посочва още ДХА.", "date": "2018.02.28", "title": "Моряк загина при взрив на кораб край турското черноморско пристанище Синоп"}
{"url": "https://www.24chasa.bg/novini/article/6741097", "text": "Комисията за енергийно и водно регулиране (КЕВР) няма да допусне рязко повишаване на цените на тока. Това заявиха от комисията на извънреден брифинг, предаде  и. . „Едновременно с това, че поради продажбата на ЧЕЗ цената рязко ще се повиши… това са спекулации, ако някой иска да реализира политически проекти чрез цената на ЧЕЗ, няма как да се случи това. Нито кредитите, нито лихвите са ценообразуващи”, коментира председателят на КЕВР Иван Иванов.", "date": "2018.02.28", "title": "КЕВР: Няма да допуснем рязко повишаване цената на тока"}
{"url": "https://www.24chasa.bg/novini/article/6741099", "text": "Председателят на Европейския парламент Антонио Таяни съобщи на своите колеги за случая с евродепутата Ска Келер в България при откриването на двудневното заседание на ЕП в Брюксел, предаде БТА.  Вицепремиерът Валери Симеонов призова Келер да бъде прогонена от страната, защото е участвала в протест срещу строителството в Пирин, уточни Таяни. След като научих за това, се свързах с българското правителство и получих уверения, че изявлението на Симеонов не е правителствена позиция, затова случаят е приключен, добави той. Искам да припомня, че свободата на изразяване на мнение е сред основните права на гражданите на ЕС. Това важи особено за хора като Келер, които са били пряко избрани и представляват гражданите. Тази свобода е основна част от нашата демокрация. Тя предполага правото на несъгласие, на възражение. Доволен съм, че правителството се разграничи и се надявам занапред това да не се повтаря, каза председателят на ЕП. Изявлението му бе посрещнато с ръкопляскания от залата", "date": "2018.02.28", "title": "Председателят на ЕП се надява случаят със Ска Келер в България да не се повтаря"}
{"url": "https://www.24chasa.bg/novini/article/6741105", "text": "Заради силния вятър, големите преспи и нулева видимост и тази нощ отсечката от Подбалканския път Мъглиж - Николаево остава затворена. Това съобщи за БТА Илия Златев, директор на Областното пътно управление. Няма селища без ток и вода в Старозагорска област, информира областният управител Гергана Микова. Няма и бедстващи хора. Всички пътища в областта, както и проходите \"Шипка\" и \"Хаинбоаз\" са проходими при зимни условия.", "date": "2018.02.28", "title": "И тази нощ остава затворен пътя Мъглиж - Николаево"}
{"url": "https://www.24chasa.bg/novini/article/6741116", "text": "Специализираната прокуратура привлече към наказателна отговорност И. Иванов и И. Никифорова за извършено престъпление по служба, в качеството им на длъжностни лица, заемащи отговорно служебно положение Това съобщиха от пресцентъра на Прокуратурата. На И. Никифорова е повдигнато обвинение за това, че за времето от 08.09.2014г. до 09.09.2014г. в гр. Перник, в качеството си на временно изпълняваща длъжността кмет на община Перник е превишила правата си по ЗМСМА и Закона за защита при бедствия, като без да е възникнало бедствие на територия на община Перник по смисъла на чл. 2 от ЗЗБ, свикала кризисния щаб за изпълнение на Общинския план за защита при бедствия на община Перник за 2014г. и издала заповед, с която възложила на търговско дружество, със специализирани сметосъбиращи машини, контейнеровози, работници и друга специализирана техника да извърши почистване на битови отпадъци в Община Перник – райони по допълнителни указания и със срок на сметоизвозване до преодоляване на кризисната ситуация. Това Никифорова извършила с цел да набави за същото търговско дружество имотна облага, въпреки наличието на действащ договор № 18 от 26.09.2005г. със същия предмет с друго дружество. И. Иванов е обвинен в това, че на 22.12.2014г., в гр. Перник, като кмет на община Перник, не изпълнил служебните си задължения и без да е възникнало бедствие по смисъла на чл. 2 от ЗЗБ на територия на община Перник , извършил плащания с три платежни нареждания от дата 22.12.2014г. в полза на търговското дружество, на което Никифорова възложила дейности за суми съответно: 430 010 лв.; 370 020лв. и 458 230лв., и от това са настъпили значителни вредни последици за бюджета на община Перник – сума в размер на 1 258 260,00 /един милион двеста петдесет и осем хиляди двеста и шестдесет/ лева. На И. Никифорова е определена мярка за неотклонение Парична гаранция в размер на 30 000 лв. На И. Иванов а е определена мярка за неотклонение Парична гаранция в размер на 150 000 лв. Разследването продължава.", "date": "2018.02.28", "title": "Повдигнаха обвинения на двамата бивши кметове на Перник, източили над 1 млн. лева"}
{"url": "https://www.24chasa.bg/novini/article/6740529", "text": "В съобщение от \"Български пощи\" ЕАД уведомяват своите клиенти, че поради влошената метеорологична обстановка се очакват закъснения в доставките и експедирането на вътрешните и международните пратки в близките дни.                                                                                                                                                                                                                                                                                                                       ", "date": "2018.02.28", "title": "Закъсняват доставките и експедитирането\nна пратки заради лошото време"}
{"url": "https://www.24chasa.bg/novini/article/6740536", "text": "Във връзка с постъпили сигнали за нарушено топлоподаване към клиентите на „Топлофикация – Перник“ АД, председателят на КЕВР Иван Иванов издаде заповед за извънредна проверка на топлофикационното дружество, съобщиха от КЕВР. Предмет на проверката е да се установи основателността на жалбите от абонати и ако те бъдат потвърдени – какви действия са предприети от „Топлофикация – Перник“ АД.", "date": "2018.02.28", "title": "КЕВР започва извънредна проверка на „Топлофикация – Перник”"}
{"url": "https://www.24chasa.bg/novini/article/6740562", "text": "Проблемът за България е емоционален, но и финансово важен, важен е и от гледна точка на стабилността на инфраструктурните мрежи. От друга страна в сделката за ЧЕЗ участват само частни лица - фирми, подвластни на търговското право. Това заяви пред   Петър Поспихал, посланик на Чешката република в България през периода 1993-1998 година. Чешкият премиер в оставка може да е разтревожен, колкото иска, но за момента сделката си върви по нормалните правни очаквания и е завършена с подпис. Следва одобрението на регулаторите, но от чешка страна очакваните процедури вече са малко, уточни Поспихал: ЧЕЗ е огромно дружество, с огромни ресурси и огромни обороти и много трудно се управлява от държавата. Ако се пошегуваме, можем да кажем, че не държавата притежава ЧЕЗ, а ЧЕЗ – държавата. Че Бабиш като премиер в оставка не е доволен от ЧЕЗ, се знае от доста време, но в момента той няма никакви формални ходове, с които може да влияе, остават неформалните, каквито винаги има, допълни Петър Поспихал. Нито една страна няма изгода от шумен скандал. България и Чехия са страни - членки на ЕС, а всички подобни сделки трябва да бъдат прозрачни. Целият този контекст може в крайна сметка да повлияе сделката да бъде отменена, коментира още бившият чешки посланик в София. Би трябвало чешката страна да разбере какво е очакването от българската страна, какви са играчите, какви са техните интереси и как това може да повлияе върху двустранните отношения, категоричен бе дипломатът.", "date": "2018.02.28", "title": "Петър Поспихал: България и Чехия нямат изгода от шумен скандал по сделката за ЧЕЗ"}
{"url": "https://www.24chasa.bg/novini/article/6740709", "text": "На пореден протест въпреки студа пред врачанската държавна болница „Хр. Ботев” се събраха днес лекари и граждани. Недоволните поискаха помощ от държавата, за да бъдат наказани виновните, довели до фалит здравното заведение. Ендокринологът от първо вътрешно отделение и председател на КТ „Подкрепа“ д-р Емил Младенов изрази позицията на работещите в болницата и заяви, че без болницата областта загива. Стана ясно, че кардиологичното отделение затваря врати утре, лекарите от отделението по образна диагностика също депозирали заявления за напускане. Отделението по ортопедия също спира да работи, след като лекарите там подадоха молби за напускане.  Предстоят още сериозни сътресения в структурата на болницата и затова протестиращите настояха ръководството на болницата и здравното министерство да поемат отговорност за случващото се с най-голямото здравно заведение във Врачанска област. Според лекарите всички досегашни назначения за управители на болницата са били все политически и това е една от причините да е на този хал.", "date": "2018.02.28", "title": "Врачанската болница се разпада, алармираха протестиращи лекари и пациенти"}
{"url": "https://www.24chasa.bg/novini/article/6740575", "text": "Тежкотоварни камиони стоят блокирани от рано тази сутрин на автомагистрала \"Тракия\" преди разклона за Карнобат, в посока Бургас. По обходен маршрут се пропускат само леките автомобили, съобщи слушател на  . \"Имаше органи на реда, казаха, че оставаме тука. Получихме информация, че за Бургас е затворено. Поисках да се върнем обратно не ни пускат, до Карнобат не ни пускат да стигнем, ние сме на средата на пътя без абсолютно никакви условия. От сутринта от осем и половина и откакто сме спрели, а снегът, който го почистват, го хвърлят към автомобилите и до довечера изобщо няма да можем да излезем от тук\", каза още той.", "date": "2018.02.28", "title": "Вече 7 часа тирове са блокирани на АМ \"Тракия\" преди Карнобат"}
{"url": "https://www.24chasa.bg/novini/article/6740550", "text": "Първата редовна въздушна линия между София и Любляна ще бъде открита до няколко месеца. Това обяви заместник-министърът на транспорта, информационните технологии и съобщенията Велик Занчев, по време на първото авиационно събитие от програмата на Българското председателство на Съвета на Европейския съюз. Занчев заяви, че авиационният сектор в Европа трябва да се съсредоточи върху модернизирането на инфраструктурата, внедряването на нови технологии и подобряването на връзките между държавите. Съобщението е на пресслужбата на МТИТС. По думите на зам.-министъра в Югоизточна Европа проблемът с авиационната свързаност вече не стои с такава острота, заслуга за което имат няколко авиокомпании, които обслужват редовните линии между страните в региона. \"Необходими са още усилия за подобряването на свързаността на София със столиците на държавите от Западните Балкани\", допълни Занчев. Той изрази увереност, че преките въздушни линии от България до други южноевропейски и балкански държави ще се увеличават. България подкрепя стратегическите документи и свързаните с тях законодателни предложения на Европейската комисия, каза още заместник-министърът. Той припомни ангажираността на Българското председателство на Съвета на Европейския съюз да работи за постигането на напредък и общ подход по новия регламент за защита на конкуренцията във въздушния транспорт. Занчев приветства инициативата на Международната асоциация за въздушен транспорт (IATA)и ДП \"Ръководство на въздушното движение\" да работят заедно по стратегия за развитие на българското въздушното пространство. Авиационният форум \"Въздушният транспорт - двигател за просперитет\" се провежда със съдействието на Международната асоциация за въздушен транспорт. Участници в днешното събитие са представители на авиокомпании, доставчици на аеронавигационно обслужване, летища, въздухоплавателни администрации и специалисти.", "date": "2018.02.28", "title": "До месеци откриват първата редовна въздушна линия между София и Любляна"}
{"url": "https://www.24chasa.bg/novini/article/6740576", "text": "Премиерът Бойко Борисов ще открие в четвъртък вечерта икономическия форум в Делфи, Гърция. Срещата се провежда всяка година и е известна като \"малкия Давос\". Заедно с Борисов на откриването на икономическия форум ще бъдат еврокомисарят по миграцията Димитрис Аврамопулос и президентът на Гърция Прокопис Павлопулос.", "date": "2018.02.28", "title": "Борисов открива \"малкия Давос\" в Гърция"}
{"url": "https://www.24chasa.bg/novini/article/6740597", "text": "Информацията, свързана с източниците на финансиране на сделката по продажбата на бизнеса на ЧЕЗ Груп в България, предоставена от министър-председателя Бойко Борисов на народните представители вчера, е получена от кабинета на премиера Андрей Бабиш след като беше поискана от премиера Борисов при проведения телефонен разговор между двамата. Това съобщиха от пресцентъра на Министерския съвет. Върху нея няма гриф за сигурност, но поради факта, че не е съставена от орган на изпълнителната власт в България и съдържа данни за евентуални бъдещи банкови операции, е заведена в секретното деловодство на Народното събрание. Без да коментират съдържанието на предоставения материал и каквито и тълкувания да му бъдат правени, от Министерски съвет подчертават, че това е първата официална информация по сделката и тя е била предадена на народните представители незабавно след получаването й.", "date": "2018.02.28", "title": "МС: Документът от Бабиш е без гриф, но е в секретната секция заради банките"}
{"url": "https://www.24chasa.bg/novini/article/6740601", "text": "Окръжни магистрати в Бургас наложиха наказание от шест години \"лишаване от свобода\" на Искрен Я., направил опит да пренесе през границата на страната метамфетамин на стойност над 870 000 лева. Решението на съда е от днес. Искрен Я. /48 г./ е заловен на Гранично-контролно пропускателния пункт \"Малко Търново\" с 22 пакета метамфетамин, на обща стойност 877 568 лева. Мъжът е пътувал с лек автомобил към Република Турция. Наркотикът е бил укрит в задната част на облегалката на задната седалка и в резервната гума в багажника на автомобила.", "date": "2018.02.28", "title": "6 г. затвор за мъж, опитал да пренесе през граница наркотик за над 870 000 лв."}
{"url": "https://www.24chasa.bg/novini/article/6740599", "text": "Верижна катастрофа с 10 коли е станала около 13.30 часа на автомагистрала \"Хемус\", в района на село Слънчево, в посока към Варна, съобщиха от полицията. По първоначална информация е пострадал само един човек, който е бил откаран с частна кола към болница във Варна. На място има полицейски екипи, които работят по изясняването на детайли около инцидента. В момента автомагистрала \"Хемус\", в участъка от Варна - Каспичан, както и всички подходи към нея на територията на Варненска област, е затворена за движение поради снегонавявания, обилен снеговалеж и силен вятър.", "date": "2018.02.28", "title": "10 коли се блъснаха на \"Хемус\", затвориха магистралата край Варна"}
{"url": "https://www.24chasa.bg/novini/article/6740633", "text": "Софийска районна прокуратура внесе обвинителен акт за изнасилване на бременна жена – сестра на извършителя. Това съобщиха от пресцентъра на Прокуратурата. Свидетелката Л. и обв. Данаил А. били брат и сестра. Л. живеела заедно със св. Н. – на семейни начала в гр. Червен бряг, като към месец януари 2017 г., била бременна в четвъртия месец. На 24.01.2017 г., тя пристигнала в София и отседнала в апартамента майка си – в ж.к. „Люлин“, където живеел и обв. А. На 26.01.2017 г. около обяд Л. останала сама в жилището заедно с брат си. Около 11.30 часа обвиняемият започнал да извършва спрямо сестра си действия, целящи удовлетворяване на неговото полово желание. Л. се разплакала, но въпреки това обвиняемият съблякъл насилствено дрехите й, след което я поставил на леглото и я прихванал силно с ръце, ограничавайки по този начин съпротивата й. Използвайки описаната сила, А. се съвкупил с Л., след което я заплашил, че „ако каже на някой, няма да й се размине“. Едва на 02.02.2017 г., пострадалата споделила на свидетеля Н. за случилото, тъй като изпитвала страх от брат си. На 27.08.2017 г., Л. отново се намирала в описания по-горе апартамент. Около обяд излязла на разходка заедно с бебето си. Прибирайки се, в близост до блока срещнала обв. Данаил А. Той взел количката с бебето и тръгнал в посока на намиращо се в близост училище. Спрял зад училището и нанесъл няколко удара с юмруци в областта на тялото на сестра си, като й разпоредил „да мълчи и да върви след него“, след което се прибрал в апартамента, в който живеел заедно с бебето и с пострадалата Л., която вървяла зад него. А. оставил бебето на леглото и съблякъл дрехите си, след което заявил на Л., че „ще убие и нея и детето“ ако не изпълни неговите нареждания. Непосредствено след това той хванал Л. за косата, повалил я на земята и се съвкупил с нея. По случая е образувано досъдебно производство под ръководството и надзора на Софийска районна прокуратура. Разследването е приключено, като на 28.02.2018 г. е внесен обвинителен акт срещу А. за извършено от него престъпление по чл. 152, ал. 1, т. 2, вр. чл. 26, ал. 1 НК (изнасилване в условията на продължавано престъпление). Предвид високата обществена опасност на деянието и дееца, на А. е определена мярка за неотклонение „задържане под стража“. Предстои делото да бъде насрочено за разглеждане в Софийски районен съд.", "date": "2018.02.28", "title": "Мъж изнасилил и бил бременната си сестра в София"}
{"url": "https://www.24chasa.bg/novini/article/6740626", "text": "Министерство на правосъдието има готовност да предостави на всички заинтересовани институции достъп за издаване на безплатни свидетелства за съдимост на гражданите. Това стана възможно след обнародването в „Държавен вестник“ на промените в Наредба за изменение и допълнение на Наредба № 8 от 2008 г. за функциите и организацията на дейността на бюрата за съдимост, съобщиха от пресцентъра на Министерството.  С измененията се регламентира издаването на електронно служебно свидетелство за съдимост (ЕССС) от Министерството на правосъдието. Право да заявяват и получават ЕССС имат централните и териториалните органи на изпълнителната власт, Висшият съдебен съвет и органите на съдебната власт чрез оправомощени от тях лица. За целта правоимащите органи следва да изпратят официално писмено уведомление до Министерство на правосъдието с трите имена на оправомощените лица от тяхната администрация, които ще имат достъп чрез квалифициран електронен подпис до системата за заявяване и получаване на ЕССС. След обработка на заявките Министерството на правосъдието ще предоставя служебен достъп до системата за заявяване и получаване на ЕССС. Електронното служебно свидетелство за съдимост ще се издава само за лица, за които не са съставяни бюлетини за съдимост, включително и по чл. 78а НК. В останалите случаи, както и за лицата, родени в чужбина, свидетелство за съдимост ще се издава по общоустановения ред. За издаването на ЕССС не се дължи държавна такса.", "date": "2018.02.28", "title": "Институциите ще имат достъп до служебните свидетелства за съдимост"}
{"url": "https://www.24chasa.bg/novini/article/6740646", "text": "От декември 2018 г. потребителите в Европа ще могат да пазаруват онлайн от всяка страна на Европейския съюз, независимо от това къде се намират в момента. Търговците пък ще могат да предлагат техните продукти и услуги на всеки от 500-те милиона граждани на съюза, съобщиха от пресцентъра на Министерството за Българското председателство на Съвета на ЕС 2018. Това ще бъде възможно благодарение на подписаните днес правила, които слагат край на блокирането на географски принцип – практиката на потребителите да бъде отказван достъп до продукти и услуги заради това откъде произхождат или къде се намират в момента. Регламентът беше подписан министъра за Българското председателство на Съвета на ЕС Лиляна Павлова и Антонио Таяни, председател на Европейския парламент. “Днес е важен ден за всички нас, като европейци и като потребители. От края на тази година ще имаме избор измежду по-голям брой продукти и услуги, когато пазаруваме онлайн, на по-добри цени“, каза министър Павлова. Тя допълни, че днешното финално приемане на правилата е важна стъпка към завършване на Цифровия единен пазар. „Една дискриминация отпада благодарение на тази важна инициатива, за която работиха четири председателства преди нас“, каза министър Лиляна Павлова. Тя благодари на Европейския парламент за подкрепата на българската инициатива регламента да влезе по-рано от предвиденото и на българския комисар Мария Габриел. „Следващата стъпка ще бъде направена на 1 април когато ще започнем истински да се възползваме от преносимостта на съдържание и когато всички наши абонаменти, видео, книги и игри ще можем да носим със себе си“, каза Мария Габриел след подписването на регламента. Тя подчерта, че общите действия на институциите за пореден път доказват, че могат да носят конкретна полза за гражданите и перспектива за бизнеса, особено за малките и средните компании. „Само 9 % от тях извършват онлайн търговия и сега с географското отблокиране се отваря една нова възможност за тях“, подчерта българският еврокомисар. „Тази стъпка е като коледен подарък за всички ни“, каза Ружа Хонещайн, член на европарламента и докладчик по досието. Председателят на ЕП Антонио Таяни също подчерта важната роля на географското отблокиране за гражданите и за това европейският общ пазар да бъде по-богат. Новите правила, които Европейската комисия предложи през май 2016 г., гарантират на всички потребители и компании равен достъп до еднакви цени, промоции и условия за плащане, когато закупуват продукти и услуги в друга страна на Европейския съюз. Новите правила няма да се прилагат към съдържание, защитено от авторски права, като музика и филми, но обхватът може да бъде преразгледан на по-късен етап. Цифровата икономика и уменията на бъдещето са във фокуса на Българското председателство. Това е един от четирите основни приоритета на Председателството, чрез който България се стреми да допринесе за завършването на Цифровия единен пазар, да развие цифровата икономика и умения в дигиталния свят.", "date": "2018.02.28", "title": "От края на 2018 г. потребителите в Европа ще могат да пазаруват онлайн от всяка страна на ЕС"}
{"url": "https://www.24chasa.bg/novini/article/6740663", "text": "на българската православна църква патриарх Неофит заяви по време на интервю пред ТАСС, че посещението в България на руския патриарх Кирил ще послужи за засилването на духовното единство на двата народа. Между 2 и 4 март руският патриарх ще посети България, за да участва в празнуването на 140 години от освобождението на България от Османско робство. „Много неща ни сближават и в столетията преди началото на Руско-турската освободителна война. Факт е, че голяма част от руските доброволци отиват на войната заради братята си по вяра, българите, които страдат под друговерското Османско робство. Т.е. още тогава , исторически, има единство във вярата между нашите народи. Затова на първо място по близост между нас аз поставям православието и всичко свързано с него за последните повече от хиляда години“, заяви патриарх Неофит. „Днес ние сме отговорни пред бог за съхраняването на нашите народи единни в православната вяра“, допълни той. „Необходими са ни много сили, за да продължим да проповядваме Христа. В това време, когато светът повече мисли за самия себе си, ние трябва да стоим пред Господ с твърда и непоколебима вяра“, смята българският патриарх. Според него „държавните ръководители на двете наши страни разбират значението на единството на вярата“. Очаква се двамата патриарси да проведат съвместно богослужение, да почетат паметта на войните, паднали за свободата на България в Руско- турската война от 1877-1878 и да се срещнат с представители на държавната власт на България.                                                                                                                                                                                                                                                                                                                       ", "date": "2018.02.28", "title": "Патриарх Неофит: Посещението на руския патриарх в България ще укрепи връзките между двата народа"}
{"url": "https://www.24chasa.bg/novini/article/6740677", "text": "Пред съда в Плевен застава 37-годишен мъж за отправена от него заплаха за убийство на деца, съобщиха от прокуратурата. Обвинението на Районната прокуратура в Плевен срещу Кирил А. е затова, че на 24 октомври 2017 г. в Плевен се заканил с убийство спрямо неопределен брой деца, като заканата предизвикала основателен страх. Обвиняемият направил опит да принуди полицейски служител - разузнавач в сектор \"Противодействие на криминалната престъпност\" към отдела \"Криминална полиция\" при ОД на МВР в Плевен да се видят, като употребил заплаха, че ще влезе в училище или в детска градина и \"ще разстреля всички деца заедно с учителката\", се посочва в съобщението. Кирил А. проявявал интерес към огнестрелни оръжия и боеприпаси, като е бил осъждан за такова престъпление. По повод на подадена срещу обвиняемия жалба за оказан физически и психически тормоз през 2012 г., той се запознал с полицейския служител. След това обвиняемият започнал често да изпраща съобщения на полицая чрез \"Messenger\", в които изразявал \"отвращение към държавата и институциите на страната\". На 24 октомври м.г. обвиняемият изпратил съобщения до полицая със заплаха за посегателство срещу деца в училище, за да си отмъсти за \"зверства\", на който според твърденията му бил подложен. В съобщението обвиняемият поставил ултиматум на полицая да не предприема никакви действия, а да му се обади и да се видят, като дал срок. По искане на прокуратурата съдът взел мярка за неотклонение \"задържане под стража\" по отношение на обвиняемия. Предстои насрочване на делото.", "date": "2018.02.28", "title": "Съдят 37-годишен, заплашвал с убийство деца и учителка в Плевен"}
{"url": "https://www.24chasa.bg/novini/article/6740696", "text": "Правната комисия преодоля ветото на президента, наложен върху Закона за банковата несъстоятелност. Президентът Румен Радев наложи вето и върна за повторно разглеждане параграфите 5,6 и 7 от преходните и заключителни разпоредби от законопроекта, приет на второ четене в парламента на 9 февруари 2018 г. Промените предвиждат да се забрани на квесторите, временните синдици и синдиците да заличават обезпечения, учредени в полза на банката в несъстоятелност. Разписаният законопроект предлага въвеждане на относителна недействителност на всяка сделка за прехвърляне на вземане с произход от банка, обявена в несъстоятелност, когато вземането е прехвърлено без реална насрещна престация и увеличаване на срока за предявяване на отменителните искове по несъстоятелност. Предложението беше подкрепено с 13 гласа \"за\" и 7 - против. \"Законът ще ни помогне да попълним масата на несъстоятелността, ще ни даде възможност в нея да влязат 1,4 млрд. лв.\", заяви Ангел Донов, който е един синдиците на КТБ. „Трети път потвърждаваме, че законът трябва да бъде приет\", допълни още той. 'Законът ще ни помогне да съберем сумата - вложителите и кредиторите да си получат парите, ако не бъде приет, ще бъде в помощ на длъжниците, които са взели много пари от банката и не желаят да ги връщат, поясни синдикът. Той допълни, че длъжниците със всякакви способи се опитват да прехвърлят имуществото си, само за да не възстановят средства от банката. \"Написахме писмо до министъра на финансите Владислав Горанов- искаме да ни съдейства да получим от синдиците данни за обхвата на сделките, които биха попаднали под нормите, които сега предвиждаме в закона\" заяви зам-председателят на ПГ на ДПС Йордан Цонев по обсъждането. Цонев уточни, че до края на работния ден ще имат цялата справка от финансовия министър. \"Заличените обезпечения в полза на КТБ са 233 147 298 лева. Материалният интерес на извършените прихващания е 1 174 252 811 лева. Броят на заведените съдебни дела е 205“, уточни депутатът от ДПС.", "date": "2018.02.28", "title": "Правната комисия отхвърли ветото на президента върху закона за КТБ"}
{"url": "https://www.24chasa.bg/novini/article/6740131", "text": "Под звуците на \"Бийтълс\" чисто новите британски поданици се готвят да положат клетва за вярност към кралица Елизабет Втора и да се влеят в редиците на гражданите от Европейския съюз, надяващи се така да гарантират бъдещето си в Обединеното кралство след Брекзита, предава БТА.  В кметството в Излингтън (Северен Лондон) група хора, събрала се пред британското знаме \"Юниън Джак\" и портрет на кралицата, разговарят за крикет (един високо ценен в страната спорт) - признак за привързаността им към новата родина. \"Преди референдума (за ЕС от 23 юни 2016 г.) никога не бях мислила да взема британско гражданство\", обяснява 43-годишната испанка Алмудена Лара, служителка в благотворителна организация. \"Като европейска гражданка се чувствах у дома тук. Сега обаче, при цялата тази несигурност. . . Предвид това, че имам право на гражданство, беше по-сигурно да го направя\", допълва жената - майка на две деца, която живее във Великобритания от 19 години. Пред декември миналата година Лондон и Брюксел сключиха предварително споразумение, за да гарантират правата на около три милиона европейски граждани, живеещи в Обединеното кралство, и един милион британци, емигрирали в ЕС. Мнозина обаче не вярват на обещания и през 2017 г. 38 528 граждани на ЕС получиха британско гражданство - при едва 15 460 през 2016 г. \"Рано или късно вероятно щях да го направя\", казва при получаването на новия си паспорт 33-годишната датчанка Юлие Кверндруп, учителка по музика. \"Референдумът обаче ускори решението ми. Запитах се какво ще стане след пет, след десет години\", допълни тя. Узаконяването на полученото британско гражданство става на церемония в районното кметство, на която кандидатът полага клетва за вярност към кралицата и обещава да спазва законите и да уважава демократичните ценности на страната. Служителят по гражданското състояние в Излингтън Дион Гонсалвеш е решил да добави малко атмосфера, като пуска хитове на \"Бийтълс\". Работата му се състои главно в това да следи натурализираните лица да произнесат правилно клетвата. Когато стига до обясняването на новите им права, той заговаря за множащите се призиви за второ допитване за Брекзит, отбелязвайки, че сега те ще могат да участват \"в съвсем нов референдум\". Гонсалвеш, южноафриканец с родители португалци, ръководи тези церемонии от 2005 г., макар самият той да е придобил гражданство през 2013 г. Какво е спечелил от това? Възможността да носи чорапи със сандали!, шегува се той преди да добави по-сериозно: \"Това означава, че тук имам своето място\". Повечето молби идват от Индийския субконтинент и Тропическа Африка. Някои граждани на тези страни, но и от ЕС, са дошли във Великобритания, бягайки от родината си. \"Аз съм гей и израснах в страна, където не се чувствах в безопасност\", подчертава 36-годишният кипърски артист Георгиос. \"Днес се чувствам в безопасност. Въпросът не е просто да съм британец, а да имам дом, където ме приемат\", казва той. По правило, за да получат британски паспорт, кандидатите трябва да са живели в Обединеното кралство поне пет години. Самата процедура може да се окаже продължителна и скъпа (над 1300 лири, което прави около 1500 евро). Кандидатите трябва да положат също изпит под формата на тест по британска култура, което включва история, политика, спортове и дори британска кухня. Андрей Мизарка, 26-годишен румънски компютърен инженер, току-що е получил гражданството си на церемония в Илинг, Западен Лондон. Той обаче не очаква особени промени от това, като се изключат облекченията за пътуване. Младият мъж, живеещ във Великобритания вече повече от седем години, казва, че след референдума за Брекзита и бил обзет от \"чувство за спешност\". \"Сега вече се чувствам като част от /британското/ общество. Въпреки че така и не разбрах правилата на крикета. . .\", отбелязва той.", "date": "2018.02.28", "title": "Пред несигурността около Брекзит граждани на ЕС избират британското гражданство"}
{"url": "https://www.24chasa.bg/novini/article/6740144", "text": "Задълбочаването на партньорството с Иран в сферите на икономиката и енергетиката е от интерес за България, Югоизточна Европа и Европейския съюз и като председател на Съвета на ЕС България ще работи за насърчаването на политическия диалог за постигане на конкретни резултати от взаимен интерес. Това заяви президентът Румен Радев на срещата си на „Дондуков“ 2 с министъра на външните работи на Иран д-р Мохаммад Джавад Зариф, който е на посещение в България. Обща бе оценката, че договореностите по Съвместния всеобхватен план за действие по иранската ядрена програма и изпълнението от Иран на поетите ангажименти, създават нови възможности за развитие на отношенията на ЕС с Техеран, както и на традиционно добрите връзки между България и Иран. „Готови сме за диалог за подобряване на транспортната свързаност, енергийната диверсификация и увеличаване на взаимните инвестиции, туризма и научния обмен“, заяви президентът Радев. Развитието на информационните технологии в Иран и на фармацията с използването на нанотехнологии също разширява обхвата на потенциалното сътрудничество с България, посочи Мохаммад Джавад Зариф. Организирането на съвместни бизнес и туристически форуми, които да насърчат контактите между деловите среди от двете държави, както и облекчаването на издаването на визи, бяха откроени като възможност за активизиране на икономическия и културен обмен. Продължаване на международните усилия за противодействие на терористичната дейност на „Ислямска държава“ и постконфликтното възстановяване на региона на Близкия Изток, също бяха обсъдени по време на срещата. Иранският външен министър отбеляза възможността строителни компании от страната ни да участват в този процес. ", "date": "2018.02.28", "title": "Радев: Готови сме за диалог за подобряване на транспортната свързаност с Иран"}
{"url": "https://www.24chasa.bg/novini/article/6740148", "text": "Близо 1 500 машини почистват републиканските пътища. Обработката на настилките продължава, за да се осигури безопасността на пътуването при зимни условия. Това съобщиха от пресцентъра на Агенция \"Пътна инфраструктура\". Най-усложнена е обстановката в Североизточна България - в областите Добрич, Русе, Разград и Силистра, и в област Бургас. Заради силен снеговалеж, бурен вятър и снегонавявания временно е спряно движението по АМ „Тракия“ в участъка от Ямбол - Бургас. Обходният маршрут за МПС до 12 т по направление Ямбол - Бургас е път I-6 Петолъчката – Карнобат – Айтос – Бургас и обратно. Обходният маршрут за МПС над 12 т по направление Ямбол - Бургас е по път I-7 Ямбол – Елхово и по път II-79 Елхово – Болярово – Средец – Бургас. Подбалканският път I-6 е затворен за всички МПС на територията на област Стара Загора - в отсечката от Мъглиж до Гурково. Обходният маршрут е през Стара Загора - Нова Загора - Гурково. Ограничено е движението на МПС над 12 т по първокласния път I-6 от Твърдица до Бургас. Без ограничение е пътуването по автомагистралите „Хемус“, „Струма“, „Люлин“ и „Марица“. Дунав мост при Русе е затворен за МПС над 12 т поради усложнените метеорологични условия на територията на Румъния и поради това се спира движението на превозните средства над 12 т, пътуващи към ГКПП Дунав мост - Русе. Поради обилния снеговалеж, силния вятър и снегонавявания временно е ограничено движението на МПС над 12 тона по път I-5 Русе - Бяла. Отсечката се почиства от 15 машини и от роторен снегорин. В област Добрич заради силния снеговалеж, вятър и снегонавявания е спряно движението на всички превозни средства по път I-9 Дуранкулак - Варна. На територията на област Варна е ограничено движението на МПС над 12 тона по път I-9 Старо Оряхово - Обзор и по път II-29 Варна - Добрич. За всички МПС е спрямо преминаването по третокласния път III-2901 от Аксаковска панорама до Суворово и по път III-2902 от Аксаковска панорама до Кичево. Проходът на Републиката е отворен за всички превозни средства. Затворени за всички МПС са проходите „Троянски“, „Дюлински“ и „Обзорски“. За МПС над 12 тона е ограничено движението през проходите „Ришки“, „Котленски”, „Айтоски“, „Петрохан“ и „Шипка“, а за камионите над 12 т с ремаркета и полуремаркета през „Печинско“, „Превала“ и „Рожен“. През „Твърдишки“ и „Вратник“ е ограничено движението на МПС над 10 т. Агенция „Пътна инфраструктура“ апелира шофьорите, ако не е спешно пътуването да отложат тръгването си до подобряване на метеорологичните условия в Северозточна България и Бургаска област. Необходимо е автомобилите им да са със заредени резервоари, течност за чистачки, подходящи гуми, да имат на разположение вериги, които да използват, ако е нужно, да карат със съобразена скорост и повишено внимание, спазвайки указанията на „Пътна полиция“. Блокирането на движението от автомобили, които не са с подходящи гуми затруднява работата на снегопочистващата техника и възпрепятства пътуването на всички останали шофьори.           ", "date": "2018.02.28", "title": "Най-тежка е зимната обстановка в Северозточна България и Бургаско (Снимки)"}
{"url": "https://www.24chasa.bg/novini/article/6740150", "text": "На официална церемония за втора поредна година Business & Fashion Awards 2017, отличи най-успешните фирми и брандове в сферата на бизнеса и модата. Туристическият холдинг Victoria Group Hotels and Resorts получи престижната награда в категорията за най-добра верига хотели в страната. В рамките на месец това е третото отличие за най-големия туристически холдинг. Регионалният мениджър на Victoria Group Hotels and Resorts - Пламен Хутов прие статуетката с думите „Благодаря на собственика и бизнес дама на годината - Маринела Арабаджиева, която наложи високи стандарти в стила и управлението на хотелската верига и зад която стои един силен и мотивиран екип. Всичките тези награди са оценка за нашия труд. Ще продължим да предлагаме най-добрата услуга в туризма в България.” В началото на февруари холдингът бе отличен за „Най-добра туристическа компания за 2017“ от списание „Туризъм и отдих“, а на 22-ри февруари получи почетният приз “Добродетел на 2017” от Националното сдружение на сираците в България.", "date": "2018.02.28", "title": "Victoria Group Hotels and Resorts с приз за най-успешна хотелска верига"}
{"url": "https://www.24chasa.bg/novini/article/6740149", "text": "Вчера, след кратко боледуване, внезапно почина на 63-годишна възраст журналистът на БТА Ирина Маринова. Тя е дългогодишен ръководител на рубриката \"Забава и знание\" в дирекция \"Международна информация\". Напусна ни един прекрасен човек и професионалист, който повече от 30 години работеше за БТА, влагайки интелект, сърце, душа, съобщиха от агенцията.", "date": "2018.02.28", "title": "След кратко боледуване почина журналистът на БТА Ирина Маринова"}
{"url": "https://www.24chasa.bg/novini/article/6740161", "text": "Заради влошените метеорологични условия и затруднената пътна обстановка в страната, към 12.00 часа днес, няма учебни занятия в 1103 училища. Това съобщи пресцентърът на Министерството на образованието и науката. Най-много - 122 и 121 училища, са затворени в областите Бургас и Варна. В област Плевен и в област Кърджали - по 84 училища, а в област Русе - 70 училища. В област Перник няма учебни занятия само в Основното училище /ОУ/ \"Св. Иван Рилски\". В областите Ямбол и Кюстендил няма да се учи в по 3 училища, а в област София-регион - в 4 училища. В област Благоевград, община Якоруда, не се учи в 5 училища, в община Бургас - в 122 училища, в област Варна - в 121 училища, в област Велико Търново, в общините Свищов и Павликени - в 17 училища. В област Видин няма учебни занятия в 10 училища, в област Враца - в 54 училища, в област Добрич - в 68 училища, в област Кърджали - в 84 училища, в област Кюстендил, община Бобов дол - в 3 училища. В област Ловеч днес няма учебни занятия в 6 училища, в област Монтана - в 22 училища, в област Пазарджик - в 11 училища, в област Перник - в едно училище - ОУ \"Св. Иван Рилски\". В област Плевен не се учи в 84 училища, в област Пловдив - в 35 училища, в област Разград - в 59 училища, в област Русе - в 70 училища, в област Силистра - в 45 училища, в област Сливен - в 31 училища. В област Смолян днес не се учи в 51 училища, в област София-регион, община Етрополе - в 4 училища, в област Стара Загора - в 68 училища, в област Търговище - в 50 училища, в област Хасково, в общините Ивайловград, Тополовград и Стамболово - в 14 училища, в област Шумен - в 65 училища, в област Ямбол - в 3 училища.", "date": "2018.02.28", "title": "В 1103 училища в страната днес не се\nучи заради лошото време"}
{"url": "https://www.24chasa.bg/novini/article/6740178", "text": "Европейската левица има тежък идеологически проблем. Това коментира в предаването \"Свободна зона\" с Георги Коритаров Росен Карадимов от Института за нов икономически напредък. Според него това се отразява и на Българската социалистическа партия, която търси своята идентичност и заема все по-консервативни позиции. Георги Харизанов от Института за дясна политика също смята, че БСП навлиза на терена на десните партии и се държи като крайна десница. „От изборите насам, по-скоро бих казал откакто Корнелия Нинова пое БСП, партията отчетливо защитава едни национални и консервативни ценности, което между другото е парадоксално от гледна точка на идеологемата какво трябва да прави една лява партия. Проблемът на европейската левица е тежко идеологически проблем, тя не е намерила идеологическата база и електоралната позиция на европейската левица го показва”, каза Росен Карадимов. „БСП в момента влиза на терена на десните партии, но тя там шанс няма. Тя се държи напоследък като крайна десница – малкият човек го забравихме съвсем. Щеше да има законодателни инициативи в социалната сфера, щеше да има законодателни инициативи за държавен поземлен фонд, щеше да има законодателни инициативи за държавно преработвателно предприятие, което да изкупува земеделската продукция на преференциални цени от българските земеделски стопани. Всичката тази реторика, от предизборната кампания, се изпари, изчезна. Няма как да не се съгласим при това положение с г-н Станишев, че е налица идейно обезличаване на БСП, и че тя е завила в посока на терени, на които няма никаква работа и ще бъде много бита там. За България е постижение, че българин е шеф на ПЕС. Споделяш или не споделяш неговите и техните ценности, но за България това е постижение. И когато ние кажем възгледите на този международен социалистически лидер и на тази организация нямат никакво значение, за нас по-важен е скандалът и да си държим рейтинга, очевидно става въпрос за тежко олекване и отново за дефицит на политически виждания и на политически ценности. След като скандалът ти е по-важен от ценностите за какво изобщо се бориш”, обясни още Георги Харизанов.", "date": "2018.02.28", "title": "БСП навлиза на терена на десните партии, държи се като крайна десница"}
{"url": "https://www.24chasa.bg/novini/article/6740156", "text": "Тежка е зимната обстановка в община Поморие. Десет автомобила са закъсали на затворения по-рано днес път Каблешково-Ахелой. Това съобщи кметът Иван Алексиев, цитиран от  . По думите му, на място е изпратен снегорин, които също затънал в дълбоките преспи. Преди секунди от Областно пътно управление обявиха, че е затворен и участъкът Каблешково-Бургас. \"Сега насам пътува автомобил на пожарната. Опитваме да изтеглим автомобилите. Видимостта е нулева, духа много силен вятър. Има сериозни снегонавявания“, каза Алексиев, който е на мястото. Бедстващи хора на територията на общината няма, заяви той и призова да не се пътува, ако не е крайно необходимо.", "date": "2018.02.28", "title": "10 коли и снегорин блокирани на пътя Ахелой - Каблешково"}
{"url": "https://www.24chasa.bg/novini/article/6740183", "text": "В 17.00 часа в Министерство на здравеопазването ще се състои церемония по подписване на Националния рамков договор за 2018 г. Това каза пред журналисти здравният министър Кирил Ананиев след среща с премиера Бойко Борисов относно подписването на Националния рамков договор (НРД) - 2018 г., предаде „Фокус“. „Там ще разкажем подробности от срещата\", каза още той.", "date": "2018.02.28", "title": "Ананиев: В 17.00 часа подписваме Националния рамков договор за 2018 г."}
{"url": "https://www.24chasa.bg/novini/article/6740181", "text": "Премиерът Бойко Борисов и министърът на външните работи на Иран Мохамад Джавад Зариф обсъдиха възможностите за задълбочаване на икономическите отношения между двете страни и обстановката в Близкия Изток. На среща в Министерския съвет те отбелязаха, че активизирането на политическия диалог през последните две години благоприятства развитието на контактите между бизнес организациите в България и Иран и приветстваха провеждането на двустранен бизнес форум в София днес. Това съобщиха от пресслужбата на кабинета.  Министър-председателят запозна подробно външния министър с проектите за изграждане на пътна, железопътна, газова и дигитална инфраструктура на Балканите. Той подчерта, че постигането на тази свързаност, която е приоритет на Българското председателство на Съвета на ЕС, е едно от най-важните условия за развитие на държавите и икономиките в този регион. „Коридорите дава възможност за връзки, търговия, бизнес, туризъм между Европа и Азия“, посочи Борисов, но изтъкна необходимостта от мир и стабилност, за да бъде реализиран потенциалът на възможностите. „Това, което ни трябва, е мир. Моята политика е изградена изцяло върху постигането на мир и стабилност“, каза българският премиер. Борисов изрази загриженост от нарастването на напрежението в региона на Близкия Изток и изрази надежда, че въпреки различията, Иран и другите страни ще намерят допирни точки за консултации с цел изход от кризата. „Войната в Сирия трябва да бъде спряна от дипломатите, а не от армиите“, подчерта Борисов като обърна особено внимание върху хуманитарните последици от подобни конфликти. Борисов и Зариф изразиха подкрепа за Съвместния всеобхватен план за действие по иранската ядрена програма и подчертаха необходимостта от неговото изпълнение от всички страни.", "date": "2018.02.28", "title": "Борисов: Войната в Сирия трябва да бъде спряна от дипломатите, а не от армиите (Видео, снимки)"}
{"url": "https://www.24chasa.bg/novini/article/6740236", "text": "Районният съд във Велинград е уважил искането на прокуратурата и е наложил мярка \"задържане под стража\" на 49-годишния Георги Табаков от гр. Велинград. Това съобщиха от пресцентъра на Окръжен съд-Пазарджик. . Първото е закана за убийство с пушка на длъжностно лице при изпълнение на служебните му задължения. Другото обвинение е за притежание на огнестрелни оръжия - 3 пушки и 79 броя боеприпаси, без разрешително. Съдът е преценил, че е налице реална опасност Табаков да се укрие или да извърши друго престъпление. Определението подлежи на обжалване и протест пред Окръжен съд - Пазарджик в 3-дневен срок. Делото е насрочено за 8 март от 13.30 ч.", "date": "2018.02.28", "title": "Оставиха в ареста мъжа, барикадирал се и заплашил охранител с пушка във Велинград"}
{"url": "https://www.24chasa.bg/novini/article/6740271", "text": "Възрастен мъж от сръбското село Малошище, чието семейство съобщи, че е изчезнал в понеделник, е намерен мъртъв на полски път в околностите на селото в община Долевац и според всички информации е починал от измръзване, съобщи Танюг. Става дума за 75-годишен мъж, който страдал от деменция, предава БТА.", "date": "2018.02.28", "title": "Първа жертва на студа в Сърбия"}
{"url": "https://www.24chasa.bg/novini/article/6740272", "text": "Опазването на околната среда и подобряването на качеството на въздуха трябва да е обща кауза на всички общини. Това каза по време на тържествената част на 31-ото общо събрание на Националното сдружение на общините в Република България кметът на София Йорданка Фандъкова по повод отбелязването на 140 години от Освобождението на България от турско робство, предаде репортер на Агенция „Фокус“. „Много се радвам, че София отново е домакин на годишното заседание на НСОРБ, което се провежда в навечерието на 3 март. Поставената тема на днешното заседание е много навременна и важна с оглед на предстоящата реализация на много от нашите проект. Задача на общините е да подготвим нашите проекти, с които да развиваме нашите общини, градове и села. Въпреки че предстои новото райониране, вярвам, че ще продължим да работим заедно, защото имаме общи проекти и сме изправени пред общи предизвикателства“, заяви Фандъкова. По думите ѝ решението на големите предизвикателства не може да бъде решение само на една отделна община. „Предизвикателство за опазването на околната среда, подобряване на качеството на въздуха. Отговорността за решаването на тези проблеми трябва да е наша обща кауза. Разчитаме на държавата и правителството“, каза още Йорданка Фандъкова.", "date": "2018.02.28", "title": "Фандъкова: Опазването на околната среда и въздуха да е обща кауза на общините"}
{"url": "https://www.24chasa.bg/novini/article/6740304", "text": "Ние сме готови да разглеждаме всички проекти от енергийния отрасъл, защото го смятаме за един от най-перспективните за руско-българското сътрудничество. Това заяви в Плевен пред журналисти посланикът на Руската федерация Анатолий Макаров. На въпрос за бъдещето проекта \"АЕЦ - Белене\" посланик Макаров каза, че проектът според него е създаван да подобри положението на българите. Той допълни, че знае че има дискусии за строителството и против него. Ако се вземе решение, че е необходимо да се изгражда \"Белене\" Русия е готова на различен принцип - или като инвеститор или по друг начин, да участва в изграждането на централата, каза дипломатът. Решението за изграждането трябва да се вземе от България, а не от Русия, бе категоричен той. \"Ако постъпи предложение за строителство на проекта, ние сме готови да го разгледаме. Ние сме готови да разглеждаме всички проекти от енергийния отрасъл, защото го смятаме за един от най-перспективните за руско-българското сътрудничество\", коментира посланик Анатолий Макаров. Днес той бе гост на Плевен по повод откриването на негова колекция \"Литографии от Руско-турската война от 1877-1878 г\" в изложбената зала на Плевенската панорама.", "date": "2018.02.28", "title": "Руският посланик: Готови сме да разглеждаме всички проекти от енергийния отрасъл"}
{"url": "https://www.24chasa.bg/novini/article/6740273", "text": "Днес беше поклонението пред легендарния футболист на \"Левски\" Цветан Веселинов - Меци, който почина в понеделник. На погребението му присъстваха редица именити личности от футболния елит на България, сред които Даниел Боримиров, Валентин Михов, Емил Велев-Кокала, Станислав Ангелов и много други.  Февруари се оказа най-черният месец за феновете на \"Левски\" - на 67 години почина един от най-обичаните играчи на \"сините\" Павел Панов, а масивен инфаркт погуби 46-годишния Георги Марков.         ", "date": "2018.02.28", "title": "Легенди на футбола се сбогуваха с играча на \"Левски\" Цветан Веселинов - Меци (Снимки)"}
{"url": "https://www.24chasa.bg/novini/article/6740374", "text": "Всичките 120 българи, които престояха 21 часа на летището в Тимишоара, след като не успяха да кацнат в Пловдив от Лондон, завеждат дело срещу ирландската компания превозвач \"Райън еър\". Това съобщи пред \"24 часа\" кметът на Браниполе Даниела Стоилова, която е била сред зарязаните нашенци на румънския аеропорт. Тя уточни, че вече е съставен списък на пострадалите пасажери. Взети са техните адреси и телефони. Преди да подадат иска, представители на пътниците от неосъществения полет до Пловдив ще се консултират с юристи, а следващата седмица им предстои среща омбудсмана Мая Манолова. \"Преживяхме истински кошмар. Още докато бяхме в самолета на \"Райън еър\" на път за Тимишоара, капитанът ни увери, че ще бъдем настанени в хотел. В крайна сметка такъв бе осигурен само на 23-има с деца. Другите останахме на летището, без да имаме информация какво ще се случи с нас\", разказа Стоилова. По думите й хората били уплашени, гладни и жадни и изкарали безсънна нощ в Тимишоара. С автобус към България потеглили 60 души, основно англичани и малка част от сънародниците ни. Болшинството от нашенците отказали да пътуват със старите возила по затрупаните пътища. Краят на мъките им бил в 18, 30 ч. във вторник, когато излетели от Тимишоара с правителствения Еърбъс, изпратен от премиера Бойко Борисов. По негова заръка лично областният управител на Пловдив Здравко Димитров посрещна изтерзаните пасажери на летището под тепетата. \"Разбрахме, че има държава\", бяха първите думи на пристигащите.", "date": "2018.02.28", "title": "Препатилите българи в Тимишоара: Завеждаме дело срещу превозвача"}
{"url": "https://www.24chasa.bg/novini/article/6740372", "text": "Окръжна прокуратура –Благоевград постигна споразумение със защитата на подсъдимия Ж. М. от санданското с. Вълково, което съдът одобри. Ж. М. се е признал за виновен в това, че на 6 октомври 2017 г. в животновъден обект в местността Кошарите, землището на с. Вълково, е държал с цел разпространение марихуана с общо тегло над 30 килограма, на стойност 120 140 лв. На подсъдимия е било повдигнато обвинение и за отглеждане на 124 броя растения от рода на конопа с общо тегло на изсушена листна маса 26,288 килограма. Растенията били открити в оранжерия в животновъдния обект. По това обвинение Ж.М. отново признал вината си. Със споразумението на подсъдимия е определено наказание \"лишаване от свобода\" за срок от 3 години, чието изтърпяване е отложено за срок от 5 години, както и глоба в размер на 10 000 лв", "date": "2018.02.28", "title": "Условна присъда и 10 хил. лв. глоба за 30 кг канабис"}
{"url": "https://www.24chasa.bg/novini/article/6740365", "text": "Днес, 28-и февруари, няма да се движат някои пътнически влакове в Североизточните райони на страната. Причината за отмяната на тяхното движение са тежките метеорологични условия. Това съобщиха от пресцентъра на БДЖ. Пътническите влакове, които няма да пътуват през днешния ден са композициите в участъците Добрич-Кардам-Добрич, Самуил-Силистра-Самуил, както и два влака между Русе и Шумен. За пътниците от отменените влакове в участъка Самуил-Силистра-Самуил е осигурен превоз с автобуси. Движението на всички други влакове в страната се осъществява нормално, като са възможни известни закъснения поради усложнената зимна обстановка. Националният железопътен превозвач призовава своите клиенти да проявяват търпение и да се информират своевременно за актуалната обстановка, тъй като метеорологичните условия са динамични. По тази причина е възможно възникването на принудителни престои и натрупване на закъснения при движението на влаковете. Актуална информация за движението на влаковете клиентите на „БДЖ - Пътнически превози” ЕООД могат да получат от служителите на гишетата „Информация” и билетните каси в съответните железопътни гари, както и на националния информационен телефон 0700 10 200.", "date": "2018.02.28", "title": "Спряха от движение пътнически влакове в Североизточна България заради времето"}
{"url": "https://www.24chasa.bg/novini/article/6740358", "text": "Близо 150 автомобила са блокирани по пътя Равда - Несебър, сред тях и семейство с болно дете, предава  . Затворена за движение остава АМ „Тракия\" в участъка Карнобат -Бургас. В област Бургас затворени за движение са „Дюленският проход“, пътя Обзор - Слънчев бряг, отсечките Миролюбово – Каблешково - Ахелой и Равда-Несебър. Ограничения за товарни автомобили над 12 тона са въведени за „Ришкия“ и „Айтоския проход“. Сигнали за бедстващи хора няма постъпили, каза областният управител Вълчо Чолаков. \"Има информация за 10 коли, които се намират в отсечката Каблешково-Ахелой. Работи се по освобождаването на автомобилите. Има и спрели автомобили между Равда и Несебър. Има дете след операция в един от автомобилите. По искане на майката е организирана евакуация на детето\" каза още областният управител.  Обстановката в страната в отделни райони остава усложнена. Препоръката към шофьорите е да шофират с повишено внимание и съобразена скорост. Нови ограничения са въведени по пътищата в област Добрич, заради усложнената зимна обстановка. В община Генерал Тошево все още има откъснати села. Община Крушари е напълно блокирана в снега. Двайсет селища са без ток. В община Малко Търново има села, които са с прекъснато електрозахранване вече 2 денонощия. Три села в община Ардино остават блокирани, като достъпът до тях е невъзможен заради силно пресечения планински терен. Снежната покривка в района надхвърля половин метър. Машини се опитват да пробият преспите до селата Мак, Теменуга и Зимище, които са останали в плен на снега. Те се намират високо в планината и в момента достъпът до тях е невъзможен. Кметът Ресми Мурад каза, че хората там са запасени с хранителни продукти, но в други населени места е възможно доставките да бъдат затруднени. Продължава обилният снеговалеж в област Стара Загора. Новата снежна покривка на места надминава 40 см. Четвъртък и петък ще бъдат неучебни дни в община Казанлък. 180 тира край Гурково и 80 на летището в Стара Загора изчакват отварянето на „Прохода на Републиката“, който е забранен за движение за коли с над 12 тона заради затворената граница с Румъния и снегонавяванията край Русе. Пред „Хоризонт“ кметът на Стара Загора Живко Тодоров съобщи, че цяла нощ техниката на концесионера е разчиствала основните улици в града, но неправилно паркирани автомобили пречат на работата им.", "date": "2018.02.28", "title": "Близо 150 автомобила са блокирани в снега по пътя Равда - Несебър"}
{"url": "https://www.24chasa.bg/novini/article/6740409", "text": "Необходимо е разработването на ефективна национална политика за регионално развитие. Това каза президентът Румен Радев по време на тържествената част на 31-ото общо събрание на Националното сдружение на общините в България по повод 140 години от Освобождението на България от турско робство, предава „Фокус“. „Необходимо е разработването на ефективна национална политика за регионално развитие. Без това, няма излизане от демографската криза. Без вас не можем да се справим с тази криза, с бедността, с неграмотността, а това изисква активна работа с всички останали институции. Трябва да търсим печелившите механизми. Разчитам на много по-сериозен диалог вътре във вас“, коментира Радев. По думите му едни общини вече имат сериозен капацитет за сериозни проекти, а други все още не са го развили. „Разчитам много на вас да направите така, че всеки един български гражданин да усеща държавата много по- близо до неговите проблеми и надежди за бъдещето. Не забравяйте, че чл. 2 на Конституцията това сте вие“, каза още Румен Радев.", "date": "2018.02.28", "title": "Радев: Нужно е разработване на ефективна политика за регионално развитие"}
{"url": "https://www.24chasa.bg/novini/article/6740403", "text": "Създава се работна група за законодателни промени относно собствеността и финансирането на медиите и тяхното разпространение, съобщиха от пресслужбата на кабинета.  Правителството прие решение за създаване на работна група, която да изготви промени в действащото законодателство относно собствеността и финансирането на медиите в страната и тяхното разпространение. Работната група трябва да предложи ясен механизъм за разкриване на крайния собственик на доставчика на съответната медийна услуга и източниците му на финансиране, отговорния държавен орган, който ще прилага механизма, както и размера на санкциите, в случай на неизпълнение на задълженията на адресатите на законопроекта. Тя трябва да предложи също законово допустим начин за сезиране от компетентен държавен орган на Комисията за защита на конкуренцията и да регламентира задължение на КЗК за периодично изготвяне на секторни анализи на медийния пазар в страната, обхващащи всички медии. В случай, че Комисията установи, че конкуренцията на медийния пазар е ограничена или нарушена, да бъде създаден механизъм за нейното възстановяване. В работната група по изготвянето на законодателните промени ще бъдат включени министрите на икономиката, на финансите и на културата и определени от тях експерти. На работната група се възлага в 14-дневен срок от приемането на това решение обосновано и мотивирано да сезира КЗК за извършване на секторен анализ на медийния пазар в страната, при който да се изследват неговите характеристики и структура, участниците, степента на пазарна концентрация, динамиката в сектора, нормативната уредба, саморегулациите и да бъдат направени изводи за състоянието на конкурентната среда.", "date": "2018.02.28", "title": "Изготвят промени относно собственост, финансиране и разпространение на медиите"}
{"url": "https://www.24chasa.bg/novini/article/6740433", "text": "Министър-председателят Бойко Борисов призова лекарите да бъдат партньори в контрола на парите, които се дават за здравеопазване. Той подчерта, че при увеличаващите се средства, при наличието на модерна апаратура и добри специалисти у нас, нарастват и средствата за лечение в чужбина, съобщиха от пресслужбата на кабинета.  Искам да направим така че, да сме един отбор в здравеопазването и хората да усетят ефекта за себе си, заяви премиерът в началото на срещата си със съсловните здравни организации в Министерския съвет.", "date": "2018.02.28", "title": "Борисов към лекарите: Да сме един отбор в здравеопазването (Видео, снимки)"}
{"url": "https://www.24chasa.bg/novini/article/6740458", "text": "Държавният глава на Руската федерация Владимир Путин приема в сряда канцлера на Австрия Себастиан Курц. Това е първата среща на двамата лидери: 31-годишният Курц пое поста след предсрочни парламентарни избори в края на миналата година. Визитата му в Москва е работна, разяснява информационната агенция TACC, цитирана от Фокус. Както лаконично съобщиха от пресслужбата на Кремъл, „планирано е обсъждане на текущото състояние и перспективите на по-нататъшното развитие на двустранните отношения, в частност в търговската, икономическата, енергийната и културната сфера“. Очаква се „обмен на мнения по актуални международни и хуманитарни въпроси“. От Виена пък поясниха, че Курц и Путин ще „обсъдят двустранните отношение, както и тези между Русия и Европейския съюз, Украйна и Сирия“. Макар австрийският канцлер не веднъж да е подчертавал нецелесъобразността на антируските санкции, се очаква в Москва той да потвърди необходимостта от запазването им до пълното изпълнение на Минските споразумения от страна на Руската федерация.", "date": "2018.02.28", "title": "Курц пристига на визита в Москва, с Путин ще преговарят по икономически теми"}
{"url": "https://www.24chasa.bg/novini/article/6740471", "text": "Жертва на скандала с ЧЕЗ не е властта, а гражданите. Това заяви президентът Румен Радев пред журналисти по повод скандала със закупуването на ЧЕЗ от фирмата “Инерком” на Гинка Върбакова. “Зададох въпроси, а вчера премиерът даде съвети. Очакваме отговори. Видяхте, че тази сутрин никой не уважи искането на парламента за изслушване. Чух даже и закани към някакви гадове. Според мен в скандала с продажбата на ЧЕЗ - жертвата не е властта, жертвата сме ние. Затова и държим да знаем как така тази фирма без история и без капацитет, получава такива големи банкови гаранции. Кои са банките и кои са най-вече механизмите за финансиране? Получила ли е тази фирма политическа подкрепа, за да бъдат банките толкова щедри към нея? И как така отговорните институции научават за това и започват да действат постфактум? Ето това са въпросите”, заяви Радев. “Склонен съм да говоря с чешкия президент, но нека не забравяме - отговорността по този случай остава в България. Тя не може да се търси извън нея”, посочи той относно апелът на премиера Бойко Борисов да говори с чешкия президент по темата за ЧЕЗ. “Вече изплуваха имена на банки и офшорки. Много е важен механизмът, по който е замислено това финансиране”, допълни Радев. На въпрос дали ще свика КСНС по повод ЧЕЗ, той отговори така: Бих свикал КСНС за обща тема енергетика. ЧЕЗ е частен случай. АЕЦ “Белена” също. Ако нямаме стратегия за енергетиката всичко ще се решава на парче и ще имаме скандал след скандал.", "date": "2018.02.28", "title": "Радев: Склонен съм да говоря с чешкия президент за сделката за ЧЕЗ"}
{"url": "https://www.24chasa.bg/novini/article/6740493", "text": "Сметоизвозването в Перник се контролира неофициално от бизнесмени с широкоспектърна дейност, съобщи на брифинг в града ръководителят на Специализирана прокуратура Иван Гешев. По думите му управители на фирмите за сметосъбиране, сметоизвозване и снегопочистване са различни подставени лица. Чрез тези фирми през годините целенасочено, постоянно, методично е източвана община Перник, подчерта Гешев. Досъдебно производство, по което се води разследване, е образувано през месец декември след сигнал от Агенцията за държавна финансова инспекция, предава БТА. Първоначално данните са били за сключени неизгодни сделки, АДФИ е проверила период от 1 януари 2012 г. до 31 декември 2016 г., свързан с дейността на различни длъжностни лица от община Перник. Най-сериозните констатации в доклада на АДФИ касаят дейността на бивш временно изпълняващ длъжността кмет и бивш кмет на Перник. Временно изпълняващ длъжността кмет със заповед е възложил сметопочистването на една фирма, при положение, че има действащ договор с друга фирма. За действието си се позовава на бедствие в Перник, посочи Гешев. По думите му бедствието е неработеща фирма в продължение на три дни. Ситуацията е създадена съзнателно, според разследващите, за да може управниците да стъпят на нея и да наредят сметоизвозването да се извърши от друга фирма. И двете фирми обаче, са под контрола на едно и също лице, поясни Гешев. В резултат за една и съща работа е платено веднъж на фирмата, която има договор и още един път на друга фирма, със същия контрол, като цената по второто плащане е 4 пъти по-голяма от стойността на първия договор. Т.е. за една и съща работа е платено 4-5 пъти, без тя реално да е извършена, без да има протоколи, без да се уточнят районите, подчерта шефът на Специализираната прокуратура. Той цитира данни, според които е извършено едно плащане към втората фирма в размер на 1,2 млн.лв. - 1,3 млн. лв., която е ЗМБГ. Първата фирма, с която има договор от 2005 г. е \"Стройинженеринг\", впоследствие преименувана в \"Лиел констракшън\". Проверяваме хора, за които е публична тайна, че стоят зад сметопочистването, сметоизвозването, снегопочистването в Перник, съобщи още Гешев. Задържани за 24 часа са различни лица. Очертава се до края на деня поне на две лица да бъдат повдигнати първоначални обвинения. Това не е окончателният кръг, разследваме кой реално седи зад тези фирми, кой е получил парите, къде са отишли, след като са ги получили, поясни Гешев. По думите му се проверява период до началото на 2017 г., а повдигнатите обвинения ще бъдат най-вероятно за 2014-2015 г. Иван Гешев уточни, че акцията в Перник е естествено продължение на предприетата политика на Специализираната прокуратура в съответствие с новите й правомощия по НПК за борба с корупционните престъпления. Разследването се извършава с помощта на новата Комисия за противодействие на корупцията и МВР. \"От ноември имаме тази компетентност. Промяната цели да се прекъснат местните обвързаности между магистрати, полицаи, кметове и др., които не водеха до резултат, създаваха усещане за безнаказаност\", коментира още Гешев. ", "date": "2018.02.28", "title": "Иван Гешев: Община Перник целенасочено е източвана чрез сметосъбиране"}
{"url": "https://www.24chasa.bg/novini/article/6740494", "text": "Европейската комисия публикува днес проекта на споразумението за оттегляне между Европейския съюз и Обединеното кралство, предава БТА. Проектът на споразумението за оттегляне привежда в правна форма Съвместния доклад на преговарящите от името на Европейския съюз и правителството на Обединеното кралство относно напредъка през първия етап на преговорите, публикуван на 8 декември 2017 г., и предлага текст за онези нерешени въпроси, свързани с оттеглянето, които са само упоменати в съвместния доклад, без да са изложени подробно. Проектът включва също така текста относно преходния период, основаващ се на допълнителните указания за водене на преговори, приети от Съвета (член 50) на 29 януари 2018 г. Проектът на споразумението за оттегляне се състои от шест части - обхващащи уводни разпоредби, правата на гражданите, други въпроси, свързани с отделянето, като например стоките, пуснати на пазара преди датата на оттегляне, финансовото споразумение, преходни разпоредби и институционални разпоредби - и протокол относно Ирландия/Северна Ирландия. Този протокол конкретизира третия вариант, описан в съвместния доклад, с цел да се избегне създаването на \"твърда\" граница на остров Ирландия. Това е резервното решение на съвместния доклад, което се прилага при липса на други договорени решения. Проектът на протокола не предрешава обсъжданията на другите два варианта. Проектът на споразумението за оттегляне е публикуван онлайн в съответствие с политиката за прозрачност на Комисията. Комисията представя този проект сега, за да даде възможност на първо време за провеждане на консултации с държавите членки и Европейския парламент, а впоследствие и за преговори с Обединеното кралство. Като се има предвид, че споразумението за оттегляне трябва да бъде договорено и ратифицирано преди оттеглянето на Обединеното кралство, е важно да се остави достатъчно време за преговори. Следващи стъпки Проектът на споразумението за оттегляне ще бъде изпратен на Съвета (член 50) и на ръководната група на Европейския парламент по въпросите на Брекзит за обсъждане, преди да бъде предаден на Обединеното кралство с цел провеждане на преговори. Европейският съвет (член 50) призова Обединеното кралство да даде допълнителна яснота за позицията си по въпроса за рамката за бъдещите отношения предвид предстоящото заседание на Европейския съвет на 22 и 23 март, на което се очаква той да приеме допълнителни насоки. Сключването на цялостното споразумение за оттегляне по член 50 ще трябва да се извърши с участието на Съвета (член 50), Европейския парламент и Обединеното кралство, при спазване на конституционните изисквания на Обединеното кралство. Обединеното кралство ще напусне Европейския съюз на 30 март 2019 г. Контекст На 15 декември 2017 г. Европейският съвет (член 50) приветства напредъка, постигнат през първия етап на преговорите, отразен в съобщението на Комисията и Съвместния доклад от 8 декември 2017 г. Той призова Комисията, в качеството на преговарящ от името на Съюза, и Обединеното кралство да завършат работата по всички въпроси, свързани с оттеглянето, включително тези, които все още не са били разглеждани през първия етап, да консолидират получените резултати и да започнат изготвянето на съответните части на споразумението за оттегляне. Европейският съвет (член 50) подчерта, че преговорите през втория етап могат да напреднат само ако всички ангажименти, поети през първия етап, бъдат спазени в пълна степен и приемат възможно най- бързо подобаваща правна форма. Насоките на Европейския съвет (член 50) от 29 април 2017 г., както и общите принципи и процедурните договорености за воденето на преговорите, определени в указанията на Съвета за водене на преговори от 22 май 2017 г., продължават изцяло да се прилагат спрямо този етап на преговорите.", "date": "2018.02.28", "title": "ЕК публикува проект на споразумението за оттегляне на Обединеното кралство от ЕС"}
{"url": "https://www.24chasa.bg/novini/article/6740473", "text": "Роднините на шестимата мъже, починали след употреба на отровна ракия, поискаха общо 1 730 000 лв. кръвнина от обвинения за смъртта Тайфи Мекльов. Трагедията с натровените с алкохол се разигра на Коледа през 2015 г. в Якоруда. Всички мъже са пили от ракия, предоставена им от собственика на дърводелски цех Тайфи Мекльов. Часове по-късно състоянието им се влоши, транспортирани бяха в болницата в Благоевград. Починаха Вайдан Мисанков, Салих Муртев, Симеон Гаджев, Мустафа Юсеинов, Рефат Тупев и Юсуф Мемчов. Още осем мъже пък се натровиха, но лекарите успяха да ги спасят.  След продължило повече от година разследване, делото бе внесено за втори път в окръжния съд в Благоевград. В сряда бе разпоредителното заседание, а по същество делото ще започне през април. Мекльов е обвинен, че е продал опасна за здравето спиртна напитка - метилов алкохол примесен с вода, който уби шестима мъже, а други бяха натровени и приети в болница. Ако съдът го признае за виновен, го очаква от 3 до 15 г. затвор. Съдът прие граждански искове за обезщетения от наследниците на петима от пострадалите. Другите осем оцелели поискаха да им се назначи служебен адвокат.", "date": "2018.02.28", "title": "Роднини искат 1,7 млн. лв. кръвнина за отровени с ракия менте в Якоруда"}
{"url": "https://www.24chasa.bg/novini/article/6740503", "text": "Двама души са задържани по разследване на специализираната прокуратура за неизгодна сделка на община Перник. Това са бивш кмет на Перник и бивш изпълняващ длъжността кмет. Това съобщи ръководителят на специализираното обвинение Иван Гешев, цитиран от . Имената на арестуваните не се съобщават. В периода, който се разследва, кмет е бил Иван Иванов, а временно изпълняващ длъжността кмет - Илинка Никифорова. По-рано пресцентърът на прокуратурата съобщи, че  . От думите на Гешев става известно още, че досъдебното производство е образувано през декември миналата година по сигнал на Агенцията за финансова инспекция. Първоначално данните за били за сключени неизгодни сделки от 2012 до края на 2016 г. Гешев уточни, че приоритетно се работи по случай от 2014 г. Тогава при действащ договор със сметопочистваща фирма, позовавайки се на бедствие, е възложено сметопочистване на друга фирма. По действащия договор са били изплатени 500 000 лева, по паралелния – около четири пъти повече, заяви още Гешев. Според разследващите бедствието е било съзнателно създадено с цел източване на общината. А двете фирми били под контрола на едно и също лице.", "date": "2018.02.28", "title": "Задържаха двама бивши кметове в Перник за длъжностни престъпления"}
{"url": "https://www.24chasa.bg/novini/article/6740700", "text": "Възстановено е движението на тежкотоварните автомобили над 12 тона по път I-5 Бяла – Русе. 15 машини и роторен снегорин почистваха участъка от обилния снеговалеж и снегонавяванията. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.02.28", "title": "Възстановиха движението на тирове над 12 т по Бяла - Русе"}
{"url": "https://www.24chasa.bg/novini/article/6740728", "text": "Движението по почти 300 пътища в Испания беше засегнато от снеговалеж, предаде ТАСС, като се позова на властите. Испанската метеорологична служба повиши нивото на опасност до \"жълто\" или \"оранжево\" в редица провинции. Заради тежката обстановка бяха затворени 23 пътища, а по други 95 шофьорите бяха задължени да използват вериги за сняг. По някои шосета беше забранено движението на камиони, предава БТА. Гражданската гвардия на Испания реши да отмени заради лошото време планирано събитие в град Логроньо, в което се очакваше да участват министър-председателят Мариано Рахой и вътрешният министър Хуан Игнасио Соидо. Тежките метеорологични условия затрудниха работата на летищата в градовете Сан Себастиан, Памплона, Логроньо и на Канарските острови. Отменени бяха занятията в десетки учебни заведения. Според испански медии при автомобилна катастрофа в провинция Уеска са загинали двама човека. По данни на властите злополуката може да е била свързано с неблагоприятни пътни условия.", "date": "2018.02.28", "title": "Сняг затрудни движението по почти 300 пътища в Испания"}
{"url": "https://www.24chasa.bg/novini/article/6740741", "text": "Министър-председателят на Великобритания Тереза Мей предупреди, че Великобритания „никога“ няма да позволи на ЕС да „подкопае“ единството и целостта ѝ. Така тя отхвърли черновата за договора за „развода“, разкрит от главния преговарящ на Съюза Мишел Барние, предава АФП, цитиран от Фокус.  „Черновата на правния текст, ако се приложи, ще подкопаем общия пазар на Великобритания и ще заплаши целостта на Великобритания, създавайки митници и регулаторна граница през Ирландско море и никой британски министър-председател не би се съгласил на това“, заяви Мей пред парламента.", "date": "2018.02.28", "title": "Тереза Мей: Великобритания никога няма да позволи на ЕС да подкопава целостта й"}
{"url": "https://www.24chasa.bg/novini/article/6740757", "text": "Един ранен полицай, един арестуван демонстрант и запалени знамена на Гърция и Албания е резултатът от  , съобщи днес македонската полиция, цитирана от агенция МИА. При протеста, който започна в 18 часа пред мисията на ЕС в Скопие, а след това продължи пред парламента, отделни демонстранти са замервали с камъни сградата на информационния център на ЕС. В един от парковете на Скопие са намерени пет коктейла Молотов и е арестуван 24-годишен мъж. В доклада на полицията се посочва също, че неизвестни лица са запалили гръцкото и албанското знаме, предава БТА.  В протеста са участвали няколко хиляди души, а според в. \"Вечер\" демонстрантите са били над 10 хиляди. Протестът бе организиран от Световния македонски конгрес и Македонските общности в Европа за \"защита на името на държавата и идентичността на нацията\", а участниците развяваха македонски знамена и носеха плакати с надписи \"Спрете гръцкия расизъм\" и \"Стоп на преговорите\". Пред сградата на парламента участниците в протеста поискаха прекратяване на преговорите за името на Македония, изтегляне на закона за употреба на езиците, изтегляне на Договора за добросъседство с България и амнистия на задържаните за събитията в парламента на 27 април миналата година, когато тълпа нахлу в парламента, след като за негов председател бе избран етнически албанец. Демонстрантите заявиха, че ако исканията им не бъдат изпълнени, парламентът трябва да се разпусне и да се свикат предсрочни избори. Опозиционната партия ВМРО-ДПМНЕ се дистанцира от протеста, като заяви, че не е негов организатор, съобщава МИА.", "date": "2018.02.28", "title": "1 ранен полицай и 1 арестуван демонстрант след протеста пред македонския парламент"}
{"url": "https://www.24chasa.bg/novini/article/6739039", "text": " Винаги, когато се моля, е само за здраве на мен и на близките ми.  Рядко се моля, но когато го правя, е за семейството ми. Смятам, че молитвата е нещо твърде интимно и съкровено, което си остава между теб и Бог. Моля се както в църквата, така и извън нея и винаги молитвата ми е за здравето на моите близки. Сега някой ще си каже: “Е, голям си алтруист, бе”, но всъщност това е може би най-егоистичната молитва, защото само когато хората около теб са здрави, ти си истински добре. Моля се най-вече за мир и благоденствие. Молила съм се за много неща като дете, а сега се моля основно за здраве за мен и за хората, които обичам.", "date": "2018.02.28", "title": "Молитвите на родените след 1989 г. Когато е напечено, за надежда и здраве"}
{"url": "https://www.24chasa.bg/novini/article/6740795", "text": "Севернокорейският лидер Ким Чен Ун и неговият покоен баща Ким Чен Ир са ползвали придобити с измама бразилски паспорти, за да кандидатстват за входни визи за западни държави през 90-те години, предаде Ройтерс, като се позова на петима високопоставени служители в западноевропейски служби за сигурност. Макар да е известно, че управляващата в Пхенян фамилия Ким е използвала документи за пътуване, получени под фалшив предлог, конкретните примери за това са малко, отбелязва Ройтерс. Фотокопията на въпросните бразилски паспорти, които Ройтерс е видяла, не са били публикувани преди. \"Те са използвали тези бразилски паспорти, на които ясно се виждат снимките на Ким Чен\", предава БТА. Ун и Ким Чен Ир, в опит да получат визи от чужди посолства\", заявил един от западните разузнавателни източници, пожелал анонимност. Според него това показва \"тяхното желание за пътуване и е знак за опити на управляващото семейство да си създаде възможни пътища за бягство\". Външното министерство на Бразилия заяви, че разследва случая. Четирима други западни източници казаха, че в пътните документи със снимките на двамата Ким са били изписани имената Josef Pwag и Ijong Tchoi. С тях се е кандидатствало за визи за поне две западни държави, но не е известно дали са били издадени визи. И в двата паспорта имало печат с надпис \"Посолство на Бразилия в Прага\" и дата на издаване 26 февруари 1996 година.", "date": "2018.02.28", "title": "Семейството на Ким Чен Ун кандидатствали за западни визи с подправени бразилски паспорти"}
{"url": "https://www.24chasa.bg/novini/article/6740829", "text": "Изминалата нощ е била най-студената във Франция за тази година, съобщава френската метеорологична служба, цитирана от ТАСС. В голяма част от страната средната температура през нощта е била минус 10 градуса. В Страсбург са измерени минус 12 градуса, в Нанси и Клермон-Феран - минус 13 градуса, в Сент-Етиен - минус 14 градуса. В Париж температурата е била минус 7 градуса, предава БТА.  Франция подобно на Италия и други страни от Западна и Централна Европа и на Балканите е в плен на студена вълна. Днес в южните френски департаменти започнаха обилни снеговалежи. За утре прогнозата е, че сняг ще завали и в северните райони.", "date": "2018.02.28", "title": "Миналата нощ е била най-студената във Франция за тази година"}
{"url": "https://www.24chasa.bg/novini/article/6740873", "text": "Руският външен министър Сергей Лавров каза днес, че Сирия е премахнала запасите си от химически оръжия и ги е поставила под международен контрол въпреки \"абсурдните твърдения\" срещу правителството на сирийския президент Башар Асад, предадоха Ройтерс и ТАСС, цитирани от БТА.  Лавров заяви на Конференцията по разоръжаването в Женева, че САЩ и техните съюзници \"просто използват безпочвени твърдения за употреба на отровни оръжия от Дамаск като инструмент за антисирийско политическо инженерство\". По думите му Русия е против нови инициативи, замислени с цел да се подмени дейността на Съвета за сигурност на ООН и Организацията за забрана на химическото оръжие. Той напомни, че днес по френска инициатива се е състояла неофициална среща, на която е било популяризирано \"поредно антисирийско творение\" - Международно партньорство за борба с безнаказаното използване на химически оръжия. Според него Русия е готова да подкрепи изтеглянето на бойците на групировката \"Джебхат ан нусра\" от намиращия се край Дамаск район Източна Гута. \"Готови сме на най-различни развръзки. Приложихме метода на доброволно изтегляне на бойците със семействата им, когато се решаваше проблемът с освобождаването на източната част на Алепо. Ще сме готови да обсъдим всякакви варианти, позволяващи да бъдат неутрализирани терористите и да се прекрати тяхната дейност. Ако те могат да бъдат преместени някъде, няма да възразим\", каза той. Лавров обвини сирийските бунтовнически групи, че нарушават прекратяването на огъня в Източна Гута. \"Окопалите се бойци продължават да обстрелват Дамаск, да спират хуманитарните доставки и евакуацията на тези, които искат да напуснат\", заяви той пред Съвета на ООН по правата на човека. По думите му войната в Сирия не се влошава за никого освен за терористите. \"Не мисля, че става по-лошо. Става по-лошо за терористите от \"Джебхат ан нусра\", които охотно или неохотно постоянно са пощадявани от американската коалиция\", каза Лавров пред репортери в Женева след разговори с пратеника на ООН за Сирия Стафан де Мистура. \"Много пъти сме повдигали този въпрос пред Вашингтон, но няма вдъхващ доверие отговор\", каза той. Лавров заяви, че не разполага с информация за доставяне на оръжия от Северна Корея за Дамаск.", "date": "2018.02.28", "title": "Лавров: Сирия е премахнала химическите си оръжия"}
{"url": "https://www.24chasa.bg/novini/article/6740876", "text": "Върховният представител на ЕС за външната политика Федерика Могерини написа писмо до министрите на външните работи на Русия, Иран и Турция с призив за прекратяване на огъня в анклава Източна Гута и да се позволи в обсадените райони да влезе хуманитарна помощ, предаде Ройтерс. Обръщайки се към трите страни като организатори на мирните преговори за Сирия в Астана, Могерини ги призовава \"в цяла Сирия за срок от поне 30 дни да влезе в сила реално хуманитарно прекъсване (на боевете)\", предава БТА. В писмото с дата 26 февруари, което беше предоставено на Ройтерс, Могерини иска от Русия, Турция и Иран и \"да предприемат всички необходими стъпки да се гарантира спирането на боевете, защитата на сирийския народ и в заключение, спешен хуманитарен достъп и необходимите медицински евакуации\". В документа, който е разпратен и до всички 28 министри на външните работи в ЕС и до генералния секретар на ООН, се допълва, че спирането на огъня ще даде възможност за напредък в мирните преговори под егидата на ООН. На 24 и 25 април ЕС ще проведе международна конференция за Сирия в Брюксел. Френското министерство на външните работи призова Русия и Иран да упражнят максимален натиск върху сирийското правителство да спази спирането на огъня в Източна Гута под егидата на ООН, което според Париж бунтовническите групировки вече са приели да подкрепят. \"Въоръжените групировки в Източна Гута обещаха на Съвета за сигурност на ООН да спазват Резолюция 2401 и да приемат прекратяването на огъня. От друга страна режимът на Башар Асад не пое ангажимент в тази посока. Резолюциите на Съвета за сигурност на ООН обаче са задължителни и за него\", каза говорителка на министерството на редовен брифинг. Тя заяви това в отговор на руските критики срещу бунтовническите групировки. \"Затова призоваваме поддръжниците на сирийския режим да упражнят максимален натиск върху него да изпълни задълженията си\", добави говорителката.", "date": "2018.02.28", "title": "ЕС иска спиране на боевете в Сирия в писмо до Иран, Русия и Турция"}
{"url": "https://www.24chasa.bg/novini/article/6740909", "text": "Над 120 участници - експерти и заинтересовани страни, се включиха в широкия дебат по инициатива на българския комисар по цифровата икономика и общество Мария Габриел. Събитието вчера Брюксел бе следено и на живо онлайн от над 900 души от целия свят, съобщи представителството на Европейската комисия в София. Повече от 3 часа бяха разисквани идеи и предложения как да се засили борбата с фалшивите новини и дезинформацията онлайн. Изводите от форума ще допълнят обществената консултация и работата на експертната група на високо равнище, които бяха обявени от комисар Мария Габриел през ноември, и ще допринесат за текущите дискусии, които ще бъдат включени в съобщение на ЕК през пролетта, предаде БТА. \"Днес мога да кажа, че вече имаме напредък, включително поради ангажимента на хора като участниците в този широк форум. Все още е рано да правим прогнози за развитието на процеса, но резултатите от обществената консултация за фалшивите новини, активната работа на експертната група и множеството поставени днес въпроси ми дават увереност, че действията ни са в правилната посока\", каза комисар Габриел. Тя подчерта, че ясни остават принципите, които водят усилията: прозрачност, тъй като гражданите трябва да имат ясна информация за източника на новините и за неговото финансиране, разнообразие на информацията в мрежата и извън нея, защото това е в основата на критичното мислене, достоверността на информацията задължително трябва да бъде очевидна за гражданите и приобщаване, защото не може да има дългосрочно и устойчиво решение без ангажимент на засегнатите страни. \"Съобщението по въпроса за фалшивите новини и онлайн дезинформацията, което Европейската комисия предстои да публикува, ще предложи специфични действия за справяне с явлението. Искам те да бъдат амбициозни и обвързващи. Предизвикателството през следващите няколко месеца ще бъде да стигнем до ефективни решения, за да се противопоставим на фалшивите новини и на онлайн дезинформацията. Тези решения изискват гъвкав, отговарящ на нуждите и успешен саморегулаторен подход за ограничаване разпространението на фалшиви новини. Резултатът не трябва да засяга свободата на изразяване - основно право и ценност за всички европейци. Целта ни не е създаване на \"министерство на истината\", нито даване на мандат на частния сектор да прави такова от името на публичните власти. Целта ни е общ фронт срещу фалшивите новини, които могат да засегнат всеки\", коментира още еврокомисарят по цифровата икономика и общество Мария Габриел. Участниците в самото събитие гласуваха онлайн по няколко ключови въпроса. Според мнозинството най-добрият начин за адресиране и отговор на проблема е чрез образование. На въпроса как може да бъде подпомогната качествената журналистика, най-голям процент отговориха - чрез лесен достъп до достоверни източници и чрез проверка на фактите. Голяма част от участниците подкрепиха и възможността да плащат за получаване на качествено онлайн съдържание. Най-малка бе подкрепата за тези, които са удовлетворени от сегашното състояние на нещата. Според участниците най-добрият начин платформите да бъдат накарани да не разпространяват фалшиви новини е чрез повишаване на видимостта и лесното откриване на качествено съдържание онлайн. Участието в медийни обучения и наличието на добри умения е ключ към решение на проблемите особено в дългосрочен аспект. Чуха се и идеи социалните платформи да подобрят своите алгоритми, така че да насочват рекламите към сайтове, които са достоверни.", "date": "2018.02.28", "title": "Мария Габриел: Диалогът е ключов елемент в борбата с фалшивите новини"}
{"url": "https://www.24chasa.bg/novini/article/6740923", "text": "Окръжният съд в Ямбол потвърди мярката за неотклонение \"задържане под стража\", наложена от Районния съд в Тополовград срещу 35-годишния Иван Пачелиев, който се барикадира в къщата си в село Орешник и стреля по полицаи при опит да му бъде връчена призовка. За това съобщиха от съда. При последвалото претърсване на къщата и двора бяха намерени незаконно притежавани огнестрелни оръжия и боеприпаси. Преди време Пачелиев е служил във Френския чуждестранен легион.", "date": "2018.02.28", "title": "Бившият френски легионер от Орешник, стрелял по полицаи, остава в ареста"}
{"url": "https://www.24chasa.bg/novini/article/6740931", "text": "Дванадесет души са загинали при влакова катастрофа в Египет, предава Sputnik, като се позовава на информация от Министерството на здравеопазването на северноафриканската страна. Според медийни доклади инцидентът се е случил северно от столицата Кайро, където пътнически влак се е врязал в товарна композиция. На място са изпратени спасителни екипи и над 30 линейки, подчертават от редакцията, предава \"Фокус\".", "date": "2018.02.28", "title": "2 влака се сблъскаха в Египет, 12 са загинали"}
{"url": "https://www.24chasa.bg/novini/article/6741122", "text": "Словенските власти съобщиха, че възрастен мъж е починал от измръзване, когато излязъл да събира дърва край Марибор, близо до границата с Австрия, предаде Асошиейтед прес. Според метеоролозите днес е бил най-студеният ден от началото на годината. Най-ниската температура, измерена в страната, е била минус 27 градуса, предаде БТА.  В южната част на страната възрастен мъж, страдащ от деменция, който изчезнал от дома си в понеделник, бе намерен днес измръзнал до смърт. Студеното време ограничи движението по пътищата и в съседна Хърватия, където сняг вали дори по Адриатическото крайбрежие.", "date": "2018.02.28", "title": "Първа жертва на студа и в Словения"}
{"url": "https://www.24chasa.bg/novini/article/6741119", "text": "Главният преговарящ на ЕС за Брекзит, Мишел Барние отхвърли предположенията, че предложената от Съюза чернова за споразумението за Брекзит, което предвижда избягването на „твърда“ граница в Ирландия ще отслаби връзките между Северна Ирландия и останалата част от Великобритания. Той заяви, че е открит за насрещни предложения относно „граничната дилема“ от страна на Лондон, предава Reuters. „Ежедневието край границата трябва да остане, каквото е сега“, заяви Барние в Брюксел, след като ЕК публикува черновата за споразумението на излизането на Великобритания от ЕС, предаде \"Фокус\". Той призова британския министър-председател „да засили скоростта“ на преговорите, за да може споразумението да бъде съгласувано до есента, за да може да се ратифицира от парламентите преди март 2019 г. Същевременно той заяви, че ЕС „сее подготвя за всяка ситуация“ в случай, че не бъде постигнато никакво споразумение и втората по големина икономика на континента излезе от Съюза по хаотичен начин.", "date": "2018.02.28", "title": "Мишел Барние: Предложенията на ЕС за Брекзит няма да отслабят връзките на Острова"}
{"url": "https://www.24chasa.bg/novini/article/6741138", "text": "Тероризмът и екстремизмът не са свързани с религиите, необходимо е да водим борба срещу културата на създаване на разделение между различни народи, за да постигнем траен резултат в борбата срещу тези явления. Това каза министърът на външните работи на Иран Мохаммад Джавад Зариф пред журналисти след срещата си с вицепремиера и министър на външните работи Екатерина Захариева. Мохамад Джавад Зариф заяви още в отговор на въпрос, че трябва да се търси политическо решение за Сирия. Политическо решение може да се намери само ако всички имат готовност да действат въз основа на една формула, от която всички страни печелят, коментира той. Според него международната общност трябва да действа така, че да реши проблемите в Сирия и да реши и хуманитарния въпрос. Захариева заяви, че е важно прекратяване на насилието в Сирия. Оценяваме всички усилия да се намери решение за Сирия, ние смятаме, че форматът, в който трябва да се водят преговорите е процесът от Женева под егидата на ООН, подчерта българският външен министър. Това, което наистина е важно, за да започне възстановяването в Сирия, е прекратяване на военните действия и започване на политическия процес, каза тя. На въпрос за ядреното споразумение Екатерина Захариева посочи, че България и ЕС имат ясна позиция по отношение на споразумението. Смятаме, че подписването на това споразумение беше добро дипломатическо достижение и то трябва да се изпълнява, отбеляза тя. На срещата са били обсъдени двустранните отношения, възможностите за увеличаване на търговския обмен, за инвестиции на българския бизнес в Иран, за увеличаване на туристите между двете държави, възможностите пред енергетиката. Във втората половина на тази година ще се състои поредната среща на смесената икономическа комисия и ще се работи за създаване на смесена комисия в областта на енергетиката, както и по отношение на подписване на меморандум за сътрудничество в сферата на туризма.", "date": "2018.02.28", "title": "Иранският външен министър: Тероризмът и екстремизмът не са свързани с религиите"}
{"url": "https://www.24chasa.bg/novini/article/6741137", "text": "Мароканският кандидат за убежище Абдул Рахман Буанан, който на 18 август миналата година нападна с нож минувачи във финландския град Турку, уби две жени и рани осем души, днес бе обвинен в две убийства по терористични подбуди, предаде Асошиейтед прес. Буанан е обвинен и в осем опита за убийство. Съдебният процес срещу него ще започне на 9 април, предаде БТА. Мароканецът призна вината си в хода на разследването, но не каза дали е действал по терористични подбуди. Финландската полиция посочи, че той се е радикализирал три месеца преди нападението и че симпатизирал на Ислямска държава. Предполага се, че е действал сам.", "date": "2018.02.28", "title": "Обвиниха в 2 убийства мароканеца, нападнал с нож минувачи във финландския град Турку"}
{"url": "https://www.24chasa.bg/novini/article/6741153", "text": "На ГКПП „Кардам“ е преустановено пропускането на автомобили в двете посоки заради снегопочистване. Непроходими остават пътищата към ГКПП-Дуранкулак и ГКПП Кайнарджа. Това съобщиха от пресцентъра на ГД „Гранична полиция“, като информацията за трафика е към 17.00 часа. На ГКПП „Дунав мост Видин-Калафат“ няма ограничения.ГКПП „Дунав мост Русе-Гюргево“ е проходим за всички видове превозни средства. За да се избегне възможността за авариране и блокиране на платната, граничните власти пропускат товарни автомобили на реципрочен принцип – по 30 камиона последователно за България и за Румъния. Това съобщиха от пресцентъра на ГД „Гранична полиция“, като информацията за трафика е към 17.00 часа. Фериботът на ГКПП „Свищов“ не работи поради снеговалеж, силен вятър, навявания и намалена видимост. На ГКПП „Остров“, съпределен на ГКПП „Силистра“, фериботът също не работи. На ГКПП „Калотина“ движението на товарни автомобили е интензивно на изход от страната, трафикът на останалите пунктове е нормален. Граничните пунктове на българо-македонската граница са проходими при зимни условия.На българо-гръцката и българо-турската граници трафикът е нормален на всички гранични контролно-пропускателни пунктове.", "date": "2018.02.28", "title": "Спряно е преминаването през ГКПП \"Кардам\", \"Дуранкулак\" и ГКПП \"Кайнарджа\""}
{"url": "https://www.24chasa.bg/novini/article/6741167", "text": "Един човек е загинал, а един е ранен при взрив на борда на товарен кораб \"Мюмтаз Амджа\", плаващ под флага на Либерия, който е стоял на котва на 15 морски мили край турския черноморски град Синоп /Северна Турция/, предаде турският телевизонен канал НТВ. Експлозията е станала в резултат на компресия на газ в котелното отделение на кораба, предаде БТА. Раненият член на екипажа е бил транспортиран с катер на морската полиция и е настанен в болница в Синоп.", "date": "2018.02.28", "title": "Взрив на борда на товарен кораб край \nтурския град Синоп, има загинал и друг  ранен"}
{"url": "https://www.24chasa.bg/novini/article/6741183", "text": "На официална среща преди минути съсловните организации на лекарите и зъболекарите подписаха Националните рамкови договори за 2018 г. Те ще увеличат цените на повече от половината клинични пътеки, ще има повече направления за пациентите за изследвания, образна диагностика и профилактика, ще осигурят и тотални зъбни протези за възрастните хора между 65 и 69 г. \"Новите рамкови договори надграждат сега действащите и ще осигурят спокойствие в системата на здравеопазване. Всички ние направихме големи отстъпки\", каза здравният министър Кирил Ананиев. \"Този договор добавя над 400 млн.лв. допълнително пари за здравния сектор, увеличени са и цените на над половината клинични пътеки, като при някои от тях увеличението стига до 450 лв.\", допълни Ананиев. Той посочи,че ангажиментът, който пое, да увеличи клиничните пътеки, по които работят общинските болници, е изпълнен. Освен клиничните пътеки, с новият рамков договор се увеличават и парите за направления, профилактика на детското и майчиното здраве, рехабилитация, долекуване и превенция. От 1 септември ще има и безплатни протези за възрастните хора от 65 до 69 години. Ананиев увери още,че се работи по нов здравноосигурителен модел, който ще намали течовете и ще осигури правилно разходване на средствата. \"Аз и екипът ми успяхме да уверим ръководството на държавата,че имаме готов план да не изпадне касата във финансови нарушения\", коментира Ананиев проведената по-рано днес среща с премиера Бойко Борисов. До 15 май здравната каса и Министерство на здравеопазването ще направят план за разсрочване на просрочените задължения, които ще бъдат изплатени в рамките на 73-те млн.лв., предвидени за разплащане по това перо за тази година.", "date": "2018.02.28", "title": "Рамковият договор за 2018 г. е подписан, ще има повече направления за пациентите (Видео)"}
{"url": "https://www.24chasa.bg/novini/article/6741169", "text": "Възстановено движението по трамвайните линии на ул. “Пиротска“ и ул. “Отец Паисий“ в София. Това съобщиха от пресцентъра на Столична община.                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                     ", "date": "2018.02.28", "title": "Възстановено е движението на трамваите на ул. “Пиротска“ и ул. “Отец Паисий“"}
