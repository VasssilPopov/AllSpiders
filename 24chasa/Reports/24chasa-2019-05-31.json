{"url": "https://www.24chasa.bg/novini/article/7483054", "text": "Самолет Боинг 737-200 на венецуелската авиокомпания „Venezolana“ извърши аварийно кацане на летището в Тринидад и Тобаго поради експлозия в двигателя. Никой не е ранен, според портала Pitazo, цитиран от  . Самолетът, който се е движил към град Майкетия във Венецуела, е съобщил за извънредна ситуация на борда поради експлозия и пожар в двигателя няколко минути след излитането, след което е кацнал благополучно, връщайки се на международното летище Пиарко. При кацането си самолетът е поет от пожарникари. Никой от пътниците и членовете на екипажа не е бил ранен.", "date": "2019.05.31", "title": "Венецуелски самолет кацна аварийно заради експлозия в двигателя"}
{"url": "https://www.24chasa.bg/novini/article/7483033", "text": "Придошлите, кални води на река Дунав затрудняват усилията за достигане до останките на потъналото туристическо корабче в Будапеща, предаде ДПА, цитирана от БТА. Войници са започнали да изграждат специална платформа, но поради тежките условия изваждането на останките на корабчето може да отнеме дни и дори седмици, каза специалист, цитиран от унгарската агенция МТИ. В потъналото корабче е имало 35 души - 33 южнокорейци и двама унгарци. Досега са открити телата на 7 загинали, а 7 човека са спасени. Продължава издирването на 21 души, които са в неизвестност.", "date": "2019.05.31", "title": "Калните води на Дунав пречат да се стигне  до потъналото корабче в Будапеща"}
{"url": "https://www.24chasa.bg/novini/article/7483031", "text": "Близки на убитата в Костенец жена изразиха упрек към криминалните психолози. По думите им те разпитвали прекалено \"грубо\" детето на убитата Милена, за да открият заподозрения за престъплението Стоян Зайков, предаде  След криминалния случай в Костенец остава едно 14-годишно сираче, загубило и майка си, и баща си.  Според леля му те проявили грубо отношение. Те бяха убедени, че той знае нещо за баща си и го укрива. Бяха много груби, огромен натиск оказаха върху детето”, обясни Надя Шишкова - сестра на убитата Милена. Жената твърди, че поднасянето на новината за смъртта на баща му било изключително нетактично: Когато се работи с дете, трябва да се подхожда със съчувствие, смята бившият директор на Института по психология на МВР Калин Гайдаров. Не бива с психологически натиск или с други начини, които не са част от добрата професионална практика, да се постигат резултати. Тези резултати са неефкетивни, защото малко или много това дете е преживяло действия на психолозите спрямо него и те се отразяват на неговата психика… той не е виновен за това, че неговият баща е извършил престъпление, нито пък е виновен, че е загубило майка си”, обясни Гайдаров. Според професора подобни ситуации дискредитират професията на психолога: „Не можете да извлечете насила и с принуда информация от хората.”", "date": "2019.05.31", "title": "Сестрата на убитата в Костенец Милена:  Детето й бе разпитвано прекалено грубо"}
{"url": "https://www.24chasa.bg/novini/article/7483044", "text": "Испанската полиция съобщи днес за ареста на сириец, заподозрян, че е финансирал връщането на европейски джихадисти, предаде Франс прес, цитирана от БТА. Мъжът, заподозрян във \"финансиране на терористична дейност\", е бил арестуван във вторник в дома си в Мадрид и в сряда му е била обявена мярка за неотклонение \"временно задържане под стража\", каза говорителка на полицията. Той е посредник, изпращал в Сирия пари, идващи от симпатизанти на джихадизма, на членове на групировката \"Ислямска държава\", за да могат да се върнат в Европа, обясни полицията в комюнике. Средствата са били изпращани по различни нелегални канали, но основно е била използвана традиционната система за неформални парични трансфери \"хауала\". При нея сумата се дава на посредник, който се свързва с друг посредник и му заръчва да изплати същата сума на финалния получател, след което първият посредник урежда дълга си към втория.", "date": "2019.05.31", "title": "В Испания е арестуван сириец, финансирал връщането на европейски джихадисти"}
{"url": "https://www.24chasa.bg/novini/article/7483048", "text": "Руското космическо ведомство обяви, че пристъпва към сформирането на нов набор в отряда на космонавтите, предадоха ТАСС и БТА. Агенцията цитира изявление на ръководителя на Роскосмос Дмитрий Рогозин. \"Ние обявихме нов набор. Това ще бъдат наши космонавти, които ще работят на пилотиран кораб, в това число и участници в далечни космически експедиции\", поясни Рогозин. Набирането на новите космонавти ще започне през тази година. Очаква се сред кандидатите да се включат повече жени, тъй като по думите на Рогозин отрядите напоследък са станали \"прекалено мъжки\".", "date": "2019.05.31", "title": "Роскосмос набира нови космонавти"}
{"url": "https://www.24chasa.bg/novini/article/7482888", "text": "Вицепрезидентът на Китай Ван Цишан пристигна днес за срещи при закрити врати с канцлера и външния министър на Германия, предадоха ДПА и БТА. Няма официални съобщения за съдържанието на преговорите, но вероятно в центъра им са били двустранните отношения и търговската война между Вашингтон и Пекин. Гостът първо се срещна с федералния президент Франк-Валтер Щайнмайер, след което с канцлера Ангела Меркел. Ван Цишан е доверено лице на китайския държавен и партиен ръководител Си Цзинпин и е смятан за експерт по кризи, икономика и американска политика, отбелязва ДПА. Посещението му бе използвано от правозащитници и опозиционни политици, за да поставят въпроса за спазването на човешките права в Китай. На 4 юни се навършват 30 години от кървавото потушаване на продемократичната демонстрация на пекинския площад \"Тянанмън\", припоня агенцията. Говорителят по външнополитически въпроси на \"Зелените\" Юрген Тритин каза по повод годишнината, че \"Меркел не бива да пренебрегва въпроса за правата на човека, например по случая с превъзпитателните лагери за уйгури в Синцзян\". Бившият студентски лидер в Китай Ван Дан каза пред кореспондент на ДПА в Тайпе, че Западът трябва да извлече поука от това, че трийсет години след събитията на \"Тянанмън\" в Китай няма промени", "date": "2019.05.31", "title": "Вицепрезидентът на Китай на среща с Меркел и външния министър на Германия"}
{"url": "https://www.24chasa.bg/novini/article/7482928", "text": "Катастрофа между автобус и лек автомобил \"Фолксваген Голф\" е станала днес към 17 часа край село Долно Ботево, община Стамболово, съобщиха от полицията, цитирани от БТА. По първоначална информация на МВР, катастрофата е причинена от лекия автомобил, който на завой е навлязъл в насрещното платно и се е ударил в 20-местния автобус. На място са били изпратени две линейки. В хасковската болница са били транспортирани четирима души, сред които и две деца на 14 и 16 години, съобщиха от пресслужбата на МБАЛ Хасково. Няма опасност за живота на пациентите, но ще останат за наблюдение, допълниха от болницата. От ОД на МВР Хасково информираха, че по случая е образувано досъдебно производство.", "date": "2019.05.31", "title": "Автомобил и автобус се блъснаха на завой край село Долно Ботево"}
{"url": "https://www.24chasa.bg/novini/article/7482945", "text": "През април активите на банковата система нарастват с 0.3% (287 млн. лв.) до 108.5 млрд. лева, съобщиха от БНБ. Увеличават се кредитите и авансите, паричните наличности, портфейлите с ценни книжа и нетекущите активи и групи за освобождаване, класифицирани като държани за продажба. Намаляват паричните салда в централни банки и другите депозити на виждане. В края на април балансовата позиция пари, парични салда при централни банки и други депозити на виждане заема 17.7% от общите активи, а портфейлите с ценни книжа – 12.4%. Отношението на ликвидно покритие към 30 април е 265.9% (при 289.1% в края на март). Ликвидният буфер в края на отчетния месец възлиза на 28.5 млрд. лв., а нетните изходящи ликвидни потоци са 10.7 млрд. лв. Печалбата на банковата система за първите четири месеца на 2019 г. възлиза на 454 млн. лв., или с 58 млн. лв. (14.5%) повече спрямо същия период на 2018 г. Разходите за обезценка на финансови активи, които не се отчитат по справедлива стойност в печалбата или загубата, към 30 април са 110 млн. лв. (при 131 млн. лв. година по-рано). В края на първото тримесечие на 2019 г. съотношениeто на базовия собствен капитал от първи ред е 17.88%, на капитала от първи ред – 18.27%, а на общата капиталова адекватност – 19.17%, като нивата на съотношенията остават значително над регулаторните изисквания. Брутните кредити и аванси на банковата система през април намаляват с 0.2% и в края на месеца възлизат на 90.8 млрд. лв. Намаляват средствата при централни банки (с 832 млн. лв., 5.6%). Нарастват вземанията от кредитни институции (със 106 млн. лв., 0.7%) и брутният кредитен портфейл2 (с 583 млн. лв., 0.9%). В края на април размерът на брутния кредитен портфейл възлиза на 62.3 млрд. лв. Кредитите за нефинансови предприятия и за домакинства отбелязват растеж съответно с 1.1% и 0.5%. Кредитите за други финансови предприятия и за сектор държавно управление нарастват съответно с 3.0% и 0.3%. Депозитите в банковата система в края на април възлизат на 91.6 млрд. лв. (при 91.5 млрд. лв. в края на март). Увеличават се средствата на домакинства (с 309 млн. лв., 0.6%), на нефинансови предприятия (със 105 млн. лв., 0.4%) и на други финансови предприятия (със 70 млн. лв., 1.9%). Намаляват депозитите на кредитни институции (с 335 млн. лв., 6.0%) и на сектор държавно управление (с 43 млн. лв., 1.5%", "date": "2019.05.31", "title": "454 млн. лева е печалбата на банковата система"}
{"url": "https://www.24chasa.bg/novini/article/7482949", "text": "На база на предварителни данни и оценки салдото по консолидираната фискална програма (КФП) на касова основа към май 2019 г. се очаква да бъде положително в размер на 2 979,1 млн. лв. (2,6 % от прогнозния БВП), съобщиха от Министерството на финансите. Приходите и помощите по КФП към май 2019 г. се очаква да бъдат в размер на 18 709,0 млн. лв., което е 42,7 % от годишния разчет. Спрямо май 2018 г. приходите по КФП нарастват с 2 730,6 млн. лв., като ръст се отчита както при данъчните и неданъчните приходи, така и при постъпленията в частта на помощите и даренията, където постъпват основно грантовете по програмите и фондовете на ЕС. На база на наличните предварителни оценки данъчните приходи отчитат ръст в размер на 1 368,9 млн. лв., неданъчните приходи – 864,5 млн. лв., а приходите от помощи и дарения – 497,2 млн. лева. В частта на неданъчните приходи се проявява базов ефект в частта на приходите по бюджета на Фонд „Сигурност на електроенергийната система“, поради влезлите в сила промени в Закона за енергетиката от 01.07.2018 г., с които бе променен механизмът за събиране на приходи по бюджета на фонда. Поради тази причина приходите по бюджета на фонда за първите пет месеца на 2019 г. са по-високи от постъпленията за същия период на 2018 г. Разходите по консолидираната фискална програма (вкл. вноската на Република България в бюджета на ЕС) към май 2019 г. са в размер на 15 729,9 млн. лв., което е 35,4 % от годишния разчет, като обичайно изпълнението на разходите спрямо планираното с разчетите за годината е по-високо през второто полугодие. За сравнение разходите по КФП към май 2018 г. бяха в размер на 14 556,8 млн. лева. Номиналното нарастване, съпоставено със същия период на предходната година, е основно поради по-високия размер на разходите за персонал (увеличение с 10 на сто на средствата за заплати, възнаграждения и осигурителни вноски на заетите в бюджетния сектор и поредната стъпка на увеличение на възнагражденията в сектор „Образование“), по-високи социални и здравноосигурителни плащания (базов ефект от увеличението на пенсиите от юли 2018 г. и увеличение на здравноосигурителните плащания, заложено в ЗБНЗОК за 2019 г.) и други. Частта от вноската на Република България в бюджета на ЕС, изплатена към 31.05.2019 г. от централния бюджет, възлиза на 599,2 млн. лв., което е в изпълнение на действащото към момента законодателство в областта на собствените ресурси на ЕС - Решение на Съвета 2014/335/ЕС, Евратом относно системата на собствените ресурси на Европейския съюз, Регламент (ЕС, Евратом) № 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент (EС, Евратом) № 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент (EС, Евратом) 2016/804 на Съвета от 17 май 2016 година. Статистическите данни и Информационният бюлетин за изпълнението на държавния бюджет и основните показатели на консолидираната фискална програма, на база на данни от месечните отчети за касовото изпълнение на бюджетите на първостепенните разпоредители с бюджет към май 2019 г. ще бъдат публикувани на интернет страницата на Министерството на финансите в края на месец юни 2019 г.", "date": "2019.05.31", "title": "Министерството на финансите очаква бюджетен излишък от 2,9 млрд. лева през май"}
{"url": "https://www.24chasa.bg/novini/article/7482954", "text": "До момента в Пловдив са подадени над 100 сигнала за наводнени сгради, които се отработват от сили на ПБЗН, Общината и доброволци. Това съобщиха от пресцентъра на МВР, цитирани от БТА. Отработени са вече над 30 от тях. В помощ на пловдивските пожарникари са предислоцирани два екипа на РДПБЗН-Пазарджик с 6 мотопомпи и шестима служители. По специфична е ситуацията в Болница \"Св. Каридат\", където на място работят два екипа, като има усложнена обстановка поради избила водопроводна тръба. Болницата е с прекъснато електроснабдяване и са предприети мерки за обезопасяване и извеждане на пациенти. Екипи работят и в Онкодиспансера, подлеза на аптека \"Марица\", подлеза на Чифте баня, подлеза на Пловдивският университет - първо ниво на Мол \"Галерия Плаза\", има съобщения за закъсали автомобили по Кукленско шосе. Около 14 часа в южната част на Пловдив падна краткотраен пороен дъжд, основно в кв. Кючук Париж. До 14:30 часа са получени 33 сигнала за наводнени обекти, от които по-характерни са за детските градини - \"Вяра\", \"Мечта\" и \"Валентина\", подлеза на централна гара и подлеза на улица Гладстон. Съобщено е за 22 случая на наводнени мазета в приземни етажи на жилищни и обществени сгради. За ограничавана на наводнението са включени 9 екипа от службите на гр. Пловдив и Сектор СОД, допълнително е създадена организация за събиране на свободния от дежурство състав и съседни районни служби. Няма опасност за децата от детските градини, няма пострадали и бедстващи граждани.", "date": "2019.05.31", "title": "Пожарната в Пловдив е получила над 100 сигнала за наводнени сгради (Видео)"}
{"url": "https://www.24chasa.bg/novini/article/7482956", "text": "Две фалшиви скулптури, приписвани на швейцарския скулптор Алберто Джакомети, бяха конфискувани от полицията на изложба в Сицилия, предадоха ДПА и БТА. \"Изправено голо тяло\" и \"Ходеща жена\" се оказали нелегални копия на оригиналните творби на Джакомети с подправени подписи. Скулптурите се оказали сред стоте експоната в изложбата \"Циклопика - от Роден до Джакомети\", организирана от 27 март до 30 октомври в сицилианския град Сиракуза. Агенцията припомня, че при подобен скандал арт полицията в Италия конфискува през 2017 година над дузина фалшифицирани картини на Модилияни от експозиция в Женева, която впоследствие беше закрита.", "date": "2019.05.31", "title": "Полицията конфискува фалшиви скулптури на Джакометиб от изложба в Сицилия"}
{"url": "https://www.24chasa.bg/novini/article/7482963", "text": "До 18 часа днес звената за “Пожарна безопасност и защита на населението” при Столичната и регионалните дирекции са реагирали на 76 сигнала за произшествия, от които 31 пожара, 43 аварийно - спасителни дейности и 3 лъжливи повиквания. Към момента силите и средствата на звената за ПБЗН участват в локализирането и ликвидирането на 18 произшествия, съобщиха от пресцентъра на МВР. Към 17 часа, след краткотраен, но обилен дъжд, в Стара Загора са получени над 50 сигнала. Няма данни за бедстващи хора. Към 18,30 часа на терен работят 5 екипа, които отстраняват последиците. По-сериозна е ситуацията на: бул. „Славянски“ до магазин „Практис“, където нивото на водата е около 1,20 м, е изваден микробус с хора и лек автомобил със семейство с малко дете; в Музикалното училище, където са наводнени мазетата; на втория етаж в „Парк Мол“ е възникнал пожар в сервизно помещение, като не се е наложила евакуация на посетителите и към 18,20 огънят е ликвидиран. В целия град има множество паднали клони върху пътното платно и върху автомобили. Има паднали клони на пътя Стара Загора - Нова Загора", "date": "2019.05.31", "title": "Обстановката в страната след обилните дъждове"}
{"url": "https://www.24chasa.bg/novini/article/7482978", "text": "Прокурори в Анкара са започнали разследване срещу германска журналистка от турски произход заради нейни постове в социални медии, предаде ДПА, като се позовава на адвоката на журналистката. Към журналистката Сюхейла Каплан, живееща в Хамбург, са отправени обвинения, свързани с тероризъм, съобщи нейният адвокат Аркън Хюрташ, като добави, че обвиненията може да бъдат разширени до обвинение в обида на президента Реджеп Тайип Ердоган, посочва БТА. Германската телевизия Ен Де Ер първа съобщи за разследването днес. Засега няма официално обвинение, тъй като разследването продължава, посочи Хюрташ. Каплан е споделила във Фейсбук карикатура на намиращия се в затвора бивш карикатурист от опозиционния в.\"Джумхуриет\" Муса Карт. На карикатурата репортер, чийто нос се удължава като този на Пинокио, покорно пита Ердоган: \"Вие сте създали свят, на който светът завижда. Можете ли да обясните как се стана това?\". Няма конкретно наказателно обвинение, каза адвокатът. Ако бъде осъдена за терористична пропаганда, неговата клиентка може да получи присъда до две години затвор. Според телевизия Ен Де Ер Каплан работи за Артъ ТВ, базирана в Кьолн. Артъ ТВ може да бъде гледана в Турция и бе създадена през 2017 г. от критично настроени към правителството турски журналисти в изгнание в Германия. След опита за преврат в Турция през юли 2016 г. турското правителство взе на прицел представители на опозицията и медии по обвинения в тероризъм, в страната и в чужбина, отбелязва ДПА. Телевизия Ен Де Ер цитира Каплан, която е заявила, че няма да пътува до Турция, за да се яви пред съд там, тъй като се страхува, че ще бъде арестувана.", "date": "2019.05.31", "title": "Анкара разследва германска журналистка от турски произход за тероризъм"}
{"url": "https://www.24chasa.bg/novini/article/7482984", "text": "В този празничен за вас ден, когато се отбелязва Международния ден на детето, отправяме своя патриаршески и архипастирски благослов, като се молим още по-усърдно на Всеподателя Бога за всички вас. Това се посочва в обръщение на Неофит Патриарх Български и митрополит Софийски по повод международния Ден на детето, изпратено от Светия Синод до БТА. В дни като днешния трябва да насочваме поглед и внимание към онази истина, казана ни от Спасителя, че трябва да бъдем като деца, за да влезем в Царството Небесно. Придобивайте мъдрост и разум и не забравяйте вярата си в Бога. Не стъпвайте в пътеките на нечестивите и не ходете по пътя на лошите, казва патриархът. Отхвърлете от себе си лъжата, лукавството отдалечете от ума си. Очите ви да гледат в правилната посока, към Небесния Йерусалим. Не се отклонявайте нито наляво, нито надясно, а вървете по царския път, по пътя на вярата и богоносните отци. Слушайте вашите родители и наставници, изпълнявайте съвестно наредбите и заръките, които те ви дават, отбелязва патриарх Неофит. Скъпи родители, учете децата си на вярата в Бога, давайте им да вкусват от храната, която не само ще направи телата им здрави, но и ще им дарува вечен живот. Тази храна е вярата, надеждата и любовта. Оставете децата да се молят на Бога и не им пречете, бъдете им опора и подкрепа. На вас е дадено много и много ще се иска. Честит празник, мили деца! Божията благодатна помощ да бъде винаги с вас!, се посочва в обръщението си патриарх Неофит.", "date": "2019.05.31", "title": "Патриарх Неофит за 1 юни: Родители, хранете децата си с вяра, надежда и любов"}
{"url": "https://www.24chasa.bg/novini/article/7482896", "text": "Шофьор загина при тежка катастрофа край врачанското с. Баница тази вечер. Около 18 ч. на влизане в селото по пътя за Оряхово 51-годишния водач на „Пежо” с врачанска регистрация губи управлението по неясни причини, напуска пътното платно и се удря с висока скорост в крайпътно дърво. На място е загинал водача на колата, затиснат от смачканите до неузнаваемост ламарини. Двама от спътниците му са ранени и са настанени във врачанската болница с различни травми, но без опасност за живота. Според преминаващи по това време на пътя шофьори, френската кола лъкатушела на пътя преди да се удари в дървото. Според първоначалните полицейски заключения, автомобилът имал техническа неизправност, която предизвикала катастрофата, проверява се и дали загиналият е употребил алкохол преди да седне зад волана.", "date": "2019.05.31", "title": "Шофьор загина след удар в дърво във Врачанско"}
{"url": "https://www.24chasa.bg/novini/article/7482637", "text": "Зам.-министърът на външните работи Георг Георгиев представи пред студенти от ЮЗУ \"Неофит Рилски\" - Благоевград съвременните измерения на българската външна политика. Той бе гост на Правно-историческия факултет и бе посрещнат от декана проф. д-р Габриела Белова и заместник-декана доц. д-р Николай Марин. Пред студенти от специалностите \"Национална сигурност\", \"Право\", \"Публична администрация\", докторанти, преподаватели и гости зам.-министър Георгиев изнесе публична лекция за съвременните измерения на българската външна политика. \"През последните години външнополитическата активност е тази, която доминира, защото държавата се реализира в един чисто нов контекст – на глобализация, на европейски отношения, на световни и глобални процеси, от които ние сме част\", каза заместник-министър Георгиев. Той отбеляза, че външната политика е изключително важна за държавната ни политика. \"Това, че ние осмислихме важността на външната политика и нейното значение, включително и за вътрешнополитическите процеси е много ценно. Ако до преди няколко години България бе по-скоро обект на международната политика и това влияеше на самочувствието ни като българи, то в момента ние влизаме в ролята си на субект т.е. на държава, която започва да бъде източник на политики и това най-силно се усети по време на българското председателството на Съвета на ЕС\", отбеляза заместник-министърът. В дискусията бяха засегнати въпроси, свързани с отношенията между България и Северна Македония, отпадането на визите за българите в САЩ, отношенията между България и Русия, изборите за Европейския парламент и др. \"Всеки от вас трябва да продължи да се развива в специалността, която е избрал и да продължи да инвестира в нея. Търсете такава реализация, която да ви позволява да работите за държавата, вашият капацитет като хора, които учат в едно от най-реномираните висши училища в България трябва да бъде инвестиран тук\", обърна се към младите хора зам.-министър Георгиев. Той подчерта, че Министерството на външните работи е в изключително добро сътрудничество с Югозападния университет \"Неофит Рилски\" и изрази надежда добрите отношения между двете институции да се задълбочават. В края на срещата си със студентите заместник-министърът Георг Георгиев отправи покана към тях да се включат в стажантската програма на Министерството на външните работи.", "date": "2019.05.31", "title": "Зам.-министър Георг Георгиев на дискусия за външната политика със студенти в ЮЗУ"}
{"url": "https://www.24chasa.bg/novini/article/7482766", "text": "Бившият президент на Украйна Петро Порошенко беше избран начело на своята партия, която неотдавна се обнови след болезненото поражение на президентските избори. Промяната става по-малко от два месеца преди ключово важните парламентарни избори, предаде Франс прес, цитирана от БТА. \"Много съм признателен, че бях избран начело на партията \"Европейска солидарност\", заяви 53-годишният Порошенко пред партийните делегати на конгрес в Киев. С проевропейска насоченост, партията на бившия украински президент може да понесе още едно поражение на предсрочния парламентарен вот на 21 юли. Според най-новите проучвания на общественото мнение формацията на Порошенко е на трето място сред политическите сили само с 8,8 процента. Миналата седмица партията, която дотогава се наричаше Блок на Петро Порошенко \"Солидарност\", реши да премахне всякакво споменаване на името на бившия президент в своето наименование. Партията на Зеленски \"Свобода на народа\" получава 44-процентна подкрепа, показват социологическите проучвания. На второ място след нея и преди партията на Порошенко, се нарежда проруската политическа формация \"Опозиционна платформа - За живота\" с над 10 процента.", "date": "2019.05.31", "title": "Порошенко избран начело на своята партия преди парламентарните избори в Украйна"}
{"url": "https://www.24chasa.bg/novini/article/7482768", "text": "Иранските запаси от тежка вода и обогатен уран се увеличават, но не надхвърлят лимитите, постановени от ядреното споразумение от 2015 година. Това съобщи Международната агенция за атомна енергия в първия си тримесечен доклад, откакто Техеран обяви на 8 май, че повече няма да изпълнява тези ограничения, предаде Франс прес, цитирана от БТА. Запасът на Иран от тежка вода леко се е увеличил до 125,2 тона при максимално допустими 130 тона, а този на обогатен уран UF6 се е увеличил до 174,1 килограма при допустими 300. Това са констатации на инспектори от МААЕ, които не са установили нарушения на споразумението от страна на Ислямската република. На 8 май Иран обяви, че в знак на протест срещу едностранното американско оттегляне от пакта и връщането на санкциите, засегнали тежко икономиката му, престава да спазва тези ограничения. Но това не значи оттегляне от сключеното през 2015 г. споразумение и Иран продължава да спазва другите си задължения, включително да бъде подлаган на стриктен контрол от страна на МААЕ.", "date": "2019.05.31", "title": "Иранските запаси от тежка вода и обогатен уран се увеличават"}
{"url": "https://www.24chasa.bg/novini/article/7482794", "text": "Движението на трамваи номера 4 и 5 в София е отклонено от маршрута си по бул. „Цар Борис III“ , съобщиха от Столична община. Преминават по бул. „Христо Ботев“, бул. Александър Стамболийски“ , бул. „Константин Величков“ ,бул. „Никола Мушанов“ , „Овча купел“ и по маршрута си към кв. „Княжево“. Причината е пътно транспортно произшествие на лек автомобил.", "date": "2019.05.31", "title": "Движението на трамваи 4 и 5 в София е отклонено заради катастрофа"}
{"url": "https://www.24chasa.bg/novini/article/7482795", "text": "Омбудсманът Мая Манолова проведе втора работна среща с адвокати, членове на Фейсбук общността на българските адвокати /ФОБА/. Те я запознаха с проблемите при упражняване на професията от близо 14 000 техни колеги, които пряко се отразяват и върху защитата на правата на техните клиенти, информираха от пресцентъра на Пресцентър на омбудсмана. Адвокатите поставиха като основна тема пред Манолова и екипа й необходимостта от приемането на нов Закон за адвокатурата, който да отстрани съществуващите с години проблеми след приемането му през 2004 г. и поискаха новия законопроект да бъде широко обсъден и припознат от адвокатската гилдия. В рамките на срещата адвокатите акцентираха върху редица противоречия на сега действащия закон с Конституцията и с правото на Европейския съюз, между които: Липсата на съдебен контрол върху дисциплинарните производства срещу редови адвокати; Липсата на съдебен контрол върху актове на Висшия адвокатски съвет; Наличието на обща забрана за реклама на дейността на адвокатите; Липсата на възможност за избор на ръководните органи на адвокатурата по електронен път на принципа „един адвокат, един глас“; Необходимостта от повишаване на прозрачността при вземането на решения от ръководните органи на адвокатурата. Адвокатите изтъкнаха още, че всички тези проблеми са в противоречие с утвърдената практика на Съда на Европейския съюз, Европейския съд по правата на човека, Хартата за основните права на ЕС и дават основание за сезиране на Конституционния съд. Беше обърнато внимание, че страната ни е заплашена от наказателна процедура за нарушаване правото на ЕС, именно поради липсата в българския закон на право на достъп до правосъдие на редовите адвокати при защитата на техните права. Посочените несъвършенства на Закона за адвокатурата водят до сериозни нарушения на правата на адвокатите, а от там и на правата на гражданите, които те защитават, категорични бяха адвокатите на срещата. Омбудсманът пое ангажимент да предприеме конкретни мерки за решаване на поставените проблеми, включително и чрез сезиране на Конституционния съд.", "date": "2019.05.31", "title": "На среща с омбудсмана адвокати поискаха нов Закон за адвокатурата"}
{"url": "https://www.24chasa.bg/novini/article/7480907", "text": "За 24 години - от 1995 до 2019 г., в България са построени 443 км нови магистрали, става ясно от данни, публикувани от Националния статистически институт в четвъртък. Преди 1995 г. в страната са изградени 314 км аутобани. Към момента - общо 432 км, като 240 км от тях са в Югозападния район. В Северна и Югоизточна България магистралите са общо 325 км. Преди 24 години те са били 83 км, 67 от които в Североизточния район. В Северозападния аутобаните се простират на едва 7 км. Тогава, както и днес в Северния централен районтакива пътища изобщо липсват. Първокласните в страната са 2925 км, преди 24 г. са били 3051. Второкласните са 4022 км, а най-много са третокласните - 12 172. Общата им дължина се е увеличила почти двойно спрямо 1995-а, когато са били 6422 км. Почти всички републикански пътища вече са асфалтирани, показват още данните на националната статистика. В края на миналата година от общо 19 876 км с асфалт са били 19 376 км. Вече почти няма паважна или баластрена настилка по българските пътища. От втората има само 23 км шосета, а с паваж - 43 км. Но се оказва, че съществуват 320 км черни пътища, които са без никаква настилка, но са част от републиканската пътна мрежа. Все пак те намаляват - през 1995 г. са били близо 450 км. Според вече започнатите проекти до 2023 г. се очаква в страната ни да има още почти 300 км нови магистрали. Основната част от тях която трябва да е готова изцяло от София до Варна през 2023 г. До есента се очаква да бъде завършена 10-километровата отсечка от Ябланица до Боаза. Наскоро бе възстановено и строителството на участъка с дължина 16,3 км между Белокопитово и Буховци, което бе спряно през зимния сезон. Все още обаче не са приключили отчуждителните процедури за 15 км поради жалби. До края на месеца се очакват решенията по последните 25 дела. Предвижда се работата по тази част от отсечката да започне в средата на следващия месец, а цялото трасе да е готово до края на 2021 г. В началото на май бе направена първа копка на дългия 134 км участък от Боаза до Велико Търново. Той е разделен на шест лота, за първите три вече има проекти и се строи. Целият участък трябва да е готов до 2022 г. През юни започват процедурите по проектиране на последните близо 90 км на магистрала “Хемус” в участъка от разклона за пътя Русе – Велико Търново до пътен възел “Буховци”. Той е разделен на три лота. За първите два, дълги около 60 км, се актуализират подробните устройствени планове. За тях до 20-25 дни може да стартира обществена поръчка за изработване на разширен идеен проект. В началото на следващата година ще може да се възложи строителство на инженеринг. За последните около 30 км има идеен проект и до 40 дни може да се възложи процедура за инженеринг – допроектиране и строителство. Плановете са строителството да стартира догодина. През 2023 г. трябва да е готова и магистрала “Струма”. От нея остава най-трудният участък - този през Кресненското дефиле, като През следващия месец се очаква да започне и изграждането на тунел “Железница”, който е част от магистралата. След три години трябва да е готова и магистрала “Европа”, която е от София до Калотина. За нея има избрани изпълнители, а първата копка бе направена преди дни. Срокът за изграждането е 910 дни, но има вероятност магистралата да е завършена предсрочно, тъй като теренът не е много тежък.", "date": "2019.05.31", "title": "За 24 години 443 км нови магистрали, преди това - 314 км"}
{"url": "https://www.24chasa.bg/novini/article/7482822", "text": "15-годишно момче е загинало при  Това съобщиха от пресцентъра на МВР. Тежкият пътен инцидент е станал към 17.20 часа в София в района на кръстовището на бул. „Цар Борис Трети“ и ул. „Нишава“. По първоначални данни лек автомобил е ударил 15-годишно момче, което е починало. На мястото на произшествието са изпратени полицейски и екипи на Спешна помощ. Извършва се оглед. В района има временно затруднение на движението. След катастрофата центърът за градска мобилност пуска временно автобуси по линията на трамваи номера 4 и 5, съобщиха от Столичната община. Автобусите ще се движат по бул. \"Македония\", бул. \"Христо Ботев\", бул. \"Скобелев\", кръстовището на Руски паметник, бул. \"Тотлебен\",бул. \"Цар Борис Трети\" ул. \"Овча Купел\" и ще се движат до кв. Павлово. Автобусите ще обръщат посоката на площад \"Знаме на мира\" на ул. \"Пушкин\". Временно трамваи по линия 4 и 5 не се движат по бул. \"Цар Борис Трети\".", "date": "2019.05.31", "title": "15-годишно момче загина при катастрофа в София"}
{"url": "https://www.24chasa.bg/novini/article/7482825", "text": "„Мисиите на Българската армия в подкрепа на международния мир и сигурност имат пряко измерение и при защита на националния суверенитет и териториалната цялост на нашата страна. Защото опитът, който придобиват военнослужещите ни в реална обстановка и коалиционна среда, е незаменим.“ Това заяви заместник-началникът на отбраната генерал-лейтенант Димитър Илиев днес на церемония по официалното посрещане на 37-ия контингент, който участва в мисията на НАТО за подготовка, съветване и подпомагане на Силите за сигурност в Афганистан „Решителна подкрепа”. „Това е един от най-успешните контингенти, напълно изпълнили задачите си. Вие участвахте в реална обстановка, в която всички звена са проявили отлична подготовка, професионализъм и решителност“, посочи той в обръщението си към личния състав на контингента, цитирано от пресцентъра на военното министерство. Ритуалът се проведе на площад „Македония“ в Благоевград и в него участваха командващият на Съвместното командване на силите генерал-лейтенант Любчо Тодоров, заместник-командирът на Сухопътните войски бригаден генерал Валери Цолов и командирът на Бригадното командване полковник Красимир Кръстев. От името на министъра на отбраната, началника на отбраната, командващия на Съвместното командване на силите и командира на Сухопътните войски те наградиха военнослужещи от контингента, отличили се с професионалното изпълнение на задачите си. Церемонията завърши с преминаването в тържествен марш на военнослужещите от 37-ия контингент, които бяха бурно аплодирани от своите близки, роднини, приятели, граждани и гости на Благоевград.", "date": "2019.05.31", "title": "Посрещнаха в Благоевград 37-ия ни военен контингент в Афганистан"}
{"url": "https://www.24chasa.bg/novini/article/7482830", "text": "Папа Франциск, който пристигна днес на тридневно посещение в Румъния, се срещна с румънския патриарх Даниел и с членовете на Св. Синод на Румънската православна църква, съобщи Аджерпрес, цитирана от БТА. На срещата си с Франциск патриарх Даниел заяви, че папа Йоан Павел Втори и патриарх Теоктист, които се срещнаха по време на предишното папско посещение в Румъния през 1999 г., бяха радетели на Христовата вяра и в дейността си усещаха помощта на Иисус Христос. Главата на Румънската православна църква подчерта, че и двамата покойни религиозни водачи са имали общ духовен опит, като са познали трудните години на комунистическия режим, когато Църквата беше маргинализирана и преследвана. \"В тази връзка нашите предшественици ни зоват и нас днес да защитаваме и да проповядваме вярата в Иисуса Христа и християнските ценности в една Европа, която беше секуларизирана, за да предадем на младото поколение вярата в милостивата любов на Христа към света и вярата във вечния живот на човешката личност. Още повече те ни зоват да изповядваме, да насърчаваме традиционното християнско семейство, съставено от мъж, жена, деца, в една Европа (...), която бързо остарява\", каза румънският патриарх. Патриарх Даниел каза още, че \"проповядването на Христовото Евангелие днес означава да съберем в едно богослужението с човеколюбието, молитвата със социалното действие в помощ на бедните, болните и маргинализираните\". По-рано папа Франциск се срещна и с министър-председателя на Румъния Виорика Дънчила, която изтъкна пред него нуждата от единство и солидарност на европейско равнище. Тя подчерта вниманието, което Румъния отдава на религиозната свобода и спомена международната конференция, организирана през юни от румънското правителство, посветена на екуменическия диалог и включена в календара на румънското председателство на Съвета на ЕС. Сред темите на разговора на Франциск и Дънчила е била и миграцията, на която ЕС и държавите-членки трябва да намерят най-адекватните отговори. В словото си пред официалните лица в президентския дворец Котрочени след официалното си посрещане папа Франциск заяви, че за посрещането на проблемите на новия етап в човешката история трябва да бъде установено сътрудничество между политическите, икономическите, социалните и духовните сили. Папата призова да не се отказваме от \"най-благородното призвание на държавата - да се грижи за общото благо на своя народ\". В реч, произнесена в новоизградената Национална катедрала в Букурещ, румънският патриарх Даниел благодари на папа Франциск за помощта, която предостави покойният папа Йоан Павел Втори за изграждането на храма, съобщи Аджерпрес, цитирана от БТА. През 1999 и 2002 г. папа Йоан Павел Втори предостави на покойния румънски патриарх Теоктист финансова подкрепа за храма на стойност 200 хиляди долара. По-рано, на среща с членовете на Св. Синод на Румънската православна църква, папа Франциск каза, че глобализацията е допринесла за изкореняване на ценностите на народите и призова хората да не капитулират пред \"изкушението на културата на омразата и индивидуализма\". Папата каза, че добър пример дават румънските православни общности, които си сътрудничат много добре с много католически диоцези в Западна Европа. \"Нека Светият дух ни обнови, Светият дух, който отхвърля еднообразието и обича да формира единството в неговото най-красиво и хармонично многообразие. Аз подновявам тук моята благодарност и ви уверявам в моята и на Католическата църква привързаност, приятелство и молитва\", каза Франциск. След посещението в православната Национална катедрала папа Франциск се отправи към католическата катедрала \"Св. Йосиф\" с произведен в Румъния Папамобил. По пътя той беше приветстван от хиляди румънци, които развяваха знамена на Румъния и на Ватикана.", "date": "2019.05.31", "title": "Папа Франциск разговаря с румънския патриарх Даниел"}
{"url": "https://www.24chasa.bg/novini/article/7482865", "text": "Бившият британски премиер Дейвид Камерън ще председателства съветническия борд на американска компания в сферата на изкуствения интелект, предаде „Политико“, цитиран от  Камерън ще работи за базираната във Вашингтон „Афинити“, чийто борд включва още бившия френския премиер Франсоа Фийон и бившия шеф на „Бритиш петролиум“ Джон Браун, съобщи „Файненшъл таймс“. „Афинити“ е създадена през 2005 г. от американско-пакистанския предприемач Зиа Чисти и специализира в употребата на изкуствен интелект в кол центровете. След като напусна премиерския пост през 2016 г. след референдума за Брекзит Камерън до голяма степен остана извън светлината на прожекторите. Експремиерът заяви в становище, че на поста е полагал усилия за развитие на новите технологии. Мемоарите на Камерън, правата за които бяха купени от издателя Уилям Колинс преди 3 г. за 800 000 паунда, ще бъдат издадени тази есен.", "date": "2019.05.31", "title": "Дейвид Камерън започва работа в американска компания за изкуствен интелект"}
{"url": "https://www.24chasa.bg/novini/article/7482854", "text": "Групата зоолози се движели от село Ръжена към Ново село в Сърнена Средна гора по черен път, валял силен дъжд. Те изследвали биоразнообразието в този район на България над Старозагорските минерални бани, предстояло им да посетят района и със студенти. Изведнъж ги спрели въоръжени хора, които ги завели в поделението и казали, че ще чакат военна полиция. Зоолозите се обадиха в \"24 часа\", за да съобщят, че на въпросния път нямало никакви предупредителни надписи, нито огради, което представлява реална опасност за живота им, защото на полигона е имало учебни стрелби, а военните ги заплашвали с оръжие. Учените вече са освободени, военните се извиняват за забавяно, но заради поройния дъжд в Стара Загора се е забавило пристигането на полиция.", "date": "2019.05.31", "title": "Учени задържани на черен път\nкрай полигона в Змеево(обновена)"}
{"url": "https://www.24chasa.bg/novini/article/7482879", "text": "18-годишно момиче е починало на място при тежка катастрофа, станала малко преди 17.00 часа на третокласния път Ловеч - с. Микре, в участъка между селата Изворче и Соколово. Това съобщиха от областната дирекция на МВР в Ловеч, цитирани от БТА. При инцидента челно са се сблъскали два леки автомобила на остър завой. От Центъра за спешна медицинска помощ информираха и за тежко пострадало 18-годишно момче, което е прието в ловешката болница с тежки наранявания, в кома и с опасност за живота. То най-вероятно ще бъде транспортирано в лечебно заведение в Плевен. Пострадали са още две жени - на 58 и 59 г., които са приети в болницата с наранявания, но без опасност за живота. Причините за инцидента все още се изясняват. Пътят е затворен за движение, използва се обходен маршрут Ловеч - п.в. \"Абланица\" - с. Микре и в двете посоки.", "date": "2019.05.31", "title": "18-годишно момиче загуби живота си при челен сблъсък на остър завой край Ловеч"}
{"url": "https://www.24chasa.bg/novini/article/7482882", "text": "Американският президент Доналд Тръмп се е отнесъл положително към предложението на турския си колега Реджеп Тайип Ердоган за създаване на съвместна работна група за разрешаване на разногласията по доставката на руски зенитно-ракетни системи С-400 на Анкара, съобщи турският телевизионен канал НТB, цитирана от БТА. Ердоган, който разговаря по телефона с Тръмп в сряда, е повторил в разговора предложението си за създаване на съвместна работна група по въпроса за системите С-400. Харесах идеята Ви за създаване на работна група, е заявил Тръмп в разговора, съобщи телевизия НТВ, без да посочва източника на тази информация. САЩ и Турция спорят от месеци заради поръчаните от Турция руски системи С-400, които според Вашингтон са несъвместими с отбранителната мрежа на НАТО и ще представляват заплаха за американските изтребители Ф-35, каквито Турция също планира да купи. След позитивния сигнал от страна на Тръмп към предложението на Ердоган се очаква активизиране на контактите за създаване на работната група, отбелязва НТВ. Същевременно агенция Блумбърг съобщи, че Тръмп е приел предложението на турския си колега за създаване на работна група, предаде ТАСС. По-рано днес говорителят на турското външно министерство Хами Аксой опроверга информация в медиите, че Анкара обмисля молбата на Вашингтон да отложи доставките на системите С-400.", "date": "2019.05.31", "title": "Тръмп подкрепил Ердоган за съвместна работна група за С-400"}
{"url": "https://www.24chasa.bg/novini/article/7482730", "text": "Компанията за споделено пътуване \"Юбър\"съобщи, че прекратява изцяло услугата \"Юбър\"XL в Истанбул, предаде ТАСС, като се позовава на турския телевизионен канал Хабертюрк. Решението е взето след неотдавнашно изказване на президента Реджеп Тайип Ердоган по адрес на компанията, отбелязва телевизията. \"Юбър\" започна работа в Истанбул през 2014 г. и стана популярен избор на хората за безопасни пътувания. В Турция над четири милиона души свалиха нашето приложение, приход от услугата получаваха 12 хиляди шофьори на коли \"Юбър\"XL и шест хиляди компании партньори. За съжаление ние съобщаваме, че от 31 май \"Юбър\"ХL прекратява дейността си в Истанбул, се посочва в съобщение на компанията. Решението е огласено няколко дни след остра критика по адрес на компанията от страна на президента Ердоган. Преди година той обяви, че дейността на компанията \"Юбър\"в страната се прекратява. Това обаче не засегна услугата \"Юбър\"ХL, предоставяща пътувания в комфортни микробуси, регистрирани като транспорт на туристически фирми, а не като таксиметрови коли. В нашата традиция няма никакъв Юбър, а \"Юбър\"не се отличава от нелегалните таксита. За нас тази тема е приключена, заяви Ердоган на 24 май. \"Юбър\"предлагаше по-евтини и комфортни пътувания с нови автомобили в Истанбул за разлика от обичайните \"жълти таксита\". Традиционните таксиметрови компании в Турция много бавно се адаптират към съвременните тенденции на частния превоз /повикване чрез приложение, гъвкава ценова политика и др./, отбелязва ТАСС. Освен това автопаркът на \"жълтите таксита\" често се състои от стари автомобили. Отделно стойността на държавните лицензи за таксиметрови превози е доста висока. От своя страна \"Юбър\"регистрираше автомобилите си не като таксита, а като транспорт на туристически фирми, което е доста по-евтино. Така компанията можеше да продава пътувания под пазарната цена. Но това положение през последните години предизвика остри протести от шофьорите на традиционните таксита. Зачестиха случаи на нападения и заплахи срещу шофьори на Юбер, отбелязва ТАСС", "date": "2019.05.31", "title": "\"Юбър\" прекратява дейността си в Истанбул"}
{"url": "https://www.24chasa.bg/novini/article/7482679", "text": "Към екипа на Нова Броудкастинг Груп (НБГ) се присъединява Бисер Тошев на позицията Мениджър „Съдържание и развитие“ на Gong.bg от 3 юни, съобщиха от Нова Броудкастинг Груп,. Той ще отговаря за цялостната стратегия за подобряване на качеството и разширяване на съдържанието в сайта. Разнообразният опит на Бисер Тошев, познанията за спорта в България, опитът му като журналист, съчетани с неговия ангажимент към развитието на професията ще внесат нова енергия в екипа и ще имат важна роля за повишаване ефективността на работата в Gong.bg.", "date": "2019.05.31", "title": "Бисер Тошев става мениджър \"Съдържание и развитие\" на Gong.bg"}
{"url": "https://www.24chasa.bg/novini/article/7480899", "text": "Новоиздадените лични карти и международни паспорти ще може да се изпращат от МВР по пощата до притежателя им, а не хората да се редят на опашки в полицейските управления. Тази промяна в Закона за българските документи за самоличност предлага екипът на вицепремиера Томислав Дончев като част от пакета законодателни промени за облекчаване на административното обслужване. Те бяха публикувани за обществено обсъждане и трябва да се приемат до края на годината. Така новият режим ще може да влезе в сила от следващата година, когато започва голямата подмяна на лични карти - Над 1,6 млн. лични карти пък изтичат през 2021 г. и съответно трябва да бъдат сменени. Заради очакваните опашки МВР вече поиска назначаването на допълнителни хора на временен щат, планира се и разкриването на нови гишета, както “24 часа” вече писа. Облекчението с пращането на документа по пощата обаче ще важи само при подновяване на лична карта, но не и за издаване на първата. Освен това трябва датата на издаване на новата лична карта да е след тази, на която изтича предишната. Така отпада нуждата старата карта да бъде върната, за да стане невалидна. При подновяване на международен паспорт също ще може да се иска той да бъде изпратен по пощата. Условията са същите като при личните карти. Възможност за изпращане по пощата е предвидена и за шофьорските книжки, които се подновяват. Чиновниците и организациите, които предоставят обществени услуги, като банки, телекомуникационни компании, ВиК, енергийни дружества и пр., вече предвижда друга от законовите промени. Те може да поискат да видят документите, за да се уверят в самоличността на гражданина, но за да направят копие, ще им е нужно изрично основание, което да е посочено в закон. Актовете за раждане вече ще се съставят за 3 дни, а не както е досега - за 7, се залага пък с изменение в Закона за гражданската регистрация. А болниците ще съобщават за ражданията на общината и по електронен път. Освен това актовете за раждане вече ще може да се вземат от болницата, а няма да е нужно разкарване на родителите до общината, за да получат документа. за адресна регистрация, предвижда още пакетът промени на Дончев. Вместо това ще се дава само номер на нотариалния акт. При регистрация на наематели обаче ще е нужно копие от договора за наем. Освен това заявленията за адресна регистрация вече ще се подават и по електронен път. При искане за отпускане на социални помощи пък чиновниците вече няма да имат право да изискват документи за доходи, имотно състояние, семейно положение и пр. Те ще си набавят тази информация служебно от държавните регистри.", "date": "2019.05.31", "title": "Промяна! МВР ще праща новата лична карта по пощата"}
{"url": "https://www.24chasa.bg/novini/article/7482468", "text": "Наредбата за ползването на дървесина трябва да е балансирана и да отчита интересите на всички по веригата - собственик на горска територия, дърводобивни фирми и преработватели. Около това становище се обединиха днес участниците в поредната работна среща на ръководството на ЮЗДП с бизнеса. В нея участваха директорът на ЮЗДП инж. Дамян Дамянов, изпълнителният директор на ИАГ инж. Мирослав Маринов и директорът на дирекция инж. Ценко Ценков, експерти и директори на поделения в обхвата на предприятието. На срещата бяха дискутирани проблеми, свързани с промяната на действащата нормативна уредба, която регламентира условията и реда за възлагане на дейности в горските територии. \"Целта ни е да създадем нормални условия за работа в горите, затова създаваме работна група с участието на всички заинтересовани за промяна на наредбата\", каза изпълнителният директор на ИАГ инж. Мирослав Маринов. Той прикани присъстващите представители на дърводобива и дървопреработването да обединят усилия и чрез предложения да бъдат защитени интересите на всички. Пое и ангажимент за унифициране на критериите, по които Регионалните дирекции по горите проверяват работата в преработвателните цехове. \"ЮЗДП продължава политиката на плавно увеличение на цената за добив на дървесина, която за последните четири години е повишена средно с 5 лв. на кубичен метър. Опитваме се да подсигурим техника за достъп до обектите, в които се извършва дърводобив, а в случай на невъзможност се ангажираме да поемем разходите на фирмите за това\", посочи директорът на ЮЗДП инж. Дамян Дамянов. Той призова представителите на бизнеса при проблеми в ежедневната дейност да сигнализират веднага за решаването им в оперативен порядък. Всичко е въпрос на активна комуникация, а фактът, че с всяка нова среща все повече фирми проявяват интерес, означава, че диалогът е необходим, обобщи инж. Дамянов. След дискусия страните – ЮЗДП, Изпълнителната агенция по горите и представители на дърводобивните фирми стигнаха до комплекс от предложения, които да бъдат обсъдени и приети в рамките на следващите една-две седмици.", "date": "2019.05.31", "title": "Дърводобивни фирми на среща с новия шеф на Агенцията по горите Мирослав Маринов"}
{"url": "https://www.24chasa.bg/novini/article/7482499", "text": "А.Арминова (42 г.) е осъдена на 5 години лишаване от свобода, защото е използвала марка в търговска дейност без съгласието на нейния собственик. Това съобщиха от прокуратурата. Обвинителният акт е издаден от Софийска районна прокуратура. С присъда на СРС подсъдимата е призната за виновна в следното: На 24.02.2015 г. в търговски обект – магазин за чанти и аксесоари на ул. „Алабин“ в София, без съгласието на притежателите на изключителното право върху търговска марка Louis Vuitton, я използвала в търговската дейност, като предлагала за продажба стоки – различни чанти с описаната по-горе търговска марка. Стоките са на обща стойност 55 350 лв. С деянието са причинени значителни вредни последици за притежателя на търговската марка. Описаното деяние представлява извършено престъпление по чл. 172б, ал. 2, вр. ал. 1 НК. На Арминова е наложено наказание „лишаване от свобода“ за срок от 5 години, при първоначален общ режим, както и глоба в размер на 5 000 лв. До момента подсъдимата не е осъждана.", "date": "2019.05.31", "title": "5 години затвор за жена, продала чанти ментета на известна марка за 55 хил. лева"}
{"url": "https://www.24chasa.bg/novini/article/7482484", "text": "\"За първи път съм в такава институция. Надявам се да се докаже невинността ми - на мен и на съпруга ми. Невинна съм. Минахме през целия ад на екстрадицията\". Това заяви през сълзи задържаната Маринела Арабаджиева пред спецсъда. Тя е обвинена за участие в престъпна група, за данъчни престъпления и за пране на пари. Вчера бе върната от Испания след издирване. \"Ние бяхме поставени в патова ситуация. Не бяхме призовани по делото, иначе щяхме да се явим\", каза Арабаджиева във връзка с твърденията на прокуратурата, че са се укривали заедно с мъжа й Ветко Арабаджиев. Въпреки че 6 месеца съпрузите бяха издирвани, Маринела декларира пред съда, че ако сега излезе на свобода, няма да избяга в чужбина, тъй като в България има четири деца и петима внуци. Бизнес дамата изтъкна пред съда още, че е успешен човек. \"Вижте какво постигнах за кратко време в хотел в София, в който никой не искаше да влиза. Този хотел е моята визитна картичка\", каза Маринела, визирайки хотела, който носи нейното име в столичния квартал \"Лозенец\". Адвокатката й Ина Лулчева настоя клиентката й да бъде освободена под домашен арест. По-рано от прокуратурата обясниха, че пускането на Маринела може да попречи на разследването, тъй като в телефони, иззети от Арабаджиеви след залавянето им в имение край Барселона, били открити снимки с имена на свидетели. Хотелиерите знаели кои свидетели са разпитани и кои не с цел да им окажат влияние. Обвинителите изтъкнаха, че Арабаджиеви разполагат с много средства по сметки в чужбина.", "date": "2019.05.31", "title": "Маринела Арабаджиева, плачейки в съда: Невинна съм. Минах през ада!"}
{"url": "https://www.24chasa.bg/novini/article/7482545", "text": "32-годишен влиза в затвора за 13 месеца при първоначален строг режим след споразумение със Софийската районна прокуратура, съобщиха от сайта на прокуратурата. С. Стоянов е осъден за това, че на 28.01.2017 г., около 19.00 часа, е откраднал козметични продукти от аптека на столичния бул. „Гоце Делчев“. Споразумението е с характер на влязла в сила присъда и не подлежи на обжалване или протест.", "date": "2019.05.31", "title": "Вкараха мъж зад решетките за 13 месеца за кражба на козметика от столична аптека"}
{"url": "https://www.24chasa.bg/novini/article/7482553", "text": "Редки коледни картички на принцеса Даяна и принц Чарлз, \"отлежавали\" 26 години в тайна кутия, ще бъдат предложени на търг, пише в. \"Дейли експрес\". Шестте фотографии от времето, когато принцът и принцесата на Уелс все още са семейство, са намерени наскоро в Бъртън, Стафордшър. Те са изпратени от кралската двойка до бившите дворцови служители Джордж и Мюриъл Констабъл, живели в близост до Бат, Съмърсет. Продавачът от Бъртън, пожелал анонимност, споделя, че снимките са намерени в кутия, принадлежала на Мюриъл Констабъл, която е била колекционерка на марки, пише БТА. Най-рано изпратената семейна коледна фотография датира от 1985 г., когато Уилям и Хари са още съвсем малки. На други фотографии принцовете вече са тийнейджъри. Трагичната смърт на принцеса Даяна през 1997 г. в автомобилна катастрофа в Париж прави особено редки и ценни артикулите, носещи подписа й. Снимките ще бъдат предложени за продан на 31 юли от аукционна къща \"Хенсънс\" в Улзли бридж, Стафордшър. Организаторите очакват за тях да бъде платена сума между 1500 и 2000 лири.", "date": "2019.05.31", "title": "Редки коледни картички на принцеса Даяна и принц Чарлз отиват на търг"}
{"url": "https://www.24chasa.bg/novini/article/7482556", "text": "Представителни военни подразделения ще участват в ритуалите за отбелязването на 143-ата годишнина от героичния подвиг на Христо Ботев и неговата чета и Деня на Ботев и загиналите за свободата и независимостта на България, съобщиха от Министерството на отбраната. На 1 и 2 юни 2019 г. в цялата страна военнослужещи от Сухопътните войски, Военновъздушните сили (ВВС), Военноморските сили (ВМС), Силите за специални операции, Националната гвардейска част ще се включат в отбелязването на годишнината, както следва:  (21.00 ч.) - тържествена проверка (заря) с участието на военнослужещи от Бригадното командване – Благоевград и Представителния военен духов оркестър на Сухопътните войски; , родния град на поета-революционер Христо Ботев, (21.00 ч.) – тържествена проверка (заря) с участието на военнослужещи от 61-ва механизирана бригада - Карлово;  (21.00 ч.), тържествена проверка (заря) с участието на военнослужещи от 31-ви механизиран батальон – Хасково;  (21.00 ч.) проверка (заря) с участието на военнослужещи от Силите за специални операции – Пловдив; 21.30 ч.) - тържествена проверка (заря) с участието на военнослужещи от 61-ва механизирана бригада - Карлово;  (19.00 ч.) ще бъдат поднесени венци и цветя пред паметната плоча на Христо Ботев с участието на военнослужещи от Флотилия бойни и спомагателни кораби и Представителния духов оркестър на ВМС.  пред паметника на загиналите във войните в Парка на признателността - ритуал по поднасяне на венци и цветя с участието на военнослужещи от 55-и инженерен полк - Белене;  на площад „Народни будители“ - ритуал по полагане на венци и цветя от военнослужещи от Бригадното командване – Благоевград;  Община Варна, съвместно с ВМС и Варненска и Великопреславска митрополия организират общоградско поклонение на паметника на Христо Ботев в Морската градина като по време на ритуала ще бъдат поднесени венци и цветя.  пред бюст-паметника на Христо Ботев в Борисовата градина Националната гвардейска част ще участва в тържествена церемония в памет на Христо Ботев и загиналите за свободата и независимостта на България. От 12.00 ч. пред сградата на Администрацията на Президента на Република България ще се извърши тържествена смяна на почетния гвардейски караул.  - митинг-поклонение пред паметника на Христо Ботев с участието на военнослужещи от 61-ва механизирана бригада – Карлово;  - ритуал по поднасяне на венци и цветя пред паметника на Христо Ботев с участието на военнослужещи от гарнизон Плевен;  на паметника на Христо Ботев - ритуал по поднасяне на венци и цветя с участието на военнослужещи от Силите за специални операции и военното формирование 32 040 – Крумово. Строя на почетния караул ще приеме началникът на гарнизон Пловдив бригаден генерал Явор Матеев. В ритуала ще участва Представителният духов оркестър на ВВС.  – всенародно поклонение пред паметника на Христо Ботев с участието на военнослужещи от Бригадното командване - Благоевград и Представителния духов оркестър на Сухопътните войски;  - ритуал по поднасяне на венци и цветя пред паметниците на Христо Ботев и Хаджи Димитър в парк „М. Кусев” с участието на военнослужещи от 2-ра механизирана бригада - Стара Загора;  – ритуал по полагане на венци ицветя пред паметника на Свободата от военнослужещите от 55-и инженерен полк – Белене;  - ритуал по поднасяне на венци и цветя пред паметника на Свободата с участието на военнослужещи от военно формирование 32 420 – Русе;  - ритуал по поднасяне на венци пред паметника на Христо Ботев с участието на военнослужещи от 4-и артилерийски полк – Асеновград;  – ритуал по поднасяне на венци пред паметника на Христо Ботев с участието на военнослужещи от 101-и алпийски полк – Смолян;  - ритуал по поднасяне на венци и цветя на площада в града от военнослужещи от военното формирование 22 790 – Горна Оряховица;  - ритуал по поднасяне на венци и цветя на площад „Хаджи Димитър“ с участието на военнослужещи от Центъра за подготовка на специалисти;  – ритуал по поднасяне на венци цветя пред паметника на Христо Ботев с участието на военнослужещи от 31-ви механизиран батальон – Хасково;  - ритуал по поднасяне на венци и цветя пред паметника на загиналите във войните шуменци с участието на военнослужещи от гарнизон Шумен;  на паметника на Христо Ботев в Приморски парк ще се проведе военен ритуал по полагане на венци и цветя в знак на признателност към великия поет и революционер и загиналите за свободата на България;  (20.00 ч.) – тържествена проверка (заря) с участието на военнослужещи от 38-и батальон за ЯХБЗ и Е – Мусачево;  – тържествена проверка (заря) с участието на военнослужещи от Силите за специални операции – Пловдив;  - тържествена проверка (заря) с участието на военнослужещи от Бригадното командване - Благоевград и Представителния военен духов оркестър на Сухопътните войски;  - тържествена проверка (заря) с участието на военнослужещи от 61-ва механизирана бригада.", "date": "2019.05.31", "title": "Къде ще бъде отбелязан Денят на Ботев с участието на военни подразделения"}
{"url": "https://www.24chasa.bg/novini/article/7482568", "text": "На 3 юни товарният кораб \"Дракон\" на американската компания \"Спейс Екс\" ще се върне на Земята от Международната космическа станция (МКС), предадоха ТАСС и БТА. Това е било оповестено на сайта на НАСА. \"Дракон\" ще достави на Земята малко по-малко от 2 тона полезен товар, както и резултатите от проведените на борда на МКС научни експерименти. Разкачването му е планирано за 19 ч. и ще може да се проследи на сайта на НАСА. След това корабът ще се насочи към Земята и с помощта на парашут ще извърши кацане в Тихия океан, на около 325 км югоизточно от Лонг бийч, Калифорния. На 4 май \"Спейс Екс\" изстреля ракета-носител \"Фалкон-9\" с кораба \"Дракон\", пренасящ товар, който е предназначен за екипажа на МКС. Това е 17-ият извършен от \"Спейс Екс\" търговски полет с цел снабдяване на МКС. \"Дракон\" достави на станцията над 2,5 тона товари - храни, оборудване и материали за десетки научни експерименти, планирани в рамките на експедицията МКС-59/60. В момента екипажът на МКС включва руснаците Олег Кононенко и Алексей Овчинин, американците Ан Макклейн, Кристина Кох, Ник Хейг и канадеца Давид Сен-Жак.", "date": "2019.05.31", "title": "Корабът \"Дракон\" ще се върне на Земята на 3 юни с почти два тона \"полезен товар\""}
{"url": "https://www.24chasa.bg/novini/article/7482562", "text": "Формированията от ВМС и Гранична полиция демонстрираха предотвратяване на незаконен трафик на оръжие и хора, съобщиха от Министерството на отбраната.  Военният министър Красимир Каракачанов, началникът на отбраната генерал Андрей Боцев и командира на ВМС контраадмирал Митко Петев наблюдаваха действията на военните моряци при оказване на съдействие на гранична полиция за овладяването на кораб - нарушител и задържане на криминално проявени лица, заподозрени в незаконен трафик на оръжие и хора по река Дунав, задържане на бързоходна моторна лодка и евакуиране на ранен с вертолет. Военнослужещите от силите за специални операции на ВМС се справиха прекрасно при изпълнението на задачите. Условията в плавателната река са рискови, но те показаха много добра подготовка. Това каза министърът на отбраната Красимир Каракачанов днес в Русе след съвместната тренировка на формирования от ВМС и Регионална дирекция „Гранична полиция“- Русе. В тренировката участваха екипаж на вертолет „Пантер“ и осигуряващ състав от морската вертолетна авиобаза, лодка тип „RHIB“ и две тактически групи от силите за специални операции на ВМС, както и 2-ра група Гранично-полицейски кораби от структурите на Регионална дирекция гранична полиция – Русе с граничен полицейски кораб „Русе”. „Наблюдавахме добре интегриран начин на работа между военнослужещи и от ВМС и служители на гранична полиция. Военноморските сили притежават специфични способности по опазване на държавната граница, които се използват не само за гарантиране на сигурността, но и за опазване на живота и здравето на българските граждани“ – посочи командирът на ВМС контраадмирал Митко Петев. Той припомни, че военният ни флот, който чества 140-ата си годишнина от своето създаване, е исторически свързан с Русе и отбеляза, че с подобни демонстрации на способности остава жива връзката между флота, армията и обществото. Ученици и граждани на Русе имаха възможност да разгледат специализираното оборудване, екипировка и въоръжение на силите за специални операции на ВМС на статичен показ. В отговор на журналистически въпрос министърът на отбраната Красимир Каракачанов категорично отхвърли спекулациите, че ще бъде намалена цената на самолета за сметка на способностите и въоръжението му. „Такова нещо няма. Ние сме съобразили нашите финансови възможности, заявили сме ги, когато избрахме САЩ за партньор и имахме уверението на Белия дом и на други фактори в американската администрация, че те ще се съобразят с нашите финансови възможности. Това е въпрос на преговори, които продължават, докато намерим пресечната точка, която да задоволи интересите и на двете страни. В никакъв случай това няма да е за сметка нито на въоръжението на самолета, нито на неговото оборудване“, каза министър Каракачанов.", "date": "2019.05.31", "title": "\"Предотвратиха\" незаконен трафик на оръжие и хора на кораб нарушител (Снимки)"}
{"url": "https://www.24chasa.bg/novini/article/7482576", "text": "През юли ще влезе в сила нов европейски регламент, който обръща специално внимание на сигурността на стоките, търгувани по електронен път, каза днес във Варна инж. Мирослав Йотов, началник на главна дирекция \"Надзор на пазара\" в Държавната агенция за метрологичен и технически надзор, предаде БНР. По думите му целта на новото законодателство е да се засили контролът и да се гарантира безопасността на потребителите. Хората, които си поръчват стоки по интернет, да да следят маркировките и дали е посочен производителят, посочи Йотов. Според него потребителите трябва задължително да искат и инструкция за употреба на български език. В дирекцията постъпват сигнали за опасни стоки от всякакво естество, но най-често срещаните са за детски играчки и за електроуреди, допълни Йотов. По думите му последният случай е за кани за топла вода. След проверката е установено, че те не са опасни, но не отговарят на посочения от производителя стандарт за времетраенето на експлоатационния период на уредите. Постъпват аналогични сигнали и за хладилници, сушилни, перални, допълни Йотов. И уточни, че тези продукти не са опасни, но не притежават всички качества, които е посочил производителят. От средата на юни служителите на Агенцията започват кампания за безопасно лято, в рамките на която ще се обърне специално внимание върху безопасността на надуваемите стоки, голяма част от които са детски играчки, допълни Йотов. Той уточни, че в момента се обръща специално внимание на т.нар. желета, които са особено популярни сред малчуганите. По думите на Йотов предстои да бъдат направени изследвания в лаборатория какви химични вещества и в какви количества има в тях. Във Варна днес Мирослав Йотов бе сред участниците в международна кръгла маса \"Качество, контрол и експертиза на стоките\", организирана от Центъра за качество на стоки и потребителска защита към Икономическия университет в града. В дискусиите се включиха представители на различни държавни структури, бизнеса и науката.", "date": "2019.05.31", "title": "През юли влиза в сила нов европейски регламент за сигурността на стоките в интернет"}
{"url": "https://www.24chasa.bg/novini/article/7482574", "text": "Заради гранатата, ранила 3 деца при демонстрация пред ученици в Силистра, вътрешният министър Младен Маринов отстрани временно от длъжност шефа на полицията в крайдунавския град Юлиян Караславов. Образувано му е и дисциплинарно производство, съобщиха от МВР. Проверката по инцидента е възложена на Главна дирекция \"Национална полиция\". Маринов е забранил и употребата на взривни вещества и пиротехнически изделия по време на провеждане на демонстрации на обществени места пред граждани.  ", "date": "2019.05.31", "title": "Заради гранатата, ранила 3 деца, отстраниха шефа на полицията в Силистра (Видео)"}
{"url": "https://www.24chasa.bg/novini/article/7482570", "text": "Шестгодишното момиченце, прието днес в русенска болница, след като е пострадало при демонстрационно взривяване на светлинно-звукова граната в Силистра, е с 8 процента изгаряния, но в стабилно състояние. То е много стресирано и уплашено, каза д-р Наско Тютюнджиев от отделението по пластична хирургия в УМБАЛ \"Медика\" в града, съобщи БТА.  Проявата е заключителна по програмата \"Ваканция, здравей\", която се провежда в детски градини и училища. Осколка от взривената граната ранява още две момченца от детска градина. Те са получили обгаряния по крайниците, оказана им е спешна помощ и са били освободени. Д-р Тютюнджиев обясни, че изгарянията на момиченцето са от втора степен и са обработени. Засегнати са десният крак, дясната ръка, дясната половина на гръдния кош и шията. \"Надяваме се, че ще се възстанови напълно, но е още рано да се каже. Около половин час е продължила операцията. Предстои продължително лечение. Надяваме се да не се стига до пластика, а да овладеем положението само с превръзки. Това ще стане ясно след три-четири дни\", каза лекарят. Майката на детето - Радостина Радева, обясни, че е много стресирана от случилото се. Тя каза, че учителката на дъщеря й се е намесила много бързо и я е спасила, след като якето й пламнало.", "date": "2019.05.31", "title": "Майката на ранено от граната дете в Силистра: Якето му пламна, учителката го спаси (Видео)"}
{"url": "https://www.24chasa.bg/novini/article/7482595", "text": "Специализираният съд задържа за постоянно бизнесдамата Маринела Арабаджиева, след като намери доказателства и за петте престъпления, за които й е повдигнато обвинения. Тя отговаря за участие в престъпна група, за данъчни престъпления и за пране на пари.  Съдия Лилия Георгиева посочи, че  на свобода Маринела Арабаджиева може да се укрие и да извърши престъпление против правосъдието, оказвайки натиск върху свидетели по делото. Съдът прие още, че от 31 август м.г. до 7 март, когато Арабаджиева бе заловена в Испания, тя се е укривала, тъй като много добре е знаела, че срещу нея тече дело и че за нея е издадена европейска заповед за арест. Без да влиза в подробности, съдът не даде вяра на епикриза за състоянието на Арабаджиева, представена на днешното заседание от адвокатката й Ина Лулчева. \"Няма доказателства за тежко здравословно състояние на обвиняемата\", каза съдия Георгиева. По искане на Арабаджиева не се коментираха нейните медицински оплаквания. Решението на спецсъда може да бъде оспорено пред втората инстанция на 6 юни.", "date": "2019.05.31", "title": "Спецсъдът задържа за постоянно Маринела Арабаджиева"}
{"url": "https://www.24chasa.bg/novini/article/7482605", "text": "Митничари на ГКПП\"Лесово\" откриха и задържаха близо 7000 кутии контрабандни цигари в автобус с пътници, съобщиха от митницата в Бургас. Цигарите без акцизен бандерол са били укрити в дървени плоскости за мебели, пренасяни в товарното помещение на превозното средство, което пътувало по редовен маршрут от Турция за България. Шофьорът на автобуса казал на митничарите, че е натоварил дървените плоскости в Одрин като непридружаван багаж. Срещу него е съставен акт за административно нарушение.", "date": "2019.05.31", "title": "Митничари на ГКПП \"Лесово\" задържаха близо 7000 кутии контрабандни цигари"}
{"url": "https://www.24chasa.bg/novini/article/7482615", "text": "Президента на Международния кооперативен алианс Ариел Гуаркое на посещение в България. На среща с министъра на труда и социалната политика Бисер Петков са обсъдени въпроси от двустранен интерес, като е поставен акцент върху възможностите за развитието на социалната и солидарна икономика и увеличаването на приноса на социалните предприятия в икономиката. Това съобщи пресцентъра на социалното министерство. В срещата е участвал и председателят на Централния кооперативен съюз Петър Стефанов. \"Кооперациите са основен субект на социалната икономика. Насърчаването на този сектор е сред приоритетите на Министерството на труда и социалната политика\", е казал министър Петков, цитиран в съобщението. Целта ни е да имаме силно развит социален сектор, който да увеличава приноса си в брутния вътрешен продукт на страната, е добавил той. Министър Петков е представил мерките за насърчаване на социалните предприятия във влезлия в сила в началото на май 2019 г. Закон за предприятията на социалната и солидарна икономика. Той е припомнил, че по време на председателството на Съвета на ЕС през първата половина на миналата година България е поставила социалната икономика сред основните теми в европейския дневен ред. Петков е добавил, че предстои да се разработи електронна платформа, която ще насърчи развитието на социалните предприятия, като им даде възможност да се включат в единния пазар и да създават мрежи и партньорства. По време на разговора са били обсъдени и въпроси, свързани с влиянието на новите технологии върху условията за труд и равнопоставеността между жените и мъжете.", "date": "2019.05.31", "title": "Президентът на Международния кооперативен алианс Ариел Гуарко е на посещение у нас"}
{"url": "https://www.24chasa.bg/novini/article/7482635", "text": "Бивша руска журналистка и дипломат беше назначена за шеф на службата на ООН в Женева - първата жена, заемаща този пост, предаде Франс прес, като се позова на Генералния секретариат на ООН, съобщи БТА. Татяна Валовая, доктор по икономика, 61-годишна, сменя на поста Михаел Мьолер. Понастоящем тя ръководи сектора за интеграция и макроикономика в Евразийската икономическа комисия в Москва. Валовая започва кариерата си като журналист в \"Икономическая газета\" през 80-те години, след което започва дипломатическа кариера. Първоначално е трети, а после втори секретар в постоянната руска мисия към ЕС в периода 1989-1994 г. След това ръководи департамента за международно сътрудничество в апарата на правителството на Руската федерация. През 2012 г. започва работа в Евразийската икономическа комисия. Назначението на Валовая става в момент, когато Русия засилва влиянието си в структурите на ООН в Женева, а САЩ са все по-малко активни под натиска на президента Доналд Тръмп, отбелязва Франс прес и напомня, че Вашингтон все още не е назначил постоянен представител начело на американската мисия. САЩ освен това се изтеглиха от Съвета за човешките права, определен от Тръмп като \"твърде пристрастен\".", "date": "2019.05.31", "title": "Рускиня стана първата жена начело на службата на ООН в Женева"}
{"url": "https://www.24chasa.bg/novini/article/7482591", "text": "Китай предупреди днес Канада, че трябва да внимава за последствията заради помощта, която оказва на САЩ по делото за екстрадиция на вицепрезидента на \"Хуавей\" Мън Ванчжоу, издирвана в САЩ, предаде Асошиейтед прес, цитирана от БТА. \"Надяваме се, че китайската страна добре разбира последиците от това да се излага на заплаха в изгода на САЩ и че ще предприеме незабавни действия да поправи своите грешки, така че да си спести страданията от все по-големи вреди\", каза говорителят на китайското външно министерство Гън Шеан на редовен брифинг. Това изявление бе предшествано от призив на вицепрезидента на САЩ Майк Пенс и премиера на Канада Джъстин Трюдо към Китай да освободи двама канадски граждани. Канадците Майкъл Ковриг и Майкъл Спейвър бяха арестувани в Китай на 10 декември м.г. малко след задържането в Канада на Мън Ванчжоу, издирвана в САЩ за банкова измама и нарушаване на санкциите срещу Иран. Бившият дипломат и експерт по Азия Ковриг и бизнесменът Спейвър бяха обвинени в заговор да придобият държавни тайни. Китайските власти отказват на роднини и адвокати да посетят заподозрените. Вашингтон настоява и други страни да ограничат използването на технологиите на комуникационната компания \"Хуавей\", като твърди, че Пекин може да ги използва за шпионски цели.", "date": "2019.05.31", "title": "Китай заплашва Канада с последици заради помощта си за САЩ, свързана с \"Хуавей\""}
{"url": "https://www.24chasa.bg/novini/article/7482632", "text": "За пръв път от поне 40 години продължителността на живота в Канада е спряла да се увеличава, като това до голяма степен се дължи на криза, свързана свръхдози наркотици, предаде Франс прес, цитирана от БТА. Значимото намаляване на продължителността на живота в Британска Колумбия през 2016-2017 г. \"компенсира\" увеличаването й в други провинции и допринася за наблюдаваната стагнация, що се отнася до средните показатели за страната, се хазва в комюнике на Канадската статистическа служба. \"Свързаната със свръхдози наркотици криза в Канада е фактор, който значително е допринесъл за вариациите в продължителността на живота през 2016-2017 г., особено сред мъжете - отбелязаха от службата. - Приписваните на свръхдози наркотици смъртни случаи са 1,6 пъти повече сред жените и 2,1 пъти повече сред мъжете през 2017 г. в сравнение с 2015 г.\" През 2017 г. в страната са регистрирани 4108 смъртни случая, свързани със свръхдози наркотици. Продължителността на живота в Канада - 84 години за жените и 79,9 години за мъжете, се е увеличила ежегодно със средно 0,2 години между 1990 г. и 2012 г. и след това с 0,1 години до 2016 г. Над 10 000 души в Канада са умрели от свръхдози наркотици от началото на 2016 г.", "date": "2019.05.31", "title": "Заради дрогата продължителността на живота в Канада спряла да расте"}
{"url": "https://www.24chasa.bg/novini/article/7482187", "text": "Когато президентът на САЩ Доналд Тръмп пристигне следващата седмица на второто си посещение във Великобритания, той ще види една разбунена заради Брекзита страна и ще се срещне с една претърпяла политическо поражение министър-председателка. Очаква се обаче Брекзитът и Тереза Мей да бъдат категорично изтласкани на заден план, докато Тръмп се наслаждава на пищността и блясъка на държавното си посещение, което включва банкет с кралицата. По програма президентът на САЩ Доналд Тръмп ще прекара целия първи ден от тридневната си визита във Великобритания с кралското семейство, като се започне от церемонията по посрещането му и се стигне до неофициалния обяд с кралица Елизабет Втора. Съпругата на Тръмп Мелания ще пие следобеден чай с престолонаследника принц Чарлс, а в понеделник вечерта ще има държавен банкет. Докато президентската двойка, а вероятно и други роднини, присъстват на банкета в Бъкингамския дворец, в центъра на Лондон стотици протестиращи планират алтернативен \"народен банкет\" на неколкостотин метра оттам, на Площада на парламента. Кралската пищност и масовите протести вероятно ще са основните акценти, към които ще е насочено вниманието на това държавно посещение, което по думите на посланика на САЩ в Лондон Уди Джонсън \"номер едно в списъка с желания на Доналд Тръмп\". Британският вестник \"Гардиън\" коментира, че Тръмп \"ще доведе своя версия на кралски двор\", след като американски медии съобщиха, че към него във Великобритания ще се присъединят дъщеря му Иванка, синовете му Доналд младши и Ерик и съпругите им. Във вторник Тръмп ще се срещне с Мей и други британски политици и ще присъства на бизнес форум. В сряда той отново ще се срещне с кралицата и с Мей на зрелищна церемония в южния град Портсмут за отбелязване на 75-ата годишнина от Деня Д през 1944 г., когато 160 000 британски, американски, френски и други войници от съюзническите сили извършват десант в Нормандия, в окупираната от германците Западна Франция през Втората световна война. \"Мисля, че той изпитва дълбоко уважение към кралицата и монархията\", каза за ДПА Клода Харингтън, експерт на политиката на САЩ от университета \"Дьо Монфор\" в централния английски град Лестър. \"А ако погледнете подробно какво включва това държавно посещение. . . то ще е доста внушително, имайки предвид отбелязването идната седмица в Портсмут на годишнината от Деня на десанта\", добави тя. \"Ще има 26 вида самолети на кралските ВВС, 11 кораба от кралските ВМС, ще има банкет с кралицата в Бъкингамския дворец, оръжейните салюти, всички тия неща. Това естествено е стандартна практика за гостуващи държавни глави, но той ще се радва, че това е специално за него\", каза Харингтън. Тя прогнозира още по-масови протести от тези, с които бе посрещнат Тръмп в Лондон през юли, отчасти заради отказа му да се включи в усилията на Запада за борба с климатичните промени Лидерът на опозиционната Лейбъристка партия Джереми Корбин каза, че няма да присъства на банкета в понеделник, защото смята, че Мей \"не бива да разпъва червения килим за държавно посещение в чест на президент, който се отказва от жизненоважни международни договори, подкрепя отрицанието на климатичните промени и използва расистка и женомразка реторика\". Лондонският клон на Походът на жените (Women's March) и други женски сдружения са съорганизатори на \"народния банкет\". Те приканват хората \"да се обединят с любов и съпричастност, да отхвърлят омразата и разделението\". Американският активист против Тръмп Дон Лесъм възнамерява да покаже своя изработен в Китай петметров робот, изобразяващ лидера на САЩ седнал на тоалетна чиния, наречен \"Пуснете Тръмп по течението\" (игра на думи с двойното значение на израза Dump Trump - Б.пр.). Скулптурата на Лесем показва как президентът на САЩ туитва, докато повтаря тръмпизми като \"Вие сте фалшиви новини\" и \"Аз съм един много стабилен гений\". Протестиращите поискаха и разрешение да използват шестметровия надуваем балон във формата на приличащо на Тръмп оранжево бебе, който пожъна голям успех миналата година. \"Този балон събра погледите на всички хора, всички медии го отразиха\", каза Харингтън. Тя добави, че все повече жени са против Тръмп, защото по думите й той \"символизира отстъплението в гражданските права - правата на жените, гейовете, транссексуалните и други. Отправени са сериозни предизвикателства към някои права на жените, за които си мислехме, че са трайно утвърдени\", каза Харингтън, давайки пример с промените в законите за абортите в някои американски щати. \"Така че, той наистина въплъщава това отстъпление и то според мен за много жени. Давам си сметка, че много омъжени американки гласуваха за Тръмп, явно не всички от тях смятат, че той е лош, но другата седмица в Лондон ще се съберат жени, готови за масови протести\", заяви тя. Посланик Уди Джонсън каза за британското радио Ел Би Си, че Тръмп вероятно няма да обърне особено внимание на протестите, а може дори да намери за забавен надуваемия балон Бебе Тръмп. \"Това донякъде е забавно. Със сигурност няма да засегне президента\", каза той.", "date": "2019.05.31", "title": "Лондон посреща Тръмп с кралски банкет, протести и осмиващ го робот"}
{"url": "https://www.24chasa.bg/novini/article/7482173", "text": "Специализираната прокуратура привлече към наказателна отговорност 10 лица за участие в организирана престъпна група за рекет чрез насилствени действия (в т.ч. нанасяне на телесни повреди) и разпространение на наркотици, действала на територията на Монтана и региона. Това съобщиха от МВР. От групата бяха задържани вчера при операция на служители на ГДБОП и ГДНП, със съдействието на служители от Дирекция „Жандармерия“, проведена под ръководството на Специализираната прокуратура. В рамките на спецоперацията са претърсени десетки адреси и автомобили, извършени са и множество лични обиски в Монтана и в София. На три от адресите са намерени и иззети различни по количество и вид наркотици, над 20 000 лева и голям брой други доказателства за престъпна дейност. В къщата на лидера са открити мачете и брадва, а в колата му – метална палка. Разпитани са десетки свидетели, повечето от които пред съдия, извършени са и голям брой разпознавания. Събраните до момента доказателства сочат, че групата е действала в региона на Монтана от 2012 г. Занимавала се е с разнообразна престъпна дейност – най-вече рекет над земеделски производители, бизнесмени и граждани, както и разпространение на наркотици. С прокурорски постановления десетимата участници за задържани за срок до 72 часа, предстои в утрешния ден Специализираната прокуратура да внесе в Специализирания наказателен съд искания за налагане на мярка за неотклонение „задържане под стража“ за всеки от тях.", "date": "2019.05.31", "title": "Съдят 10 от задържаните в Монтана за рекет на земеделски производители (Видео, снимки)"}
{"url": "https://www.24chasa.bg/novini/article/7482198", "text": "Основателят на Уикилийкс Джулиан Асанж е станал жертва на психически тормоз вследствие на клеветническата кампания срещу него от медии, съдии и високопоставени политици, заяви днес Нилс Мелцер, цитиран от Ройтерс. Мелцер швейцарски професор по право и експерт на ООН по правата на човека. Мелцер, който посети на 9 май Асанж в строго охранявания лондонски затвор \"Белмарш\", изрази опасенията си във връзка с повдигнатите срещу Асанж обвинения в САЩ и призова той да не бъде екстрадиран в Съединените щати. Адвокатът на Асанж Гарет Пиърс заяви, вчера, че основателят на Уикилийкс е твърде болен, за да се яви по видеовръзка на изслушване за екстрадиция в САЩ, припомня Ройтерс. \"Асанж от няколко години систематично е бил подлаган на все по-тежки форми на жестоко, нечовешко или унизително отношение и наказания, съвкупните последици от които можем да определим единствено като психически тормоз\", изтъква Мелцер в изявление, цитиран от БТА. При посещението си на Асанж в затвора Мелцер бе придружен от двама медици, специализирали в прегледи на потенциални жертви на изтезания и други форми на малтретиране. Те разговаряли насаме с Асанж и направили цялостна медицинска оценка на състоянието му. \"Беше очевидно, че здравето на Асанж сериозно е пострадало от изключително враждебната среда, на която е бил изложен в продължение на много години. Наред с физическите му страдания, Асанж прояви всички симптоми, типични за подложените на психически тормоз, сред които са изключително големият стрес, хроничната тревога и сериозните психически травми\", посочва Мелцер. Съединените щати настояват за екстрадицията на Асанж по обвинение в шпионаж. Американските власти твърдят, че основателят на Уикилийкс незаконно публикувал имената на източници, представляващи класифицирана информация, и е участвал в заговор за получаване на достъп до такава информация заедно с бившия анализатор от военното разузнаване на САЩ Челси Манинг, отбелязва Ройтерс.", "date": "2019.05.31", "title": "Експерт от ООН: Джулиан Асанж е станал жертва на психически тормоз"}
{"url": "https://www.24chasa.bg/novini/article/7482191", "text": "Земетресение с магнитуд 6,1 стана днес край Филипините, предаде ТАСС, като се позова на Европейско-средиземноморския сеизмологичен център. Засега няма данни за пострадали и материални щети, нито е издадено предупреждение за вълни цунами, предаде БТА. Силният трус е станал на дълбочина от 82 километра с епицентър на 150 километра югоизточно от Давао, най-големия град на южния филипински остров Минданао.", "date": "2019.05.31", "title": "Силно земетресение разтресе Филипините"}
{"url": "https://www.24chasa.bg/novini/article/7482214", "text": "В рамките на два дни, чрез дарения и благотворителни инициативи в морската столица, бяха събрани 500 000 лв., необходими за животоспасяваща операция на 2-месечната Калина от Варна. Майката на бебето Яна Обрешкова благодари горещо на всички, които помогнаха детето й да живее в прочуствено видео в социалните мрежи. \"Здравейте, приятели! Благодарим ви за даренията! Благодарим ви, че толкова силно ни подкрепяте в този тежък за нас момент. Толкова сме развълнувани, че не можем да повярваме какво се случва. Благодарим на хилядите хора, които се включиха, които бяха докоснати от нашата история и които ни подкрепяха през цялото време. Искаме да ви съобщим, че сумата за лечението на Калина е вече събрана. Просто, когато разбрахме колко пари са необходими за нашето лечение, колко време имаме, ние се надявахме само на някакво чудо. Ние не бяхме сигурни, че ще успеем, но вие ни дадохте надежда и чрез вас ние успяхме да направим това чудо да се случи. Относно всички кутии, планирани събития, собствени инициативи и кампании в подкрепа на Калина, които сте планирали или вече сте направили, молим ви просто дарете средствата на хора като нас, които се нуждаят от помощ. За нас тепърва предстоят много тежки моменти. Ще направим чернодробната трансплантация на Калина. Молете се с нас всичко да мине успешно. Ще ви държим в течение в страницата как се развива състоянието на малката ни дъщеричка\". Калина е родена на 22 март 2019 г. и след по-малко от месец получава вътрешен кръвоизлив. След множество изследвания става ясно, че бебето страда от цироза на черния дроб, в резултат на неонатална холестаза и билиарна атрезия (липса на жлъчни пътища). Единствената надежда за родителите дават лекари от Германия. На Калина ще й бъде направена чернодробната трансплантация, което е шансът й да живее.", "date": "2019.05.31", "title": "За 2 дни събраха парите за животоспасяващата операция на малката Калина"}
{"url": "https://www.24chasa.bg/novini/article/7482215", "text": "Случаите на морбили в САЩ са достигнали най-високото си ниво от 25 години, съобщи Франс прес, цитирана от БТА. Ако епидемията продължи след лятото, САЩ могат да загубят статута си на страна, \"изкоренила\" морбилите, предупредиха американските санитарни власти. Засегнатите от морбили от началото на годината в САЩ вече са 971, оповестиха американските Центрове за контрол и профилактика на заболяванията. Броят им е рекорден, като се има предвид, че 963 случая на морбили бяха регистрирани през цялата 1992 г. През 2000-ата г. бе обявено, че САЩ са \"изкоренили\" морбилите, след като тази цел бе поставена през 1966 г. с началото на ваксинацията срещу заболяването. Терминът е свързан с липса на предаване на заболяването в разстояние на 12 месеца в определен географски район. Сега епидемията върлува в района на Ню Йорк. Тя започна на 30 септември 2018 г. в Ню Йорк и на 1 октомври същата година в съседния окръг Рокланд. Ако не й бъде сложен край през следващите 4 месеца, страната няма да може да се гордее, че е \"изкоренила\" морбилите. Въпреки въведената от кмета на Ню Йорк задължителна ваксинация срещу морбили, в града бяха регистрирани 173 случая на заболяването през април и други 60 през май.", "date": "2019.05.31", "title": "САЩ може да загуби статута си на страна, \n\"изкоренила\" морбилите"}
{"url": "https://www.24chasa.bg/novini/article/7482224", "text": "Стражевият кораб \"Съобразителен\" от руския Черноморски флот отплава от Севастопол към България, където ще следи ученията на НАТО, предадоха ТАСС и БТА. \"Снощи стражевият кораб \"Съобразителен\" отплава от Севастопол. Целта да излизането му в открито море е да следи ученията на противовъздушна отбрана на НАТО, които ще протекат на територията и край бреговете на България\", съобщи източник от местните руски служби за сигурност. По инициатива на НАТО през май и юни на територията на България, Румъния, Унгария, Хърватия, Словения и Република Северна Македония протичат редица международни и национални военни учения. В тях участват около 6000 военнослужещи от България, САЩ, Великобритания, Украйна, Гърция, Северна Македония, Канада и Италия. Целта на ученията е усъвършенстване на оперативните способности и съвместимостта на подразделенията, отбелязва ТАСС.", "date": "2019.05.31", "title": "Руски стражеви кораб ще следи\nпротивовъздушните учения на НАТО в България"}
{"url": "https://www.24chasa.bg/novini/article/7482231", "text": "Още ненавършила 2 години е принудена да се бори с коварната болест РАК - Невробластом на надбъбречните жлези. Предстои й операция в турската болница “Anadolu Medical Center” в Истанбул и последващи 8 курса на химиотерапии. Необходимата сума е 100 000 евро, която е непосилна за семейството й. Ако желаете да помогнете на малката Нели, открита е дарителска банкова сметка, по която може да прeвеждате суми за неотложното й лечение:  при УниКредит Булбанк Титуляр на сметката ", "date": "2019.05.31", "title": "Да спасим живота на малката Нели"}
{"url": "https://www.24chasa.bg/novini/article/7482240", "text": "10 000 британци пожелаха да станат донори на стволови клетки за болно от левкемия момче след призив на родителите и учителите му, съобщи в. \"Дейли мейл\", цитиран от БТА. След като е намерен подходящ донор, трансплантацията вече е направена на 5-годишният Оскар Сакселби-Лий. Всички се надяват, че тя ще го спаси. В родния град на Оскар - Устър, 4855 души са чакали с часове на опашка под дъжда, за да им бъде взета проба за изследване за съвместимост. Според благотворителната организация, направила тестовете, предишният рекорд е 2200 души. Подобни акции са организирани и в други градове. Така общият брой на доброволците е надхвърлил 10 000 души. Диагнозата на Оскар - остра лимфобластна Т-клетъчна левкемия, е поставена по Коледа миналата година. През февруари състоянието му се влошава и лекарите предупреждават родителите, че имат само три месеца да намерят донор на стволови клетки. Те отправят призив за помощ, а директорката на детската му градина организира специална акция. През март е открит подходящ донор. Изследванията на Оскар през април показват, че в костния му мозък след химиотерапията няма ракови клетки и може да му бъде направена трансплантация на стволови клетки. Трансплантацията на стволови клетки при лечение на остра лимфобластна левкемия заменя болните или разрушени от химиотерапия кръвните телца. С нея организмът може да издържи на по-високи дози химиотерапия и други специализирани лечения за рак. Наличието на донор на стволови клетки означава, че пациентът се възстановява по-бързо от тежкото лечение. Стволовите клетки се извличат от кръвта и се инжектират. Те се предпочитат пред трансплантацията на костен мозък, която се прави под пълна упойка.", "date": "2019.05.31", "title": "10 000 британци станаха донори на стволови клетки за болно от левкемия момче (Снимки)"}
{"url": "https://www.24chasa.bg/novini/article/7482236", "text": "Папа Франциск получи днес от румънския президент Клаус Йоханис 17 подаръка, които представляват всичките исторически и културни региони на Румъния, съобщава Аджерпрес. Изписани яйца от Буковина, черга от Олтения, топка и фланелка с автограф на Георге Хаджи и весло на румънския състезаващ се треньор по кану Иван Пацякин са сред даровете за папата. Президентската администрация посочи, че подаръците \"представляват всички румънци\". Сред тях има още подбрани вина, акациев мед, керамика, бродирани пояси, кърпа, преса за сирене, предаде БТА. Папа Франциск бе посрещнат с военни почести пред президентския дворец Котрочени, където бяха държавният глава Клаус Йоханис и съпругата му Кармен. В делегацията по посрещане бяха включени и всички президентски и държавни съветници, а папата се ръкува с всеки един от тях, както и с представителите на Католическата църква в Румъния. \"Това е един хубав, един важен ден\", заяви президентът преди церемонията по посрещане. Папата бе приветстван и от групи ученици и студенти, и членове на детски хорове. Главата на Римокатолическата църква поздрави Почетната гвардия на румънски език. На финала на церемонията по посрещане папата бе аплодиран от присъстващите, които скандираха \"Да живее папата!\". По пътя между летището и президентството папа Франциск бе приветстван от хиляди хора, които очакваха официалния кортеж. За момент папата свали прозореца на колата - Дачия Логан, за да поздрави на свой ред румънците. След официалната церемония по посрещане папата ще има разговор \"на четири очи\" с президента Клаус Йоханис. Също в президентството папа Франциск ще се срещне с премиера Виорика Дънчила, с други държавни представители, с представители на гражданското общество и дипломатическия корпус. Държавният глава и папата ще произнесат слова след срещите. Тридневното държавно, духовно и икуменическо посещение на папата в Румъния включва още срещи с румънския патриарх Даниел и Синода на Румънската православна църква, посещение на Националната катедрала, в която все още текат довършителни работи, и Света литургия в католическата църква \"Свети Йосиф\" в Букурещ. В събота папата ще отиде в богородичното светилище Шумулеу Чук и ще посети катедралата \"Света Мария Кралица\" в североизточния град Яш. В неделя апостолическата визита ще приключи със Света литургия и церемония по обявяване за блажени на седем гръко-католически епископи-мъченици в централния град Блаж, седалище на католическия диоцез в Румъния. Папата ще се срещне и с представители на ромската общност в града.", "date": "2019.05.31", "title": "Папа Франциск получи 11 подаръка от румънския президент"}
{"url": "https://www.24chasa.bg/novini/article/7482221", "text": "Преговорите със САЩ за закупуване на нови изтребители Ф-16 продължават. Има какво да изпиляваме в условията и цените, коментира в Русе вицепремиерът и министър на отбраната Красимир Каракачанов. Той заяви, че има спекулации, че искането за намаляване на цената ще бъде за сметка на способностите на самолета и на неговото въоръжение. Каракачанов бе категоричен, че подобно нещо няма, информира БТА. \"Ние сме съобразили нашите финансови възможности, заявили сме ги. Когато избрахме САЩ за потенциален контрагент, от Белия дом имаше уверение, че ще се съобразят с нашите финансови възможности, но явно това съобразяване е въпрос на преговори и разговори\", каза Каракачанов. Той обясни, че преговорите ще продължат, докато се намери онази пресечна точка, която е приемлива и за двете страни. Каракачанов, който е и председател на ВМРО-БНД, коментира отношенията между партньорите в коалицията \"Обединени патриоти\". \"Малката коалиция си остава малка коалиция. Управлението си остава стабилно. Няма какво да добавя по отношение на някои рецидиви в някой от партньорите\", каза Каракачанов. По повод на оставката на Цветан Цветанов от всички ръководни постове в ГЕРБ, Каракачанов заяви, че няма навик да коментира какво се случва в други партии. В Русе министърът на отбраната наблюдава съвместна тренировка между формирования на ВМС и служители на \"Гранична полиция\".", "date": "2019.05.31", "title": "Каракачанов: Преговорите със САЩ за закупуване на нови изтребители продължават"}
{"url": "https://www.24chasa.bg/novini/article/7482290", "text": "Президентът на Сърбия Александър Вучич посети тази сутрин във Военно-медицинска академия  , съобщи Танюг. Руснакът получи по време на акция на косовската полиция наранявания на главата. Той бе прехвърлен от Косовска Митровица с линейка на ООН, съпроводен от лекари от Косовска Митровица, предава БТА. Руският гражданин бе посетен също от посланика на Русия в Сърбия Александър Чепурин, министъра на отбраната Александър Вулин, началника на генералния щаб на сръбската армия генерал Милан Мойсилович.", "date": "2019.05.31", "title": "Вучич посети в болницата ранения в Северно Косово руснак"}
{"url": "https://www.24chasa.bg/novini/article/7482304", "text": "Приземния етаж на онкодиспансера в Пловдив е наводнен. Същата е ситуацията и в болница \"Каридад\", съобщиха от пожарната. В града се изля порой, примесен с градушка, колкото грахово зърна. Под вода са подлезите на Централна гара и на ул. \"Гладстоун\". Сигнал за наводнение има и в детска градина \"Вяра\". Дърво е паднало на бул. \"Марица\". 9 екипа огнеборци отстраняват повредите. До момента са получени 26 сигнала. В някои квартали няма и интернет.", "date": "2019.05.31", "title": "Наводнения в две болници след пороя в Пловдив"}
{"url": "https://www.24chasa.bg/novini/article/7482285", "text": "На португалските роми все още често им се случва да ги държат далеч от кафенета и магазини с керамични жаби, поставени на входа, казва Алмеринду Лима, активист от тази общност, обезпокоен напоследък от проект за преброяване на \"етническо-расовите\" малцинства. В ромската култура се смята, че жабите носят нещастие и някои използват това вярване, за да покажат на ромското малцинство, че не е добре дошло, поставяйки керамична жаба на витрината си. Темата присъстваше в творба на португалската режисьорка от ромски произход Леонор Телиш, наградена на фестивала \"Берлинале\" през 2016 г. със \"Златна мечка\" за най-добър късометражен филм. Алмеринду Лима смята, че суеверието около жабите и ромите е \"просто градска легенда\", но въпреки това се чувства наранен от \"прикрития расизъм и перфидна дискриминация\", изразена чрез наглед безобиден предмет. Роден в от Томар (Централна Португалия), Лима наскоро се оженил и се преместил в окръг Брага в северозападната част на страната, където му било \"много трудно да намери апартамент под наем\", споделя той пред АФП, убеден, че е получил много откази по простата причина, че е ром. Няколко организации, които представляват тази общност, състояща се от 40 до 60 000 души, предупредиха за риск от \"неправомерно използване\" на \"етническо-расовите\" данни, които - за първи път в Португалия - може да бъдат събирани при следващото общо преброяване на населението, планирано за 2021 г. \"Настоящият обществено-политически контекст в Европа, белязан от засилване на влиянието на популистките движения, което не подмина и Португалия, буди опасения от неправомерно и \"расовизирано\" използване на данните\", заявяват в комюнике организациите. Работна група към португалския Висш комисариат по миграциите, от която социалистическото правителство поиска да обърне специално внимание на въпроса, даде в края на март положително становище за събирането на информация за етническия произход на хората, живеещи в Португалия. \"Опасяваме се от законодателство на институционалния расизъм\", обяснява Алмеринду Лима, който представлява ромите в работната група, подчертавайки, че \"всяка информация от преброяванията е публична\". Мярката обаче се подкрепя от организациите, които защитават правата на хората от африканската имиграция. \"Държавата има нужда от точни и подробни данни, за да се бори срещу расизма\", защитава я ръководителят на организацията \"Ес О Ес Расизъм\" Мамаду Ба, давайки пример с мерките за положителна дискриминация при достъпа до образование и жилища. Националният статистически институт, който трябва да се произнесе по въпроса през юни, се обяви за \"най-компетентната институция за защитено събиране, обработка и съхраняване на данните\" и разкритикува \"нелегалното събиране на данни\", практикувано от полицията или болниците. В допитване на Португалския католически университет 80 процента от анкетираните казват, че одобряват включването на въпрос за етническо-расовия произход при бъдещото преброяване, а 90 на сто са изразили мнение, че някои групи са жертва на дискриминация в Португалия. Правителството смята за \"необходимо да разполага с данни\", както препоръчват международни институции като Комитета на ООН за премахване на расовата дискриминация, но държавният секретар за гражданството и равенството Роза Монтейру, която казва, че разбира \"всички опасения\", отбелязва, че \"сега трябва да се проучи кой е на-подходящият начин за събирането им\". Португалските роми са особено притеснени от влизането в политиката на една спорна личност - Андре Вентура, който привлече общественото внимание с обвиненията си към ромите, че живеят \"почти изключително от държавни субсидии\". Вентура стана известен с участията си в телевизионни дебати, посветени на футбола. Той обаче оглави листата на коалиция, получила 1,5 процента от гласовете на европейските избори, което означава близо 50 000 гласа. (БТА)", "date": "2019.05.31", "title": "Керамични жаби и \"етническо\" преброяване плашат португалските роми"}
{"url": "https://www.24chasa.bg/novini/article/7482314", "text": "Украинският президент Володимир Зеленски избра за висш шеф по сигурността човек, за когото Ройтерс съобщи, че има връзки с магната Игор Коломойски. Назначението подчертава връзките между олигарха и президента, предаде агенцията. Максим Донец беше назначен за началник на службата за охрана на президента и заместник-началник на Управлението за държавна охрана на Украйна, както се посочва в указа за назначението, публикуван снощи на уебсайта на президента. На сайта няма повече подробности и не се казва защо Донец е избран за поста. Говорителката на Зеленски не беше открита за коментар. Миналата седмица адвокат, свързан с Коломойски - Андрий Богдан - беше назначен за ръководител на президентската администрация, припомня БТА. Управлението за държавна охрана се занимава с охраната на висши служители, включително премиера и председателя на парламента. Богдан е бил съветник на Коломойски, докато той беше областен губернатор през 2014 г. Той е и един от адвокатите на олигарха в продължаващата юридическа битка с правителството за \"ПриватБанк\", която до 2016 г. беше собственост на Коломойски.", "date": "2019.05.31", "title": "Зеленски назначи втори човек, близък до олигарха Игор Коломойски"}
{"url": "https://www.24chasa.bg/novini/article/7482323", "text": "Европейската комисия е установила, че чешкият премиер Андрей Бабиш е в конфликт на интереси заради неговата бизнес империя, поставена в доверителни фондове, и Чехия може да изгуби някои европейски дотации, предаде Ройтерс, като се позова на публикация в чешкия вестник \"Хосподарске новини\". Изводите, ако бъдат потвърдени при последващи процедури, ще означават, че Чехия ще изгуби неуточнени суми от европейско финансиране, получени от селскостопански, химически, хранително-вкусови, медийни и медицински фирми за проекти, финансирани от началото на 2018 г. Това също така би било и политически удар за Бабиш, който категорично отрича да е нарушавал европейските правила. Случаят може да затвори пътя за бъдещо финансиране на компании, които са били в миналото собственост на Бабиш и които сега са в доверителни фондове, посочващи Бабиш като техен бенефициент. Засега представители на ЕК не са коментирали информацията на чешкото издание, предаде БТА. В изявление до Ройтерс Бабиш каза, че категорично не е съгласен с позицията на ЕК. В него се казва, че става дума за предварително предложение от страна на ЕК за връщане на европейски средства, което сега ще бъде анализирано в Чехия и по него ще бъдат направени коментари. Едва тогава ЕК ще прати на Чехия окончателния си доклад. \"Решително отхвърлям позицията на ЕК и ще се боря за нейната промяна\", допълва Бабиш в изявлението за Ройтерс. \"На Чешката република със сигурност няма да се наложи да връща никакви субсидии. Няма причина за това, защото аз не съм нарушил нито чешките, нито европейските законови правила за конфликтите на интереси\", допълва Бабиш. Чешкото финансово министерство потвърди, че е получило предварителния доклад на ЕК, но не коментира изводите в него и каза, че те могат да се променят, след като Чехия представи становището си по тях. Иначе Бабиш може да бъде обвинен в Чехия по отделен случай, свързан с предполагаема злоупотреба с два милиона евро от европейски субсидии, извършена преди десет години. Той отрича да е виновен. Бабиш притежава холдинга Агроферт, който обединява около 250 компании. Той го изгради в продължение на 25 години. През 2017 г. тези компании бяха поставени под доверително управление, тоест в доверителни фондове. Те получават десетки милиони евро на година европейско финансиране. Повечето от тези средства са земеделски субсидии, които не са засегнати от продължаващото разследване.", "date": "2019.05.31", "title": "Проверка на ЕК: Чешкият премиер е в конфликт на интереси"}
{"url": "https://www.24chasa.bg/novini/article/7481946", "text": "Възрастна жена е починала в болница след тежка катастрофа на пътя София - Варна, край Антоново. Инцидентът се е случил вчера около 14,29 ч., съобщават от пресцентъра на ОД МВР - Търговище 65-годишна жена от гр. София – правоспособен водач, управлявайки кола от София към Варна, при движение с несъобразена скорост в зоната на десен завой е изгубила контрол над управлението на автомобила. Същият е излязъл вдясно извън пътното платно и се е блъснал в крайпътно дърво. В резултат на произшествието жената е настанена за лечение в МБАЛ-Търговише с фрактура на рамо и на китка. Пътувала в автомобила 89-годишна жена от гр. София е настанена в интензивното отделение на търговищката болница с фрактура на три прешлена и разкъсване на бял дроб, с опасност за живота й. Впоследствие същата е починала. На водачката на лекия автомобил е взета проба за евентуално наличие на алкохол в издишания от нея въздух по надлежния ред – с техническо средство алкотест „Дрегер“, която е отрицателна. По случая е образувано досъдебно производство.", "date": "2019.05.31", "title": "Възрастна жена почина след тежка катастрофа, причинена от дъщеря й"}
{"url": "https://www.24chasa.bg/novini/article/7481935", "text": "Русия, САЩ и Израел организират за пръв път преговори в тристранен формат, за да обсъдят проблеми на регионалната сигурност. Засега се знае само, че срещата е насрочена за юни в Йерусалим. Премиерът на еврейската държава Бенямин Нетаняху, чиято партия започва за пореден път предизборна борба, вече успя да си припише \"авторството\" на тази дипломатическа формула. Като възможна тема на преговорите се очертава Иран. Освен това в очите на Израел еврейската държава е най-подходящ терен за размяна на различни сигнали между Русия и САЩ. В ерусалимските преговори ще участват секретарят на руския Съвет за сигурност Николай Патрушев, съветникът на американския президент по националната сигурност Джон Болтън и председателят на Съвета за национална сигурност на Израел Меир бен Шабат. За свиканата среща съобщиха най-напред американците, без впрочем да уточнят датите. Русия вече потвърди участието си в необичайния за нея формат. \"Среща в Ерусалим наистина се планира\", заяви по-специално прессекретарят на Патрушев Евгений Аношин. Знае се, че идеята е на израелската страна. \"Предложих на Путин и на Тръмп да формираме тристранна, израелско-руско-американска комисия за срещи в Израел и обсъждане на ситуацията в сферата на сигурността в Близкия изток. И двамата се съгласиха. Това е безпрецедентно\", заяви Нетаняху. След посещения във Вашингтон и в Москва той наистина бе споменал, че лансира инициатива, която да подтикне към изтегляне на чуждестранните войски от Сирия. На първо място иранските сили и верните им нередовни въоръжени формирования. Лесно е да предположим, че ерусалимската среща ще се фокусира върху последиците от външната политика на Иран. Защото палестинският въпрос за момента е в периферията на дневния ред. А и както се оказа, че в рамките на този проблем руската страна не демонстрира абсолютна подкрепа за американските дипломатически инициативи. На 27 май примерно посланикът на КНР в Палестина Го Вей заяви, че страната му заедно с Русия смята да бойкотира икономическия форум за Палестина, организиран съвместно със САЩ в края на юни в Бахрейн. Вероятно именно трябваше да се появят подробности за американската \"сделка на века\". Шефът на китайската дипломатическа мисия говори на среща с Набил Шаат, съветник на палестинския президент Махмуд Абас по външнополитическите въпроси и международните отношения. \"Форумът в Бахрейн се бойкотира в рамките на двустранна руско-китайска договореност за отказ от участие в него\", уточни дипломатът. \"Първо, Израел поддържа доста близки отношения и с Русия, и с Америка, продължава сътрудничеството в сферата на сигурността - заяви пред \"Независимая газета\" Ксения Светлова, бивш член на комисията по външна политика и отбрана в Кнесета. - Не е никаква тайна, че Ерусалим отдавна вече е център за размяна на информация и \"послания\" между двете страни. Ще се говори ли за Иран? Най-вероятно - да. Според мен нищо чудно това да са усилия на Израел с цел да сближи някак позициите (на Русия и на САЩ, бел. на вестника) за Сирия. За Израел е много важно страните да стигнат до разбирателство относно присъствието на Иран на територията на Сирия.\" По думите на бившата депутатка Израел става дипломатически посредник, но има изгода от това. \"Съгласието между великите сили е крайъгълен камък на нашата сигурност\", отбеляза Светлова. Еврейската държава навлиза сега в труден политически период. Законодателният орган на страната, Кнесетът, одобри на второ и трето четене закон за саморазпускането си, дори насрочи за 17 септември нови избори за парламент. Това е първият случай в историята на Израел - надпреварата за Кнесета да стартира повторно. Избори се състояха на 9 април т. г., но така и не се стигна до коалиционно правителство. Нетаняху се надява \"да рестартира\" нещата, гарантира \"остра и чиста\" предизборна кампания. Светлова впрочем не очаква поредните избори за Кнесет да се отразят някак върху формата на сътрудничество както с Москва, така и с Вашингтон. \"Особено що се отнася до оперативните въпроси и сигурността на северната ни граница - посочи бившата (израелска) депутатка. - От тази непредсказуема стъпка (повторните избори, бел. на вестника) може да пострада единствено мирната инициатива на Доналд Тръмп (\"сделката на века\", бел. на вестника), която трябваше да бъде представена в края на юни.\" (От БТА)", "date": "2019.05.31", "title": "Израел създава антиирански блок с Русия и САЩ"}
{"url": "https://www.24chasa.bg/novini/article/7481955", "text": "На първо място трябва да продължим битката срещу пакета \"Мобилност\". Предстоят важни разговори за селско-стопанската политика и субсидии, вечната тема нелегална миграция и защита на българския интерес по нея. Тези три приоритета, по които ще работи, очерта избраният за евродепутат от ВМРО Ангел Джамбазки, след като получи удостоверението си от ЦИК, че е избран бъдещия европарламент. Андрей Слабаков пък логично за свой приоритет посочи културата. \"Българската култура и изкуство трябва да бъдат представени във всички европейски държави. Това не е трудно да има концепция\", каза Слабаков. \"Не съм се явил на тези избори с амбицията на всяка цена да бъда евродепутат. Това беше изпълнение на един морален дълг към СДС, с който да помогна на организацията, в която членувам от 30 години - да възвърне своя авторитет и позиции в политическия живот. Мисля, че успяхме и движението на СДС ще продължи напред. Това е партията, благодарение на коята днес в България има демокрация\", каза Александър Йорданов от СДС. Той смята, че ще бъде полезен, ако, както очаква, в комсиите на Европарламента, може да даде експертиза - по външна политика, по сигурност и по образование и култура. \"Надявам се всички 17 евродепутати да се обединят и да работят заедно за интересите на българските граждани\", каза депутатът и шеф на предизборния щаб на БСP Георги Свиленски.", "date": "2019.05.31", "title": "Джамбазки ще се бори срещу пакета \"Макрон\", Слабаков ще защитава българската култура, Александър Йорданов - външната политика"}
{"url": "https://www.24chasa.bg/novini/article/7481979", "text": "След две години на яростни спекулации специалният прокурор Робърт Мълър най-накрая заговори публично за разследването си за руска намеса в изборите през 2016 г. Изявлението му от сряда бе добре обмислено и умерено, той говореше без емоции, почти като робот. Ако за момент сте се разсеяли (кой би могъл да ви обвини), възможно е да сте пропуснали смисъла на посланията, закодиран в предпазливия език на Мълър. Но ако сте слушали внимателно - и това, което каза, и това, което не каза - изявлението му изясни доста неща. По-долу представяме ключовите моменти от изказването на Мълър. Преведени. След като даде кратък отчет за работата си като специален прокурор в рамките на мандата, предоставен му от бившия главен прокурор Род Розенстайн, Мълър заяви, че екипът му \"официално затваря службата на специалния прокурор\", че той напуска Министерството на правосъдието и че \"като оставим настрана тези няколко изречения, важното е, че написаното говори само по себе си\". Превод: Приключих с този политически цирк. За да разберете какво съм открил, прочетете доклада. Моля, не ме карайте да свидетелствам. Мълър внимателно подчерта, че ако екипът му \"е бил уверен, че президентът със сигурност не е извършил престъпление, е щял да го каже\". Превод: Доста е възможно президентът да е извършил престъпление. Освен това Мълър подчерта, че \"съгласно дългогодишната политика на министерството срещу действащ президент не може да се повдига обвинение във федерално престъпление. Това е противоконституционно. Следователно, повдигането на обвинение срещу президента за извършено престъпление за нас не бе вариант, който можехме да обмисляме\", добави той. Превод: Не става дума за липса на доказателства и със сигурност не става дума за \"оневиняване\", както твърди Тръмп. Не можехме да повдигнем обвинение, защото не ни бе позволено. Въпреки това подробно обяснихме на Конгреса многото начини, по които е възможно президентът да е възпрепятствал правосъдието. Мълър отбеляза, че политиката на департамента \"изрично позволява разследване на действащ президент, тъй като е важно доказателствата да бъдат събрани, докато хората си спомнят ясно случилото се и документите са налице\". Превод: Президентите не остават на власт завинаги. Кой знае как може да послужи тази информация на прокурорите след една-две години? Той каза, че \"конституцията изисква процедура, различна от общия наказателен процес, за официално повдигане на обвинение за извършено престъпление срещу действащ президент\". Превод: Нарича се процедура за импийчмънт. По въпроса с възпрепятстването на правосъдието Мълър каза още: \"Когато разследваният пречи на разследването или лъже разследващите, това е сериозен удар по усилията на правителството да установи истината и да потърси отговорност от нарушителите\". Превод: Забелязахте ли, че казах \"когато\", а не \"ако\"? Имало е възпрепятстване; хитрувам и не искам да кажа кого подозирам във въпрепятстване. Мълър призна, че когато е дошло време за представяне на доклада, той и главният прокурор Уилям Бар са имали разногласия как точно да стане това. Въпреки това, изтъкна Мълър, \"аз със сигурност не поставям под въпрос добросъвестността на главния прокурор при вземането на това решение\". Превод: Бар взе лошо решение, но няма директно да критикувам неговото първоначално резюме, което създаде погрешна представа за доклада, защото той направи обществено достояние голяма част от доклада. Що се отнася до бъдещия развой на събитията, Мълър отправи послание към Конгреса: \"Сега се надявам и очаквам това да е единственият път, когато ще говоря пред вас по този начин. Сам взимам това решение. Никой не ми е казвал дали мога, или трябва да свидетелствам, или още да говоря по този въпрос. Имаше обсъждане на евентуално изслушване в Конгреса. Каквото и да е свидетелстване на хора от службата няма да разкрие повече от доклада ни. Той съдържа нашите разкрития и анализи, както и причините за решенията, които сме взели. Внимателно подбирахме думите и написаното говори само. Докладът - това са моите свидетелски показания. Няма да предоставям пред Конгреса информация, различна от тази, която е вече обществено достояние\". Превод: Добре, де, хора, сега ви умолявам: Моля, много ви моля - не ме карайте да свидетелствам! Наистина не искам да рискувам да бъда въвлечен в боричканията в Конгреса и случайно да опетня репутацията си на човек, стоящ над политическите игри, като отговоря честно на въпросите. Макар че аз самият очаквам всички честно да отговарят на моите въпроси и стоя тук, правейки изявление, в което се съдържа доста сериозен намек, че Конгресът трябва да започне изслушвания за импийчмънт. Не дай боже, аз, като най-голям експерт по съмнителните деяния на президента, с придобитите с парите на данъкоплатците познания, да навредя на имиджа си, изразявайки откровено мнение за тези деяния, дори залогът да е бъдещето на републиката. Ако не се съобразите с тази молба и ми пратите призовка, очаквайте да избягвам всички трудни въпроси, като ви препращам към доклада ми, който, между другото, трябва да прочетете. И то внимателно. Мълър благодари на всички, \"които са помогнали за провеждането на честно и независимо разследване. Работилите близо две години в службата на специалния прокурор, са хора с изключителна почтеност и нравствени качества\". Превод: Това не беше \"лов на вещици\" и противно на твърденията на президента, екипът ми не бе групичка \"гневни демократи\". Мълър приключи изявлението си, като подчерта, че \"централното твърдение в доклада ни е, че е имало многобройни и систематични опити за намеса в нашите избори. И това твърдение заслужава вниманието на всеки американец\". Превод: Това се отнася за теб, Доналд Тръмп. Време е да демонстрираш малко патриотизъм и да защитиш американската демокрация.", "date": "2019.05.31", "title": "Смисълът на посланията, закодиран в предпазливия език на Робърт Мълър"}
{"url": "https://www.24chasa.bg/novini/article/7481981", "text": "„До края на годината очакваме да се постигне покритие на 96% от територията на страната с кадастрална карта. Завършването на кадастралната карта и кадастралните регистри за цялата страна има важна роля за стимулиране на инвестиционните процеси и икономическия растеж.“ Това каза заместник-министърът на регионалното развитие и благоустройството Валентин Йовев при откриването на Общото събрание Национално сдружение недвижими имоти, съобщиха от пресцентъра на Министерство на регионалното развитие и благоустройството. „Изграден е кадастър за всички областни градове, в голяма част от общинските центрове и населени места и територии с активен пазар на имотите и засилен инвестиционен интерес, обхванати са цялото Черноморско крайбрежие, планинските и балнеоложки курорти“, подчерта още Йовев. Очаква се до 4-5 години да завърши изработването и на специализираните карти в най-различни инвестиционни сфери като надграждаща информация на кадастралната карта, стана ясно от думите на заместник-министъра. Той беше категоричен, че специализираните карти са изключително ценни за планирането на различните видове зони и инвестиционни намерения, защото ще съдържат информация за строежи, съоръжения, сервитути, подземна и надземна инженерна инфраструктура, водни източници, трайни насаждения, подземни богатства, релеф и др. „Важно и необходимо е да има конструктивен диалог между институциите и бизнеса, още по-важно е да обменяме идеи, мнения и опит“, каза още на форума Йовев и подчерта, че приоритет в работата на Министерството на регионалното развитие и благоустройството е развитието на строителната индустрия и инвестиционните процеси в регионите. „Значението на строителния сектор е огромно като фактор за икономическото развитие и обновлението на населените места“, заключи заместник-министърът.", "date": "2019.05.31", "title": "96% от територията на страната ще бъде покрита с кадастрална карта до края на 2019 г."}
{"url": "https://www.24chasa.bg/novini/article/7481937", "text": "Сутрешното събуждане обикновено е истинско мъчение за поспаливците. Особено изкушение за тях е да натиснат бутона за отлагане на алармата, за да откраднат още няколко минути сън. Това вече няма да е възможно с аларма, окачествена като \"устройство за мъчение\", която буди спящия човек с извиване на гръбнака, пише в. \"Дейли стар\". Нестандартното предложение идва от Япония. Създателите на алармата гарантират безотказно събуждане, допълва БТА. Приспособлението Timely Wake-Up Device включва въздушна възглавница, която се поставя под чаршафа или дюшека, помпа и таймер. Системата е проектирана да се напомпва и спада нееднократно. По този начин алармата извива гръбнака на спящия човек в необичайна поза, осуетявайки опитите му да открадне няколко допълнителни минути сладък сън. И ако мъчителното извиване на гръбнака не е достатъчно, идва ред на издаващ шумни звуци високоговорител. Алармата не разполага с бутон за отлагане. За да я изключи, потребителят трябва да натисне едновременно два предназначени за целта бутона. Ако не го стори до три минути, след като е започнало надуването, устройството автоматично спира подаването на въздух. Създателите на алармата гарантират, че дизайнът й не предполага сериозни гръбначни увреждания. Цената на нестандартната система за събуждане е 99 000 йени (около 910 долара).", "date": "2019.05.31", "title": "\"Брутална\" аларма буди спящия с извиване на гръбнака"}
{"url": "https://www.24chasa.bg/novini/article/7481996", "text": "Турската икономика се е свила през първото тримесечие с 2,6 процента на годишна база, предаде Ройтерс. Свиването на икономиката съответства на прогнозите. От края на 2017 г. турската лира изгуби 36 процента от стойността си спрямо долара. Инфлацията се увеличи миналата година и централната банка увеличи лихвите, за да забави икономическата активност, припомня агенцията, цитирана от БТА. В сравнение с предишното тримесечие БВП през първото тримесечие се е увеличил с 1,3 процента с отчитане на сезонни фактори, сочат данни на Турския статистически институт. Данните потвърждават, че най-голямата икономика в Близкия изток се е свила с три процента на годишна база през четвъртото тримесечие.", "date": "2019.05.31", "title": "Турската икономика се е свила с 2,6% през първото тримесечие"}
{"url": "https://www.24chasa.bg/novini/article/7482016", "text": "\"Самият факт, че срещата ни с главния прокурор се състоя и той внесе искане за възобновяване на делото, показва красноречиво, че имаме подкрепата от държавните институции. Доволни сме, че главният прокурор е прочел професионално делото и е открил съществени нарушения, за които ние отдавна твърдим. Очакваме все пак решението на ВКС, но се надяваме и там да се погледне откъм чисто правата страна на цялото дело, защото там е истината за невинността на петимата.\" Това каза пред наш репортер съпругата на Мирослав Писов - адвокат Биляна Коцакова. Тя допълни, че е доволна, защото от страна на главният прокурор Цацаров е имало реакция на тяхното отворено писмо. Очаква в най-скоро време петимата полицаи да бъдат пуснати от затвора в Бобов дол. \"Ние имаме кураж, защото сме убедени в правотата и невинността и ще извървим всички крачки, за да има справедливо решение. Положението, в което се намират мъжете ни е крайно унизително и ужасно. Опитваме се да ги успокояваме. Те също се опитват да се държат, защото си даваме сметка, че с тази осъдителна присъда е застрашена държавността. Вярвам, че има съдебна система, която ще постанови категорично невинността им\", допълни Коцакова. Днес главният прокурор направи искане за възобновяване на делото срещу петимата полицаи, осъдени на по 7 г. затвор за смъртта на Ангел Димитров-Чората. Сотир Цацаров внесе и искане за спиране изпълнението на наказанията лишаване от свобода по отношение на осъдените, които повече от месец са в затвора в Бобов дол. С решение № 284/19.04.2019 г. по НД № 1140/2018 г. Върховният касационен съд, Първо наказателно отделение е отменил изцяло решение № 4/06.07.2018 г. по ВНОХД № 26/2016 г. по описа на Военно - апелативния съд и е изменил постановената по НОХД № 33/2008 г. на Софийски военен съд първоинстанционна присъда № 33/02.10.2008 г. като е признал подсъдимите Мирослав Писов, Иво Иванов, Борис Механджийски, Янко Граховски и Георги Калинков за невинни в това да са извършили убийството с особена жестокост, оправдал ги е по квалифициращия признак на чл. 116, ал. 1, т. 6, пр. 3 НК и е намалил размера на наложеното на всеки един от тях наказание лишаване от свобода на седем години. Присъдата е потвърдена в останалата й част. Решение № 284/19.04.2019 г. по НД № 1140/2018 г. на ВКС е влязло в сила в деня на постановяването му - на 19.04.2019 г. и наложените наказания са приведени в изпълнение веднага по отношение на всички осъдени, съобразно НПК. Във Върховния касационен съд е образувано наказателно дело № 513/2019 г., насрочено за 14.06.2019 г., по искане на осъдените Мирослав Писов, Иво Иванов, Борис Механджийски, Янко Граховски и Георги Калинков и техните защитници за възобновяване на наказателното производство. Днес, 31.05.2019 г., главният прокурор Сотир Цацаров се срещна със съпругите на осъдените по тяхна молба и ги уведоми за внесеното искане и от негово име за възобновяване на наказателното дело. На 31.05.2019 г. главният прокурор внесе във ВКС искане за възобновяване на наказателно дело № 1140/2018 г., за отмяна на постановеното решение от 19.04.2019 г. и връщане на делото за ново разглеждане от друг състав на касационния съд, като счита, че съдебният акт е постановен при съществени нарушения на закона и процесуалните правила, а наложените наказания са явно несправедливи. Направено е и искане за спиране изпълнението на наказанията, изтърпявани към момента от всички осъдени лица, до провеждане на съдебното заседание по образуваното дело за възобновяване на наказателното производство и постановяване на решението. Ако съдът уважи искането на главния прокурор за спиране изпълнението на наказанията, осъдените Мирослав Писов, Иво Иванов, Борис Механджийски, Янко Граховски и Георги Калинков следва да бъдат освободени от местата за лишаване от свобода до произнасяне на ВКС по направените искания за възобновяване.", "date": "2019.05.31", "title": "Жената на осъдения полицай М. Писов:\nДоволни сме от срещата с гл. прокурор Сотир Цацаров, прочел е професионално делото"}
{"url": "https://www.24chasa.bg/novini/article/7482003", "text": "Протест с почасово спиране на градския транспорт в Атина предизвика задръстване по пътните артерии на гръцката столица, предаде  Синдикатите на работещите в транспорта искат помощ от партиите за запазване на държавната собственост в бранша. \"Липсват служители и има нужда от резервни части\", съобщават от синдиката на работещите в метрото, градската железница и трамваите в Атина. Работещите информират, че без резултат са всички проведени срещи с ресорното министрество и подозират приватизация на градския транспорт в гръцката столица. Вместо 24-часова стачка работещите в транспорта спират движението в часове извън работното време, за да могат пътниците да пътуват на по-ниски цени и да не ползват такси. Те проявяват разбиране и към последните днес срещи и митинги на кандидатите, които участват във втория тур на местните избори. \"Готови сме да се борим до последно за запазване на държавната собственост в градския транспорт\", съобщават работещите в метрото и трамваите и призовават бъдещите кметове и областни управители да ги подкрепят в защита на исканията им.", "date": "2019.05.31", "title": "Задръстване по пътните артерии на Атина заради протест"}
{"url": "https://www.24chasa.bg/novini/article/7481963", "text": "Бившият вече шеф на Държавната агенция за българите в чужбина (ДАБЧ) Петър Харалампиев е изградил трайна корупционна схема при издаване на удостоверения за български произход сред чужденци, заради което подозренията, че той извършвал престъпления не са разколебани. С този мотив състав на спецсъда, позовавайки се на свидетелски показания, не освободи от ареста Харалампиев. Едно от обвиненията срещу него е за лидер на престъпна група за подкупи. Като членове на групата му под отговорност са привлечени други трима. Срещу рушвети уличените издавали удостоверения за български произход на чужденци, с които по-късно кандидатствали за гражданство. Според съда, ако Харалампиев излезе на свобода, може да продължи да извършва престъпления. Това личало от твърдостта и упоритостта, с която той ръководил групата през 2017-2018 г. Харалампиев е зад решетките от 1 ноември м.г. По закон той може да стои в ареста 8 месеца, докато делото му е в прокуратурата. ", "date": "2019.05.31", "title": "Съдът: Шефът на ДАБЧ е създал корупционна схема с удостоверения за произход"}
{"url": "https://www.24chasa.bg/novini/article/7482022", "text": "Съвместна тренировка имаха формирования от Военноморските сили и регионалната дирекция \"Гранична полиция\" по река Дунав край Русе. Действията на военнослужещите и служителите бяха наблюдавани от вицепремиера и министър на отбраната Красимир Каракачанов, началника на отбраната генерал Андрей Боцев и командира на ВМС контраадмирал Митко Петев, предаде БТА. Тренировката бе свързана с овладяване на кризисна ситуация - незаконен трафик на оръжие и терористични действия, по Дунав. Сценарият включваше овладяване с група за бързо реагиране от състава на Специалните части на ВМС и с екипи от Гранична полиция на кораб, завладян преди това от терористи, задържане на бързоходна моторна лодка с избягалите от плавателния съд престъпници и евакуиране на ранен военнослужещ с вертолет \"Пантер\". След тренировката Каракачанов каза, че военнослужещите и служителите от Гранична полиция са се справили прекрасно. \"Най-доброто е, че се съчетават усилията на две институции - на Гранична полиция и на специалния отряд на ВМС. Ситуацията по Дунав е малко по-сложна, защото това е плавателна река. Има движение на кораби, рибари, има гранична линия. Малко по-трудно и по-рисково е да се отработват подобни ситуации\", каза министърът на отбраната. По думите му тези учения са важни, защото личният състав придобива още повече умения и възможности, които при нужда да бъдат използвани ефективно в полза на обществото, в защита на суверенитета и на териториалната цялост. Командирът на ВМС контраадмирал Митко Петев каза, че Военноморските сили имат специфични способности, приложими и по река Дунав. \"Това са способности, които не само гарантират сигурността в нейния суверенен аспект, но могат да се използват също за опазване живота и здравето на българските граждани\", каза Петев. По думите му това е първо подобно учение по река Дунав. Петев каза още, че с тренировката е бил показан интегриран начин на работа, в който са включени държавни, частни, военни и невоенни организации. \"Само по този начин България може да гарантира и да демонстрира своя суверенитет\", каза Петев. Директорът на Гранична полиция в Русе комисар Димитър Чорбаджиев обясни, че военнослужещите и служителите на Гранична полиция са показали, че могат в кратки срокове, при необходимост, да успеят да се сработят, за да се получи успешен резултат.", "date": "2019.05.31", "title": "Каракачанов наблюдава тренировка на Военноморските сили и Гранична полиция край Русе"}
{"url": "https://www.24chasa.bg/novini/article/7481843", "text": "Главният прокурор Сотир Цацаров поиска от Върховния касационен ново дело за смъртта на Чората, отмяна на присъдите на 5-имата полицаи, които са в затвора и те да излязат на свобода.  Това става ясно то съобщение на прокуратурата след среща на цацаров със съпругите на Мирослав Писов, Иво Иванов, Борис Механджийски, Янко Граховски и Георги Калинков. Преди месец стана ясно, че те са осъдени окнчателно и сами се предадоха. След това написаха отворено писмо. Защитиха ги граждани, синдикатите на МВР и техни колеги. Ако ВКС уважи искането на главния прокурор за спиране изпълнението на наказанията, полицаите трябва да бъдат освободени от затвора до произнасяне по новото дело. Криминално проявеният Ангел Димитров-Чората почина по време на ареста му при акция \"Респект\" през ноември 2005 г. Полицаите първо бяха оправдани, след това делото се възобнови и в крайна сметка ги осъдиха.  Според главния прокурор Цацаров в искането му до ВКС се сочи, че съдебният акт е постановен при съществени нарушения на закона и процесуалните правила, а наложените наказания са явно несправедливи.", "date": "2019.05.31", "title": "Цацаров поиска ново дело за смъртта на Чората и полицаите да излязат от затвора"}
{"url": "https://www.24chasa.bg/novini/article/7482024", "text": "Допада ли ви идеята да започнете деня си с гранола с ларви? Или за обяд да хапнете тортиля, приготвена с брашно от насекоми? А какво ще кажете за вечеря с пържени щурци? Въпреки че за повечето хора идеята да похапват буболечки все още е неприемлива, датски учени прогнозират, че през следващото десетилетие храните на базата на насекоми могат да стават повсеместно явление в Европа, предаде Ройтерс, цитирана от БТА. \"Вярвам, че младите хора скоро ще намират за съвсем естествено да хапват ястия с насекоми, както днес им се струва яденето на суши\", казва Ларс-Хенрик Лау Хекман от Датския технологичен институт в Орхус. Институтът ръководи тригодишен проект, наречен inVALUABLE - една от най-мащабните европейски изследователски програми върху производството в индустриален мащаб на насекоми, и в частност на брашнени червеи, като по-екологична алтернативна храна за хора и животни. Фермите за насекоми все още са малка, но глобално разрастваща се индустрия. Буболечките са възхвалявани като екологична и евтина храна, богата на протеини, витамини, фибри и минерали. Отглеждането на насекоми освен това оказва много по-слабо влияние върху околната среда, отколкото това на добитък. Организации като Световния фонд за дивата природа не крият опасенията си, че нарастващото търсене на животински протеини е довело до отглеждането на повече соеви растения за изхранване на добитъка, в резултат на което се увеличава обезлесяването. Организацията по прехрана и земеделие на ООН (FAO) на свой ред отбелязва, че насекомите отделят по-малко парникови газове и амоняк в сравнение с добитъка, изискват по-малко земя и вода, както и че съществуват над 1900 вида ядливи буболечки. Майкъл Бом Фрост, асоцииран професор в Университета на Копенхаген, който е сред партньорите в проекта inVALUABLE, не пести похвалите си за използването на брашнени червеи за приготвянето на гранола. Или на палачинки. Студентите му са демонстрирали подобни продукти, за които са получили положителни реакции. Въпреки името си, брашнените червеи са ларви на брашнения бръмбар, богати на хранителни вещества, които ги правят отлична храна за влечуги, риби и птици. Използват се също и за стръв. Заради прогнозите, че пазарът за насекоми ще се разрасне значително, не само учени, но и водещи световни хранителни и селскостопански компании търсят начини да вкарат ларвите в менюто ни. От Международна платформа за използване на насекомите като храни и за фуражи (IPIFF) прогнозират, че производството на протеини от насекоми до 2025 г. ще се увеличи до 1,2 милиона тона спрямо настоящите около 5000 тона. Сред по-интересните индустриални предложения за отглеждане и консумация на насекоми са хонконгски домашен инкубатор от типа \"Направи си сам\" за брашнени червеи, белгийска бира с вкус на протеин от насекоми, датски енергийни блокчета, паста от Германия с 40-процентно съдържание на брашно от щурци. \"Не липсват хора, особено сред младите, готови да изпробват подобни предложения. Мисля, че в един момент всички ние просто няма да имаме друг избор, освен да ядем насекоми, така че е по-добре да започнем сега\", казва Давиде Роси, собственик на магазин за ядливи буболечки. ", "date": "2019.05.31", "title": "Учени: Хапвайте повече насекоми"}
{"url": "https://www.24chasa.bg/novini/article/7481652", "text": "\"За всички нас е важно да покажем перспективите за инвестиции в туризма в Централна и Югоизточна Европа и в района на Средиземноморието, но също и да дадем платформа, на която представителите на бизнеса, световни хотелски вериги, инвестиционни фондове, банки, социални медии, университети, местните власти да създадат контакти, да общуват помежду си и по този начин да привлечем интереса към България и региона\". Това заяви министърът на туризма Николина Ангелкова при откриването на Международната конференция за устойчиви инвестиции в туризма днес в Слънчев бряг, в която участват близо експерти от над 20 държави. Гости на събитието са министърът на туризма и занаятите на Алжир Абделкадер Бенмесауд, министърът на външната търговия и икономическите отношения на Босна и Херцеговина Мирко Шарович, министърът на туризма на Египет д-р Рания Ал-Машат, генералният секретар на Организацията за черноморско икономическо сътрудничество Майкъл Христидес, водещи представители на туристическата и сродните й индустрии от различни страни. Ангелкова подчерта, че форумът не случайно се провежда в Слънчев бряг в годината на неговия 60-и юбилей, за да се покажат възможностите му за делово партньорство. Според министъра конферентен туризъм, с който да се удължи сезона и България да стане целогодишна туристическа дестинация, може да се развива не само в морските ни, но и в по-големите ни зимни курорти.  Ангелкова припомни, че туризмът бе издигнат от българския премиер Бойко Борисов и правителството сред приоритетните сектори на националната икономика. Отрасълът и сродните му индустрии допринасят за формирането на близо 12% от брутния вътрешен продукт и около 11 на сто от общата заетост. Приходите от международен туризъм за 2018 г. у нас възлизат на над 3,7 млрд. евро, а общо приходите за сектора са 8,4 млрд. лв. През последните три години секторът отчита рекордни резултати в цялата си история. За 2018 г. бяха регистрирани над 9,2 млн. чуждестранни туристически визити и за първи път бе премината границата от 9 млн. такива посещения. Туризмът в Югоизточна Европа също се развива с бързи темпове, като през 2018 г. регионът е посрещнал над 120 млн. туристи, а постъпленията от туризъм възлизат на над 100 млрд. щатски долара, което представлява 11,7% от общия брутен вътрешен продукт за страните от Югоизточна Европа. Огромният потенциал на туристическата индустрия в тази част на света предоставя нови възможности за инвестиции в бизнес проекти в туризма и пътуванията, действайки като важен двигател на икономически растеж, модел на развитие и по-висока заетост в целия регион, каза още Николина Ангелкова. България може да предложи дългогодишен опит в областта на летния морски и зимния планински ски туризъм. За нас те са основен източник на приходи в отрасъла. За да развием потенциала на целогодишна туристическа дестинация, фокусирахме усилията си в популяризиране на културно-историческото ни наследство, в съчетание с балнео и СПА туризма. Чрез развитието на общи туристически продукти между страните даваме отличен пример как можем да намерим търсената синергия в туризма в регионален план, поясни министър Ангелкова. Пред гостите тя обяви, че България полага усилия да облекчава бизнеса, действат стимули и за регионите. Искаме да привлечем също големите брандове и вече имаме увереността на „Мариот“, че ще разширят присъствието си в София, надяваме се това да се случи и по Черноморието, стана ясно от думите й. България е сред трите страни в Европа заедно с Италия и Гърция по брой разкрити артефакти от поне 7 епохи и втора след Исландия по запаси от минерални лечебни извори, каза още Ангелкова. И припомни, че министерството на туризма е разработило общо 27 тематични дестинации за територията на страната – 8 културно-исторически, 12 винено-кулинарни и 7 балнео- и СПА. Министърът на Египет д-р Рания Ал-Машат заяви от трибуната, че туризмът е важен сектор, който оказва влияние върху икономиката на всички държави. С обръщение на живо към участниците в конференцията се обърна Талеб Рифай, генерален секретар на Световната организация по туризъм към ООН в периода 2009-2017 г.", "date": "2019.05.31", "title": "Ангелкова пред международен форум в Слънчев бряг: Туризмът ни донесе 8,4  млрд. лв. приходи (Обновена)"}
{"url": "https://www.24chasa.bg/novini/article/7482021", "text": "Украинският парламент и правителството няма да позволят да бъдат отменени законът за използване на украинския език и законът за декомунизация. Това заяви председателят на Върховната рада Андрий Парубий, предаде ТАСС. Представители на новия президент Володимир Зеленски и хора от екипа му заявяват, че трябва да бъдат отменени по-специално законът за езика и законът за декомунизация на украинското общество, отбеляза той. \"Та ето, искам да кажа - и от името на Върховната рада, и на правителството: украинският народ няма да ви позволи това, земята ще гори под краката ви\", заяви днес Парубий на заседание на парламента, предава БТА. През 2015 г. тогавашният президент Петро Порошенко подписа закон за декомунизация на обществото, който осъжда комунистическия режим, забранява да се пропагандира съветският период и неговите символи. След влизането в сила на този акт в Украйна започна масово преименуване на селища и улици, чиито названия напомняха за съветското минало на страната или за връзките й с Русия. През май т. г. Порошенко подписа и закон за украинския език, задължаващ гражданите на страната да използват украинския във всички сфери на живота. Изпълнението му ще се контролира от специални \"езикови инспектори\". Те ще присъстват например на заседанията на всички държавни органи, ще изискват документи от обществени сдружения и политически партии, ще определят и размера на глобите при нарушения, посочва ТАСС.", "date": "2019.05.31", "title": "Върховната рада: Няма да позволим да се отмени законът за украинския език"}
{"url": "https://www.24chasa.bg/novini/article/7482035", "text": "Судан реши да затвори офиса на катарската новинарска телевизия \"Ал Джазира\" в Хартум, заяви в четвъртък на сайта си медийната групировка.Тя уточни, че по нейни данни решението е взето от управляващия Преходен военен съвет, предаде Франс прес. \"Решението предполага и незабавно отнемане на разрешителните за работа на кореспондентите и служителите на \"Ал Джазира\" от четвъртък вечерта, добави телевизията, която редовно излъчва кадри от демонстрациите срещу военните в Судан. Под възбрана е имуществото и техниката на местното бюро на \"Ал Джазира\". Причините за тези мерки срещу телевизията не се съобщават, предава БТА. През последните години катарският канал си спечели лоша слава в региона. Голям брой държави забраниха или блокираха емисиите му заради много случаи, когато е препредавал недостоверна информация, а и заради обвинения, че активно подкрепя ислямистите, изпълнявайки ролята на техен информационен рупор, отбелязва ТАСС.", "date": "2019.05.31", "title": "Судан отне лиценза и затвори офиса на телевизия \"Ал Джазира\" в Хартум"}
{"url": "https://www.24chasa.bg/novini/article/7482046", "text": "Труп на мъж, съблечен гол до кръста с наранявания по тялото, е намерен на 30 май сутринта в град Русе на ул. \"Студен кладенец\", съобщиха от полицията. Извършен е оглед и е установена самоличността на лицето - 51-годишен мъж, живеещ на адреса. Причините за смъртта и телесните увреждания са в процес на изясняване. Образувано е досъдебно производство за престъпление по чл. 115 от НК.", "date": "2019.05.31", "title": "Труп на мъж е открит в Русе"}
{"url": "https://www.24chasa.bg/novini/article/7482044", "text": "Ако ЕС продължи да изолира Косово, ще бъде разгледана възможността за институционални действия или референдум за обединение с Албания, заяви косовският президент Хашим Тачи, цитиран от Танюг и БТА. \"Може да направим това чрез парламентарни резолюции или чрез референдум в Косово и Албания, като включим и /трите общини в южна Сърбия/ Прешево, Медведжа и Буяновац\", каза Тачи за ТВ Дукадини. \"Ако ЕС не иска да приеме две албански държави с две знамена, нека приеме само едно знаме\", казал Тачи, цитиран от медиите в Прищина. Той казал също, че идеята за поправяне на \"историческата неправда с обединение на Прешево, Буяновац и Медведжа с Косово\" никога не е била по-близка отколкото е сега. По думите му поведението на ЕС спрямо Косово показва, че е дошло време да се обмисли сериозно предприемането на институционални стъпки за национално обединение. Когато говори за изолация, Прищина има предвид колебанието на Брюксел да одобри визова либерализация за гражданите на Косово. /РА/", "date": "2019.05.31", "title": "Хашим Тачи: Ако изолацията на Косово продължи, ще мислим за обединение с Албания"}
{"url": "https://www.24chasa.bg/novini/article/7482064", "text": "Досъдебно производство по повод инцидент с три деца, пострадали при демонстрационно взривяване на светлинно-звукова граната, ръководи Районната прокуратура в Силистра, съобщават от Апелативна прокуратура - Варна. Днес около 11 часа на стадион „Доростол“ в Силистра полицията в града е извършила демонстрация по залавяне на престъпник във връзка с 1 юни – Деня на детето. Проявата е била заключителна по програмата „Ваканция, здравей“, която се провежда в детски градини и училища от Дулово, Тутракан и Силистра. На стадиона по време на инцидента са присъствали около 300 деца, а районът е бил отцепен с оглед безопасността на присъстващите. Осколка от взривената граната ранява две момченца и едно момиченце от детска градина „Иглика – 2“, които са се намирали на разстояние 50 метра от мястото на демонстрацията. Няма опасност за живота им. Двете 6-годишни момченца са получили обгаряния по крайниците, оказана им е спешна помощ и са били освободени. Момиченцето, което също е на 6 години, е транспортирано в Русе, тъй като е с обгаряния между 10 и 20 процента по гърдите, краката и врата. В момента се извършва оглед на местопроизшествието от следовател от Окръжния следствен отдел при Окръжната прокуратура в Силистра. Досъдебното производство се води по член 338, ал. 3 от НК, който ангажира наказателната отговорност на всеки, който при работа с взривни вещества причини по непредпазливост телесни повреди на едно или повече лица. Предстои назначаването на съдебно-техническа и съдебномедицински експертизи за установяване причините за инцидента. Видео: ", "date": "2019.05.31", "title": "Деца пострадаха в Силистра при демонстрационно взривяване на граната (Видео)"}
{"url": "https://www.24chasa.bg/novini/article/7482037", "text": "Прокурори от Специализираната прокуратура до края на деня ще решат кого да обвинят по разследването срещу кмета на район \"Северен\" в Пловдив Ральо Ралев, Това стана от думите на зам. главния прокурор Иван Гешев, който поясни, че делото е за корупционни престъпления. Гешев отказа всякакви подробности покрай разследването с мотива, че това може да попречи на колегите му.  Той посочи, че делото било образувано в прокуратурата преди 5 месеца и че по него активно са работили и следователи. Уличените са били записвани с СРС-та, което според думите на Гешев, става дума за човек, който ги е проследявал. Зам. главният прокурор благодари на колегите си, участвали в разследването, както и на КПКОНПИ, която начело с Антон Славчев събирала оперативни данни за заподозрените.", "date": "2019.05.31", "title": "До края на деня решават кого ще обвинят по случая с кмета на район \"Северен\" на Пловдив"}
{"url": "https://www.24chasa.bg/novini/article/7482066", "text": "Полицията в Перник издирва 84-годишната Мара Борисова Заркова, която е в неизвестност от 14 май тази година, съобщи Жената е с постоянен адрес в Перник, но последно е забелязана на 8 май в района на радомирското село Поцърненци, където притежава наследствена къща. Тя е висока около 160 см., има кафяви очи, къса боядисана и разресана на път коса и е с леко пълно телосложение. Жената изглежда видимо по-млада от действителната си възраст. По данни на сина на Мара Борисова Заркова тя страда от лека форма на старческа деменция. В деня, в който е била видяна за последно, е била облечена в бежово яке и зелена пола. От полицията умоляват който има информация за жената, да се обади на тел. 112 или в най-близкото поделение на МВР.", "date": "2019.05.31", "title": "Полицията в Перник издирва 84-годишна жена, няма я от 14 май"}
{"url": "https://www.24chasa.bg/novini/article/7482079", "text": "Министърът на външните работи на Северна Македония Никола Димитров предупреди, че ако Европейският съюз не даде на неговата страна зелена светлина за започване на присъединителни преговори, това би имало негативно влияние и би навредило на доверието в ЕС в региона, съобщи Танюг. В интервю за виенския \"Стандарт\" той обаче направи оценката, че ако се изпрати послание, че се награждава нещо свършено успешно, а изглеждало невъзможно, като Преспанското споразумение, това би донесло светлина за целия регион, предава БТА. Попитан дали Преспанското споразумение може да бъде пример за решаване на косовския проблем, Димитров каза, че Северна Македония не е заинтересована за никаква \"голяма държава\" на Балканите и единственото, което иска да е голямо, е Европа. \"Гърция и Македония в определен смисъл станаха по-големи без да се променят никакви граници. Много говори за нас това как се отнасяме към съседа\", каза Димитров. Той припомни, че Северна Македония вече 14 години е затворена в чакалнята на ЕС като кандидат и сега иска да започне преговори, тъй като те са най-добрият инструмент за реформи. \"Решени сме да станем европейска държава и не само с това, че ще отворим /преговорни/ глави и ще ги затваряме, а с промените в реалното общество, да установим демокрация с това че ще имаме независими съдии, свободни медии и разделение на властта. Това е единственият отговор на напускането на висококвалифицирана работна сила. Трябва да доведем в Европа в нашия дом\", каза Димитров. Според министъра ако Западните Балкани станат европейски, миграцията ще намалее.", "date": "2019.05.31", "title": "Никола Димитров: Ако не получим зелена светлина за членство, това ще навреди на доверието в ЕС в региона"}
{"url": "https://www.24chasa.bg/novini/article/7482080", "text": "Родителите на бозайниците с по-големи мозъци обикновено поделят грижите по отглеждането на потомството, съобщи ЮПИ, цитирана от БТА. Същото изследване показа, че бозайниците с най-голям репродуктивен успех обикновено получават помощ от небиологични родители. Учените от университета в Цюрих са анализирали данни за поведението на родителите, размера на мозъка и фертилитета на 478 вида бозайници, сред които лъвове, мишки, сурикати, маймуни. Резултатите показват, че различните видове родителска подкрепа допринасят за различен еволюционен напредък. Учените тръгват от хипотезата, че за увеличаването на размера на мозъка са необходими нови източници на енергия и майките трябва да са стабилни и да се чувстват сигурни. \"И възпроизвеждането, и мозъчната тъкан са много скъпи откъм енергия. Един начин за женските да намалят цената, е като я разпределят върху други чрез поделяне на бремето на грижите\" - обясни Сандра Хелдстаб от екипа. Тъй като подкрепата на бащата е по-стабилна и на нея може да се разчита повече, тя може да се свърже с увеличаване на размера на мозъка. Хората се отличават и с големия мозък, и с голямата репродуктивност. Вероятно това съчетание е постигнато рано в еволюционната история чрез стабилна и надеждна помощ както от роднини, така и от останалите в групата. Роднинската подкрепа не е единственият източник на енергия за еволюционен напредък. Промени в храната, като добавянето на сладководни ракообразни, също може да са дали повече енергия, необходима за еволюиране на по-голям мозък.", "date": "2019.05.31", "title": "Мозъците на бозайниците се уголемяват, когато бащите поемат родителски задължения"}
{"url": "https://www.24chasa.bg/novini/article/7482146", "text": "Бизнесдамата Маринела Арабаджиева, която снощи беше върната от Испания, не пожела да бъде снимана в съда. На ул. \"Черковна\" 90 присъстват нейни близки. В залата са синовете и дъщерите на Арабаджиеви. Адвокат на Маринела е Ина Лулчева. Когато я вкараха с белезници в залата, тя поздрави всички. Маринела е облечена семпло - тъмно сако и дънки. Дали ще остане за постоянно в ареста, ще решава състав на спецсъда. Тя е обвинена за престъпна група за пране на пари и данъчни престъпления.", "date": "2019.05.31", "title": "Маринела Арабаджиева не пожела да бъде снимана в съда"}
{"url": "https://www.24chasa.bg/novini/article/7482118", "text": "Двама мъже са осъдени за пет престъпления по обвинение на Районна прокуратура - Луковит. След внесен обвинителен акт и сключено споразумение в съдебна фаза, осъдиха двамата на по 10 месеца лишаване от свобода при общ режим за пет престъпления. Ето и престъпленията: Обвиняемите В.И. В. и В.Д.В. се признаха за виновни за това, че на 23.07.16 г. около 02.30ч. – 03.00 ч. в Луковит, Ловешка област, в съучастие, противозаконно отнели чужд „Фолксваген Пасат“, собственост на Н.Н., с намерение да го ползват, като счупили дръжка на предна врата и унищожили предна дясна автомобилна гума. Колата е изоставена без надзор. Признали са се за виновни за това, че на 23.08.16 г. около 04.00 ч.-05.00 ч. в Луковит, при условията на повторност и немаловажен случай, отнели чуждо „Рено Експрес“, собственост на Т.М., без съгласието му, с намерение противозаконно да го присвоят. В.И.В. е осъден и по обвинението за това, че от неустановена дата до 24.08.2016 г. в Луковит, в дома си, без съответното разрешение по Закона за контрол върху наркотичните вещества и прекурсорите, държал високо рисково наркотично вещество – 8.819 грама, на стойност 52.91 лева /престъпление по чл. 354а, от НК/ и за това, че държал боеприпаси – 6 бр. патрони кал.7,62мм х39 и 2 бр. ловни патрони, без да има за това разрешение. В.Д.И. е осъден и по обвинение, че на 23.08.16 г. около 04.00 ч.-05.00 ч. в Луковит, управлявал „Рено Експрес“ на Т.М., без да има съответно свидетелство за управление на МПС, в едногодишен срок от наказването му по административен ред за друго такова деяние. Вечерта на 22.07. срещу 23.07.2016 г. двамата обвиняеми се разхождали из града. Около 02.00 ч. – 02.30 ч. видели паркирания „Фолксваген Пасат“ и решили да се повозят. Отправили се към Бетоновия възел, минали по черен път и излезли на пътя за с.Карлуково. По черния път спукали гума, спрели и изоставили колата, като се прибрали обратно пеша. Вечерта на 23.08.2016 г. се разхождали по улиците, търсейки отключена кола  и с ключове на таблото, която да вземат. Така около 04.30 ч. – 05.00 ч. взели лек автомобил „Рено Експрес“, с който отишли до Плевен и пили кафе, а сутринта продали колата за 300 лв. Споразумението има последици на влязла в сила присъда.", "date": "2019.05.31", "title": "Осъдиха двама за 5 престъпления, според едно задигнали кола, пили кафе, продали я за 300 лв."}
{"url": "https://www.24chasa.bg/novini/article/7482122", "text": "Йорданската принцеса Нейно кралско височество Дана Фирас се включи с видеообръщение в Международната конференция за устойчиви инвестиции в туризма, която се провежда в Слънчев бряг. \"Този форум е важна платформа, първа по рода си в България и Югоизточна Европа, която се занимава със социалните, икономическите, екологичните, културните и политическите аспекти на туризма. Той дава възможност да се обсъдят предизвикателствата и да се идентифицират нови възможности за взаимноизгодно сътрудничество и устойчиво развитие на сектора\", каза Дана Фирас. Принцесата на Йордания  посочи, че за последните 3 години в България е регистриран ръст от 31% при посещенията на чуждестранни туристи и 34% увеличение в приходите от международен туризъм. Тя поздрави министър Ангелкова за положените от нея усилия, благодарение на които 2018 г. е била толкова успешна за българския туризъм с привлечени за първи път над 9 млн. чуждестранни туристи. Според Дана Фарас през 2018 г. международните туристически посещения в световен мащаб са се увеличили с 6% до 1,4 млрд. - втората най-силна година след 2010 г. Това е повече от 3,7% - най-силният ръст на глобалната икономика. Туризмът е допринесъл за рекордните 8,8 трлн. долара и 319 млн. работни места за световната икономика през 2018 г. Секторът трябва да се управлява внимателно, за да се превърнат тези числа в реални ползи за общностите в целия свят, заяви тя. „Всички трябва да се ангажираме да работим заедно, за да гарантираме, че туризмът допринася за опазване на природата и запазване на историческите обекти и културните традиции. По този начин се свързват общностите и се насърчават по-доброто разбирателство и мирът“, обобщи принцеса Дана Фирас.", "date": "2019.05.31", "title": "Принцесата на Йордания с видеообръщение на форума в Слънчев бряг"}
{"url": "https://www.24chasa.bg/novini/article/7482167", "text": "Водна стена, примесена с градушка колкото грахово зърно, се излива в момента в Пловдив. Улиците са опустели, минувачите са се скрили под стрехи и чакат да отмине бедствието. Шофьорите се молят да не пострадат колите им. Пожарникарите са в готовност да реагират при сигнали за наводнения. Очаква се да има наводнени подлези в града, тъй като това се случва при всеки обилен дъжд.                                                                                                                                                                                                                                                                                                                       ", "date": "2019.05.31", "title": "Проливен дъжд с градушка брули Пловдив (Снимки)"}
{"url": "https://www.24chasa.bg/novini/article/7482194", "text": "Говорителят на турското външно министерство Хами Аксой днес опроверга информацията, че Анкара обмисля молбата на Вашингтон да отложи доставките на руските зенитно-ракетни системи С-400, предадоха ТАСС и Ройтерс. Информацията, която в последно време се разпространява в някои медии, според която Турция обмисля молбата на Вашингтон да отложи доставките системите С-400, не съответства на действителността. Процесът на купуване на С-400 от Русия продължава по план, се казва в изявлението на Аксой. Той напомни, че наскоро Анкара отново предложи на Вашингтон да формират съвместна работна група за обсъждане на опасенията на САЩ за възможни вреди, които може да бъдат нанесени на НАТО и на изтребителите Ф-35 при експлоатацията на С-400, предаде БТА. Министърът на отбраната на Турция Хулуси Акар заяви тази седмица, че е започнало обучението на турски експерти за работа с руските системи, а първите доставки се очакват през юли.", "date": "2019.05.31", "title": "Турското външно: Не мислим да отлагаме доставките на системите С-400"}
{"url": "https://www.24chasa.bg/novini/article/7482322", "text": "Външният министър на Германия Хайко Маас и държавният секретар на САЩ Майк Помпейо изложиха днес своите различни позиции относно рисковете за сигурността, породени от \"Хуавей\" и Иран, предадoха ДПА и БТА. На срещата им в Берлин Помпейо каза, че е опасно да се позволи на китайската комуникационна компания да изгражда инфраструктура за високоскоростна мрежа от пето поколение. Без да назовава изрично \"Хуавей\", Маас заяви, че Германия има \"високи стандарти за сигурността\" и че ако някой компания не отговаря на тези стандарти, тя няма да участва в търга за изграждане на 5G-мрежа. Помпейо каза, че иска гаранции, че мрежите за обмен на данни, в които циркулира и американска информация, са безопасни и че Китай заплашва националната сигурност на САЩ, страните в Европа и демокрациите по света. Според Вашингтон Пекин може да използва инфраструктурата на \"Хуавей\" за шпионски цели. По въпроса за Иран Маас каза, че Германия има \"същите цели\" като САЩ, но \"различен подход\". И двете държави искат да попречат на Иран да се сдобие с ядрени оръжия, но Берлин подкрепя ядрената сделка с Техеран от 2015 г., а Вашингтон се оттегли от нея. Помпейо подчерта, че президентът на САЩ Доналд Тръмп \"не е доволен\" от малкото увеличение на разходите за отбрана на Германия. В страната не остана незабелязан фактът, че посещението на Майк Помпейо, който разговаря и с канцлера Ангела Меркел, става повече от година след като той оглави Държавния департамент, предаде ДПА.", "date": "2019.05.31", "title": "Германия имала същите цели като САЩ за Иран, но подходът й бил различен"}
{"url": "https://www.24chasa.bg/novini/article/7482334", "text": "От 3 юни Българската народна банка пуска в обращение сребърна възпоменателна монета \"Евлоги и Христо Георгиеви\" от серията \"Българско възраждане\", съобщава БНБ. Цената на монетата е 78 лева. Тя ще се продава в БНБ, както и в офиси и клонове на още четири банки. Монетата ще се продава в Българската народна банка – на две каси на пл. „Княз Александър I“ № 1 и на четири каси в Касов център на БНБ на ул. „Михаил Тенев“ № 10, както и в офиси и клонове на Банка ДСК ЕАД, Първа инвестиционна банка АД, Райфайзенбанк (България) EАД и Тексим Банк АД. В периода от 3 юни до 5 юни 2019 г. включително всеки клиент (физическо или юридическо лице) ще може да закупи от Българската народна банка до 2 броя монети, след което възпоменателната монета „Евлоги и Христо Георгиеви“ ще се продава без ограничения.", "date": "2019.05.31", "title": "БНБ пуска в обращение сребърна \nвъзпоменателна монета „Евлоги и Христо Георгиеви“"}
{"url": "https://www.24chasa.bg/novini/article/7482355", "text": "Унгарският премиер Виктор Орбан каза днес, че е поискал пълно разследване на инцидента с потъналото корабче в река Дунав в Будапеща, при който загинаха най-малко седем южнокорейски туристи, предаде Ройтерс. Унгарската полиция съобщи късно снощи, че е задържала капитана на кораба, който е ударил и потопил по-малкия плавателен съд с южнокорейските туристи. Засега не е ясно какво е причинило инцидента, предаде БТА. Водолази се опитват да стигнат до потъналото корабче, но придошлата река затруднява условията и спасителните дейности могат да се забавят, съобщават местните власти. Унгарският външен министър Петер Сиярто каза, че видимостта под водата, където е потънало корабчето, е практически нулева, което ще затрудни спасителната операция, предаде Асошиейтед прес. \"Потресен съм от това, че инцидентът е станал на място, където пътниците не са имали почти никакъв шанс да оцелеят\", каза унгарският премиер Виктор Орбан пред държавното радио, като поднесе съболезнованията си на близките на загиналите. \"Поисках от властите да извършат щателно и пълно разследване\", каза той. Южнокорейската външна министърка Кан Кьон-уа пристигна днес в Будапеща, за да получи актуална информация за усилията за спасяване и да помогне за процеса. Тя благодари на унгарския си колега за щателното претърсване на реката и спасителните операции. След срещата днес с южнокорейската си колега министър Сиярто каза, че останките на корабчето са на повече от шест метра дълбочина, а нивото на реката се очаква да се покачи заради обилните валежи. Все още 21 души още са в неизвестност - 19 южнокорейски туристи и двама унгарци - членове на екипажа. Седем южнокорейци бяха спасени, а други седем загинаха при инцидента, припомня АП.", "date": "2019.05.31", "title": "Пълно разследване на инцидента с потъналото корабче искат Унгария и Южна Корея"}
{"url": "https://www.24chasa.bg/novini/article/7482354", "text": "Редица страни, от Индия до Казахстан, са по-зависими от получената вследствие на топене на ледници вода, отколкото се смяташе досега, особено през летните суши, сочат резултатите от изследване, цитирани от Ройтерс и БТА. Всяко лято 95 000 ледници в планински район, който се простира от Алайските хребети в Киргизстан до Хималаите, произвеждат вода, която е достатъчна за 221 милиона души, отбелязаха учени от Британския антарктически институт. Тя осигурява много важен буфер срещу сушата, когато валежите са недостатъчно и водните резерви са намалели. \"Тази защита обаче е под угроза, защото ледените шапки се свиват вследствие на глобалното затопляне - заяви ръководителят на изследването Хамиш Причард. - Ако загубим ледниците, ще се лишим от защита срещу сушата.\" Най-малко една трета от леда в Хималаите и Хиндукуш ще се стопи до 2100 г. дори ако правителствата вземат мерки за ограничаване на глобалното затопляне в съответствие с Парижкото споразумение за климата от 2015 г., показа предишно проучване. \"Когато върлува суша, топенето на ледници в тези планини може да осигури цялото количество вода в някои големи реки в Азия - отбеляза Причард. - Въпросният приток на вода се очаква да нарасне през следващите години, защото ще се топи повече лед, но ще започне да намалява към края на века, тъй като ледници ще се отдръпнат.\" Резултатите от изследването са публикувани в сп. \"Нейчър\".", "date": "2019.05.31", "title": "Една трета от леда в Хималаите и Хиндукуш ще се стопи до 2100 г."}
{"url": "https://www.24chasa.bg/novini/article/7482412", "text": "Регистриран е епидемичeн взрив от вирусен хепатит тип А в с. Градец, община Котел. Информацията е от РЗИ-Сливен и е постъпила в Министерство на здравеопазването. От началото на годината до 22.05.19 г. броят на заболелите е 16, на всички е проведено болнично лечение, случаите са лабораторно потвърдени. Извършено е епидемиологично проучване. Заболелите живеят при лоши битови условия. Уведомени са кметовете на община Котел и с. Градец, за осигуряване на редовно водоснабдяване, сметосъбиране и сметоизвозване в населеното място. РЗИ-Сливен извършва контрол по изпълнение на предписаните профилактични и противоепидемични мерки. През изминалата седмица са регистрирани общо 2 608 случая на остри заразни заболявания срещу 3 030 случая за предходната седмица, съобщиха от Министерство на здравеопазването. От тях 1 507 са случаите на грип и остри респираторни заболявания (ОРЗ) срещу 1 601 случая за предходната седмица. Общата заболяемост от грип и ОРЗ за страната е 39,51 на 10 000 души срещу 41,98 на 10 000 души за предходната седмица. Чревни инфекции: регистрираните случаи са както следва: Вирусни хепатити 28 случая срещу 37 случая за предходната седмица; Дизентерия 1 случай срещу 4 случая за предходната седмица; Ентероколити 177 случая срещу 206 случая за предходната седмица; Колиентерити 3 случая срещу 2 случая за предходната седмица; Кампилобактериоза 4 случая срещу 4 случая за предходната седмица; Ротавирусен гастроентерит 15 случая срещу 19 случая за предходната седмица; Салмонелози 7 случая срещу 7 случая за предходната седмица. Въздушно-капкови инфекции: регистрираните случаи са както следва: Варицела 612 случая срещу 895 случая за предходната седмица; Коклюш 2 случая срещу 3 случая за предходната седмица; Морбили 63 случая срещу 70 случая за предходната седмица; Скарлатина 81 случая срещу 105 случая за предходната седмица. Трансмисивни инфекции: регистрираните случаи са както следва: Ку-треска 5 случая срещу 2 случая за предходната седмица; Лаймска борелиоза 6 случая срещу 3 случая за предходната седмица; Марсилска треска 5 случая срещу 5 случая за предходната седмица. Към 30.05.2019 г. са регистрирани 790 случая на морбили. Териториално са засегнати единадесет области в страната: София-град – 272 заболели, София-област – 266 заболели, Благоевград – 158 заболели, Кюстендил - 47 заболели, Пазарджик – 15 заболели, Перник – 10 заболели, Бургас - 9 заболели, Монтана – 7 заболели, Велико Търново - 3-ма заболели, Пловдив – 2-ма заболели и Русе – 1 заболял. По възрастови групи случаите са разпределени както следва: 0 г. – 123 сл.; 1-4 г. – 241 сл.; 5-9 г. – 226 сл.; 10-14 г. – 43 сл.; 15-19 г. – 18 сл.; 20-24 г. – 24 сл.; 25-29 г. – 34 сл.; 30-34 г. – 14 сл.; 35-39 г. – 27 сл;, над 40 г. – 40 сл. При всички новорегистрирани случаи се извършват епидемиологични проучвания. Спрямо контактните лица на заболелите се предприемат необходимите профилактични и противоепидемични мерки. Продължава извършването на проверки в лечебните заведения, в практиките на общопрактикуващите лекари, в здравните кабинети в детски и учебни заведения за установяване на пропуски в имунизационния статус на посещаващите ги деца и на децата от пациентските листи на ОПЛ.", "date": "2019.05.31", "title": "Взрив от вирусен хепатит тип А в село Градец"}
{"url": "https://www.24chasa.bg/novini/article/7482328", "text": "От днес в Париж влезе в сила забрана за пушене в 52 обществени паркове и градини, които съставляват около 10 процента от зелените площи във френската столица, предаде ДПА, позовавайки се на общинските власти. Кметството заяви, че това решение ще направи Париж \"още по-гостоприемна и годна за дишане столица\". Нарушителите ще бъдат глобявани по 38 евро. Забраната за пушене не важи за най-големите паркове на Париж, които през летните месеци се ползват за пикници и други забавления, уточнява БТА. По данни на ЕС през 2014 г. равнището на ежедневно пушене във Франция е било малко над средните стойности на съюза и много над това на повечето други западноевропейски страни. Френските здравни органи заявиха тази седмица, че броят на ежедневните пушачи е спаднал с 1,6 милион души от 2016 г. и сега и 25,4 процента от населението. Смъртността от свързани с тютюнопушене заболявания сред жените обаче продължава да се покачва с 5 процента годишно заради увеличаването на броя на пушачките в периода между 70-те и 90-те години.", "date": "2019.05.31", "title": "38 евро, ако пушите в паркове и градини в Париж"}
{"url": "https://www.24chasa.bg/novini/article/7482138", "text": "Следвайки своята политика за подпомагане развитието на бизнеса, стимулиране експортно ориентираната дейност на българските фирми и ограничаване влиянието на сивата икономика, посредством насочването на клиентите към електронните безкасови разплащания, ПроКредит Банк предлага най-добрите условия за онлайн банкови преводи както в лева, така и в евро. Клиентите на ПроКредит Банк вече извършват международни разплащания в единната зона за плащания в евро (SEPA) само за 5 лева през онлайн системата на банката. Независимо от сумата на превода таксата е фиксирана, за разлика от повечето банки в България, които продължават да предлагат цени за изходящи валутни плащания като процент от сумата на превода. Системата за единна зона за плащане в евро SEPA обхваща всички страни от Европейския съюз, Исландия, Лихтенщайн, Норвегия, Швейцария и Монако. В допълнение, банката предоставя изключително изгодни условия за преводи чрез системата за експресни разплащания между клиенти на ПроКредит банките в региона - Албания, Босна и Херцеговина, България, Германия, Грузия, Гърция, Косово, Северна Македония, Румъния, Сърбия, Украйна и Молдова. Преводите се изпълняват в рамките на минути и таксата отново е фиксирана в размер на 2.50 евро на трансакция. Изгодните условия подпомагат клиенти на банката в изграждането на тесни бизнес връзки и откриването на нови възможности за успешно сътрудничество с фирми от региона. Друго голямо предимство е, че банката не начислява таксa за входящи преводи в чуждестранна валута. Предлагането на най-прозрачните и благоприятни условия за международни парични преводи осигурява фирмите да работят свободно и най-вече изгодно със своите бизнес партньори зад граница. ПроКредит Банк предоставя модерен начин за банкиране за всички онези фирми и граждани, които искат да извършват своите банкови трансакции дистанционно, сигурно и самостоятелно, спестявайки време и пари. Това се случва посредством изградените 24/7 зони във всеки офис, удобна и сигурна система за интернет банкиране и допълнителни функционалности. Онлайн банкирането на ПроКредит Банк предоставя комбинация от услуги, които клиентите могат да достъпват 24 часа, 7 дни в седмицата, от всички устройства - без да има необходимост от инсталация на допълнителни сертификати и софтуер. Освен че не се дължат такси за регистрация и поддръжка, клиентите биват стимулирани с най-ниските цени на пазара за онлайн преводи в лева и в зависимост от броят им таксата за такъв превод е само 0,40 лева. В същото време онлайн разплащания между клиенти на ПроКредит в страната са напълно безплатни. Насочването на клиентите към електронните безкасови разплащания оказва благоприятен ефект за българската икономика, тъй като води до намаляване на касовите операции, предотвратяване опити за избягване на данъчни задължения, нелегални практики или корупционни схеми, включително и пране на пари.", "date": "2019.05.31", "title": "ПроКредит Банк с най-добри условия за банкови преводи"}
{"url": "https://www.24chasa.bg/novini/article/7482413", "text": "Жена от Силистра сподели във фейсбук клип от инцидента в Силистра, при който 3 деца пострадаха от граната по време на демонстрация на полицията как се ловят бандити.   На кадрите се виждат униформени, които пристигат с бус, групират се и се насочват към автомобил. Един от тях хвърля граната под колата, която се взривява. Вдига се дим. Един от полицаите е скрит зад щит, но малчуганите отсреща няма с какво да се предпазят. В този момент пострадалите деца са на трибуната на стадиона, не десетина метра от мястото на демонстрацията.  От Областната дирекция на МВР съобщиха, че е назначена проверка. Едно от пострадалите деца е в болницата в Русе с изгаряния.  Децата са от детска градина \"Иглика -2\" в Силистра.  \"Дъщеря ми очакваше да има игри. И това им беше интересно, но не е за възрастта им. Моята дъщеря си тръгна малко разочарована\", коментира демонстрацията Веси Петрова в поста си.   Инициативата е по Националната програма „Работа на полицията в училищата“, в рамките на която децата усвояват модели на безопасно поведение, учат се да уважават и спазват реда и законите.", "date": "2019.05.31", "title": "Вижте как полицията в Силистра взриви гранатата, която рани деца (ВИДЕО)"}
{"url": "https://www.24chasa.bg/novini/article/7482450", "text": "Сръбският президент Александър Вучич заяви днес, че е шокиран от липсата на реакция от страна на ЕС на изказване на косовския президент , предаде Танюг. Вучич изрази надежда днес или утре да се появи реакция на Брюксел, предаде БТА. \"Чакахме 24 часа ЕС да реагира. Абсолютно съм шокиран, че никой не каза дума за документа, който е подписан в Брюксел и чието изпълнение е гарантирал ЕС. Ако тези документи не важат за албанците, не знам какво мислят и с кого ще разговарят в бъдеще\", каза сръбският президент. По повод операцията на косовската полиция в Северно Косово Вучич каза, че албанците \"имат само една църква, в която се молят, и това са САЩ\". За тях е важно американската мисия при Организацията за сигурност и сътрудничество в Европа /ОССЕ/ да ги похвали за антикорупционната операция, изтъкна сръбският президент.", "date": "2019.05.31", "title": "Вучич за изказването на Тачи: Чакахме 24 часа ЕС да реагира. Шокиран съм"}
{"url": "https://www.24chasa.bg/novini/article/7482457", "text": "Догодина НАСА ще започне да изстрелва търговски ракети от австралийски космодрум, разположен в отдалечен аборигенски регион, предадоха ДПА и БТА. Прохождащата компания \"Екуаториал Лонч Аустрелиън\" /ЕЛА/ подписа договор с НАСА за осъществяване на ракетни стартове от космическата площадка \"Арнхем спейс сентър\", разположена в Северната територия. Това ще бъде първият неправителствен обект, който американското ведомство ще използва на чужда територия. От австралийската площадка ще стартират изследователски ракети за научни експерименти и за проучване на Слънчевата система. Компанията ЕЛА бе основана през 2015 година от австралиеца Скот Уолис, служител в министерството на отбраната. Локацията на стартовата площадка е разположена близо до Екватора и това дава много добри възможности на НАСА за работа в Южното полукълбо.", "date": "2019.05.31", "title": "НАСА ще изстрелва търговски ракети от Австралия"}
{"url": "https://www.24chasa.bg/novini/article/7482493", "text": "Специализираният наказателен съд определи мярка за неотклонение задържане под стража за кмета на община Божурище Георги Димов. Съдът прие, че е налице обосновано предположение той да е извършил престъплението, за което е обвинен. Освен това, заеманата от него длъжност, предполага възможността да извърши ново престъпление, с което да попречи на разкриването на обективната истина по делото.  Около 13 часа с белезници на ръцете Георги Димов бе изведен от общината. ", "date": "2019.05.31", "title": "Спецсъдът остави в ареста кмета на Божурище"}
{"url": "https://www.24chasa.bg/novini/article/7482483", "text": "Софийска районна прокуратура повдигна обвинение и задържа лице за отправена закана с убийство в столичния квартал „Младост“, съобщиха от държавното обвинение. Пострадалата е съпруга на извършителя. Д., на 44 години, е привлечен към наказателна отговорност за извършено от него престъпление. На 28.05.2019 г. в София, ж.к. „Младост 3“, в семейното им жилище, се заканил с убийство на И. с думите: „В момента ако те видя, ти набивам тупаниците и те вкарвам в гроба, ще те намеря повярвай… не ми пука от нищо вече, ще те намеря и ще ти прережа гърлото!“ Това заканване би могло да възбуди у пострадалата основателен страх за осъществяването му, твърдят от прокуратурата. До момента Д. не е осъждан. Предвид високата обществена опасност на деянието, наблюдаващият прокурор е постановил задържане на обвиняемия за срок до 72 часа. Разпоредено е привеждането му в сградата на СРС на 01.06.2019 г. – за разглеждане на искане за вземане спрямо него на мярка за неотклонение „задържане под стража“.", "date": "2019.05.31", "title": "Мъж към съпругата си: Ще ти прережа гърлото, вкарвам те в гроба"}
{"url": "https://www.24chasa.bg/novini/article/7482639", "text": "Премиерът на Сингапур Ли Сян Лун каза, че държавите, включително САЩ, трябва да имат желание да променят международните правила в отговор на един все по-силен Китай, предаде Асошиейтед прес, цитирана от БТА. \"Страните трябва да признаят, че Китай ще продължи да расте и да се засилва и че не е нито възможно, нито мъдро да се опитват да попречат на това да се случи\", предупреди сингапурският премиер в реч пред делегатите на годишната конференция в Сингапур \"Диалог Шангри-ла\", посветена на въпросите на сигурността. Ли Сян Лун заяви, че Китай има \"свои собствени легитимни интереси и амбиции\" и че новите правила трябва да бъдат разработени за такива области, като търговията, интелектуалната собственост, киберсигурността и социалните медии. На форума в Сингапур присъстват изпълняващият длъжността министър на отбраната на САЩ Патрик Шанахан, китайският министър на отбраната Вей Фънхъ и др.", "date": "2019.05.31", "title": "Сингапур: Заради все по-силния Китай  международните правила трябва да се променят"}
{"url": "https://www.24chasa.bg/novini/article/7482546", "text": "Гръмотевица удари мъж над симитлийското село Полена. Инцидентът стана преди час, докато в района се изсипа дъжд, придружен с гръмотевици. 40-годишният мъж е бил в района на Добрин махала на селото. Подаден е сигнал на тел. 112. С линейка пострадалият е транспортиран до болницата в Благоевград. Контактен е, но тепърва ще му се правят изследвания за засегнати органи. \"Разбрахме за такъв инцидент, но не се налага участие на наши служители\", казаха от полицията.", "date": "2019.05.31", "title": "Гръмотевица удари мъж, в болница е"}
{"url": "https://www.24chasa.bg/novini/article/7482652", "text": "Щети за повече от 2 млн. лева нанесоха последните поройни дъждове върху инфраструктурата в област Велико Търново. Съветът по сигурност към областния управител одобри исканията на най-засегнатите общини за спешно финансиране от държавата по линия на бедствията и авариите. Свищов, Павликени и Велико Търново са трите общини в областта, които пострадаха най-сериозно при пороите от месец май,  Нанесените щети върху общински пътища, улици по селата и водопроводи са за 2 млн. 82 хил. лева. Половината от сумата е за спешна подмяна на авариралия при дъждовете водопровод в община Павликени, където има опасност хората да останат без вода, посочи областният управител проф. Любомира Попова: „Водопроводът от село Росица, град Бяла черква и село Вишовград. Могат да възникнат такива проблеми, особено сега през летния период“. При посещението си в пострадалите свищовски села миналата седмица министърът на вътрешните работи Младен Маринов обеща исканията на общините да бъдат разгледани за финансиране през юни.", "date": "2019.05.31", "title": "Щети за повече от 2 млн. лева нанесоха пороите във Велико Търново (Видео+снимки)"}
{"url": "https://www.24chasa.bg/novini/article/7482534", "text": "След внесен в съда обвинителен акт от Районна прокуратура – Велико Търново осъдиха на три месеца лишаване от свобода при строг режим, мъж за нарушаване на заповед за защита от домашно насилие и хулиганство.  Присъдата е следствие на постигнато в съдебна фаза споразумение между страните, съобщиха от Апелативна прокуратура - Велико Търново. Д. М. е признат за виновен и осъден за това, че в периода от януари до септември 2018 г. в село Ресен, общ. Велико Търново, четири пъти ходил в жилището на родителите си, откъдето бил отстранен със заповед за защита от домашно насилие, издадена в изпълнение на съдебно решение.  Забранено му било да приближава на по-малко от 100 метра от жилището, местоработата, местата за социални контакти и отдих на двамата за срок от осемнадесет месеца, но той не спрял да ги тормози - престъпление по чл. 296, вр. чл. 26 от НК. На 18.01.2018 г. в село Ресен, извършил непристойни действия, грубо нарушаващи обществения ред и изразяващи явно неуважение към обществото, като отправял обиди и псувни към служителите на РУ - Велико Търново в ОДМВР - Велико Търново и се изплюл два пъти в лицето на единия полицай. Тези действия били съпроводени със съпротива срещу орган на власт, блъскайки ги и бутайки ги с ръце по цялото тяло когато му слагали белезници, което по своето съдържание се отличава с изключителен цинизъм и дързост - престъпление по чл. 325 от НК. Споразумението има последици на влязла в сила присъда.", "date": "2019.05.31", "title": "Три месеца строг затвор за домашен насилник, наплюл полицаи при арест"}
{"url": "https://www.24chasa.bg/novini/article/7482661", "text": "Договор с Държавен фонд \"Земеделие\" за 1 161 183 лева подписа днес кметът на община \"Родопи\" Пламен Спасов. Средствата се отпускат по спечелен проект на общината по Програмата за развитие на селските райони и ще бъдат използвани за ремонт на улици. Предвидено е реконструкцията да обхване повече от 14 760 кв. м улични и тротоарни площи в населени места. В списъка са ул. \"Христо Данов\" в с. Цалапица - 447 191 лв., ул. \"Васил Левски\" в с. Белащица - 268 161 лв., ул. \"Капитан Бураго\" в с. Оризари - 117 812 лв., ул. \"Шипка\" в с. Браниполе - 177 199 лв. \"В началото на май подписах договор за 97 631 лв. по проект \"Реконструкция на спортна инфраструктура на територията на община \"Родопи\". Спортните площадки ще бъдат разположени в Крумово и Ягодово, всяка с площ от 120 кв.м, на които ще бъдат изградени и монтирани най-модерни стрийт фитнес съоръжения\", добави кметът Пламен Спасов.", "date": "2019.05.31", "title": "Отпускат 1 161 183 лв. на община \"Родопи\" за ремонт на улици"}
{"url": "https://www.24chasa.bg/novini/article/7482680", "text": "Мъж взе две жени за заложници в апартамент в Цюрих, Швейцария. В резултат на стрелба и тримата са загинали, според съобщение от местната полиция, цитирано от БГНЕС. Драмата се е разиграла рано сутринта. Полицията e установила контакт с 60-годишния мъж, който взел жени като заложници и заплашил, че ще ги застреля, предава РИА Новости. На мястото освен полицията са пристигнали и специалните части, както и преговарящ екип. Територията е била оградена. След като полицията чула няколко изстрела, е започнало щурмуване на апартамента. На мястото са открити трима души с тежки огнестрелни рани. Въпреки мерките за реанимация и тримата са починали. Предполагаемото оръжие на убийството е конфискувано. Прокуратурата и полицията на кантона Цюрих разследват случилото се. За мотивите на мъжа не се съобщава. Според полицията става дума за швейцарски гражданин. Жените са на 34 и 38 години.", "date": "2019.05.31", "title": "Мъж взе две жени за заложници в Цюрих. \nИ тримата са загинали при стрелба"}
{"url": "https://www.24chasa.bg/novini/article/7482316", "text": "Стотици участници в националния туристически поход по стъпките на Ботевата чета от Козлодуй до връх \"Околчица\" във Врачанския балкан, жители и гости на Враца присъстваха днес на възпоменателното честване на връх \"Милин камък\". На паметното историческо място, където се е провела първата битка на войводата Ботев и неговата чета бе представена историческа беседа за първия сблъсък с турските части през- 1876 г. и се състоя рецитал по стихове на великия поет. На 1 юни Ботевите дни във Враца продължават с много културни прояви. Денят започва с възпоменателна панихида за загиналите, а по-късно стотици ще отидат на поклонение на лобното място на Христо Ботев в м. \"Камарата\" във Врачанския балкан. Вечерта на централния площад на Враца пред паметника на Христо Ботев започва традиционния митинг-заря в памет на загиналите за свободата на България. Реч пред множеството поклонници ще произнесе президентът Румен Радев, под чийто патронаж се провежда тазгодишната десетдневка, посветена на 143-та годишнина от подвига на Ботев и неговата чета.", "date": "2019.05.31", "title": "Президентът Радев на митинг-зарята във Враца в памет на загиналите за свободата на България"}
{"url": "https://www.24chasa.bg/novini/article/7482717", "text": "Украинският президент Володимир Зеленски заяви днес, че се надява санкциите на Европейския съюз срещу Русия да останат в сила, докато не бъдат върнати украинските територии, предадоха Ройтерс и ТАСС. \"Благодаря за подкрепата за политиката на санкции срещу Русия и се надявам тя да продължи, докато не бъдат напълно върнати украинските територии\", каза Зеленски на гостуващите външни министри на Полша и Швеция - Яцек Чапутович и Маргот Валстрьом, цитиран от БТА. Чапутович и Валстрьом пристигнаха на посещение в Украйна, за да обсъдят с новото украинско ръководство бъдещото сътрудничество с ЕС и необходимостта от реформи.", "date": "2019.05.31", "title": "Зеленски: Надявам се санкциите на ЕС срещу Русия да продължат"}
