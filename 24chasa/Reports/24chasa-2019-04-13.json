{"url": "https://www.24chasa.bg/novini/article/7399874", "text": "“В протестните действия могат да се разчетат множество сценарии”, заяви кметицата на Габрово Таня Христова. “В града никога не е имало ромско гето, училище или сегрегирана детска градина, нито целенасочено са населвани цигани отвън. Нека подобни теми да не се ползват за политически цели, защото е опасно. Ако смятате, че оставката на кмета ще реши ромския проблем, готова съм да я подам. Оставката е в джоба ми от първия ден като кмет. Най-важното, което трябва да направим, е да върнем реда и спокойствието в Габрово”, каза Христова. В петък тя е изпратила предложение за законодателни промени и въвеждане на наказателен труд вместо глоби при нарушения, защото масово те не се събират и това създава усещане за безнаказаност.", "date": "2019.04.13", "title": "Кметицата на Габрово: Подавам оставка, ако това ще реши ромския проблем (Обзор)"}
{"url": "https://www.24chasa.bg/novini/article/7399797", "text": "Близо 2000 души се събраха в центъра на Габрово в събота за началото на четвъртата вечер на протестите. Сред тях - и майки с деца и бебета в колички, колоездачи. Очакваше се и да участват в шествието из улиците на града. За първи път в протеста се включи и битият продавач Венцислав Иванов. Бе посрещнат с ръкопляскания и викове “Венци кмет”. Той заяви, че очаквал подкрепа, но не и ескалация на етническо напрежение. Протестът започна със събиране на подписка за законодателните промени, поискани от община Габрово, които предвиждат глобите за административни нарушения да бъдат заменени с наказателен труд. Според протестиращи имало заявки за хора от други градове, които да ги подкрепят, но коли с различна от габровска регистрация били спирани на входовете на града. 7 души без лични документи и въоръжени с боксове и метални палки е установила полицията при проверките преди поредния протест в петък вечерта, съобщи шефът на дирекция “Жандармерия” старши комисар Красимир Добрев. Единствените хулигански прояви били хвърлянето на бомбички и димки. В третия ден на недоволството, предизвикано от побой на цигани над продавач в габровски магазин, се включиха 700-800 души по данни на властите. Демонстрантите отново поискаха от институциите сигурност и равни права и задължения на всички български граждани. След това тръгна шествие по улиците. “Насочиха се към една от къщите на роми и полицията и жандармерията преградиха пътя им. Започна да ескалира напрежението. Тогава свалихме каските и щитовете в знак на толерантност и да покажем, че не сме тук, за да налагаме сила, а да възстановим реда и спокойствието”, обясни Добрев. Хората посрещнаха жеста с аплодисменти и дори се ръкуваха и снимаха с полицаите.", "date": "2019.04.13", "title": "Битият продавач на протеста в Габрово: Искам подкрепа - не етническо напрежение (Обзор)"}
{"url": "https://www.24chasa.bg/novini/article/7399898", "text": "Канцлерът Ангела Меркел предупреди днес, че за да постигне Германия своите цели за намаляване на емисиите от въглероден диоксид, са необходими \"огромни усилия\" и още \"редица допълнителни мерки\" през следващите години, предаде ДПА. В седмичното си обръщение към своите сънародници тя каза, че германското правителство е предприело много стъпки за преминаване към възобновяеми енергийни източници, които, по думите й, сега осигуряват 38 на сто от производството на електроенергия в страната, предава БТА. Канцлерът изрази надежда, че през 2025 г. Германия ще бъде \"доста над\" поставената цел 40-45 процента от електричеството да е добито от възобновяеми източници като вятър, слънце и биопродукти. Държавата си е поставила задачата до 2030 г. да генерира от възобновяеми източници 65 на сто от електроенергията, а до 2050 г. да достигне котата 80 на сто, припомни тя. Това е част от амбициозната заявка на Германия до 2030 г. да намали своите емисии от въглероден диоксид до половината от равнището през 1990 г., а до 2050 г. - с 80-95 на сто. Германия е в процес на отказ от ядрената енергия, а до 2038 г. планира да затвори последната си топлоелектрическа централа, отбелязва ДПА.", "date": "2019.04.13", "title": "Меркел: Нужни са огромни усилия за намаляване на въглеродните емисии"}
{"url": "https://www.24chasa.bg/novini/article/7399808", "text": "Владимир Путин е спечелил през 2018 г. 8,65 млн. рубли, или $ 130 000, показват данните от данъчната декларация на руския президент, публикувана на сайта на Кремъл. В сравнение с 2017 г. доходите на Путин са намалели с близо 10 млн. рубли. Оказва се, че премиерът на Русия изкарва повече от държавния глава. Миналата година Дмитрий Медведев е заработил 9,9 млн. рубли. Собственост на руския президент са 2 апартамента с площ 77 кв. м и 153,7 кв. м, гараж и гаражно място по 18 кв. м. Путин притежава ретро автомобили “Волга” ГАЗ М21, джип “Нива” и ремарке “Скиф”. Премиерът Медведев има апартамент от 367,8 кв. м, автомобили ГАЗ-20 и ГАЗ-21. ", "date": "2019.04.13", "title": "Медведев изкарал повече от Путин през 2018 г."}
{"url": "https://www.24chasa.bg/novini/article/7399807", "text": "Двата ротвайлера, които нахапаха дядо и тримата му невръстни внуци в софийското село Железница, са били пуснати от собствениците им от дървените им клетки от столичния кв. “Симеоново”. Това обяви съдия Гюляй Кокоева в Софийския районен съд, след като се запозна с доказателствата по разследването на Софийската районна прокуратура. Тя предположи, че е възможно и животните сами да са избягали от двора. Но подчерта, че отговорността е на собствениците. От обвинението в събота поискаха Полина Шишманова - една от собственичките на кучетата, да бъде задържана за постоянно. Тя и непълнолетният ѝ син Влади Камбуров са обвинени, че не положили достатъчно грижи за ротвайлерите, заради което четириногите нахапали 4-ма души. Камбуров е на свобода. Не е изключена и версията кучетата да били стоварени от кв. “Симеоново” край Железница. Разстоянието между двете точки е 14 км. Около 14,30 ч на 10 април ротвайлерите нападнали 70-годишния Александър Антонов заедно с тримата му внуци - Емануел, Виктор и Кристиян. Те са на 8, 9 и 12 г. Четиримата били на разходка в района на Минералните извори в с. Железница. Кучетата ги изненадали, като се появили срещу тях без каишки, поводи или намордници. Хапали ги по ръцете, краката и в главата. казва свидетелка на зверството. Две от тях все още са в “Пирогов”, предстоят им операции. 4-мата били отървани от случайни минувачи, които напръскали със спрей песовете. Ден по-рано ротвайлерите излезли от двора на Шишманова и нападнали съседско куче. То издъхнало заради счупен таз, извадено око и разкъсан крак. От Софийската районна прокуратурата уточниха, че кучетата на Шишманова и сина ѝ по закон се водят агресивни, заради което те трябвало да предвидят, че може нападението да се повтори. Към 23 ч на 9 април съседът на Шишманова разговарял с мъжа ѝ Бисер, който го уверил, че кучетата вече ги няма. Пред разследващите Шишманова признала вината си, но на версиите за случилото се съдът не ѝ повярва. Тя твърдяла, че тъй като семейството вече не можело да се грижи за тях. И добавила, че на 9 април след 18,30 ч ротвайлерите не били в клетките си, предполагайки, че може да са били откраднати. Разследващите обаче установили, че резетата на клетките не били разбивани. Освен това за 2019 г. ротвайлерите не били и ваксинирани за бяс и други болести, което прокуратурата отчете като опасност ухапаните да бъдат заразени. “Изразявам съчувствие към семейството на пострадалите деца”, каза, плачейки, в съда Шишманова. Съдът я освободи срещу 1000 лв. гаранция. Като посочи, че престъплението по непредпазливост. 52-годишната жена не е осъждана и работи като застрахователен брокер. Заради това, когато делото се решава по същество, тя ще бъде освободена от наказателна отговорност и може да бъде само глобена. Ротвайлерите са под ключ в приют.", "date": "2019.04.13", "title": "Ротвайлерите, нахапали три деца, пуснати умишлено от клетките (Обзор)"}
{"url": "https://www.24chasa.bg/novini/article/7399945", "text": "По време на кампанията за изборите за Европейския парламент е много важно да не се поддавате на фалшивите новини и компроматите – това призова заместник-председателят на ГЕРБ Цветан Цветанов. Той бе гост на традиционния пролетен бал на партийната структура в Пловдив, който се провежда за десета поредна година. „За целта е необходимо да имаме постоянен диалог с гражданите и да презентираме постигнатите от ГЕРБ резултати“, допълни Цветанов. Това съобщиха от пресцентъра на партията. „Ние подкрепяме бъдещия председател на Европейската комисия Манфред Вебер, който е голям приятел на България“, каза още Цветан Цветанов пред членовете на ГЕРБ от структурите в Пловдив-град и Пловдив-област. Той допълни, че и в тези избори партията залага на диалога и доказателство за това е, че се е вслушала в призива на Жозеф Дол. „Заедно сме със СДС, за да може да не се разпилява гласът на демократично мислещите граждани“, заяви заместник-председателят на ГЕРБ Цветан Цветанов и допълни: „Пловдив през тази година е Европейска столица на културата благодарение на местната общност, на екипа на кмета Иван Тотев и с подкрепата на държавата. След откриването международните медии писаха за града с уважение – за неговото наследство и за инфраструктура, инвестициите и бизнеса в „града под тепетата“. „Традиционно в Пловдив-град и Пловдив-област ГЕРБ има много добри изборни резултати. През месец май предстоят много изключително важни избори за Европейски парламент. Те са важни и за бъдещето на Европа и за нас, за да затвърдим постигнатото през изминалите години“, заяви от своя страна кметът на Пловдив и областен координатор на партията в града под тепетата инж. Иван Тотев. Областният координатор на ГЕРБ в областта Георги Мараджиев също поздрави присъстващите в залата гости.", "date": "2019.04.13", "title": "Цветанов: Да не се поддаваме на фалшивите новини и компроматите"}
{"url": "https://www.24chasa.bg/novini/article/7399768", "text": "Четирима румънски военни бяха ранени днес в района на Кандахар в южната част на Афганистан при нападение на бунтовници срещу конвой от бронирани коли на румънската армия, предаде АФП, като се позовава на съобщение на румънското министерство на отбраната. Румънските военни, срещу които е стреляно и е изпозвано самоделно взривно устройство, са \"отблъснали нападението, възпозвайки се от сухопътната и въздушна подкрепа на американските сили\", посочва министерството, предава БТА. Ранените са транспортирани в болницата на военновъздушната база в Кандахар и са в стабилно състояние. Общо 690 румънски войници са разположени сега в Афганистан в рамките на мисията на НАТО \"Решителна подкрепа\", в която участват 14 000 американски военни. Румънският контингент отговаря за сигурността на летището в Кандахар.", "date": "2019.04.13", "title": "Четирима румънски военни са ранени при нападение в района на Кандахар"}
{"url": "https://www.24chasa.bg/novini/article/7399794", "text": "Водещ американски производител на играчки изтегли от пазара популярна бебешка люлка. Това стана след предупреждение на властите, че за последните 10 години тя е причинила смъртта на поне 32 бебета, предава  . Според комисията за защита на потребителите повечето новородени са починали, след като са се обърнали по корем и са се задушили. Компанията-производител не смята, че причина за смъртта на децата са конструктивни недостатъци на изделието, но изтегли от пазара над 5 милиона бройки. Производителите казват, че столчето не бива да се използва, когато бебето се научи да се обръща.", "date": "2019.04.13", "title": "32 бебета са се задушили в популярна люлка, изтеглиха я от пазара (Видео)"}
{"url": "https://www.24chasa.bg/novini/article/7399855", "text": "Русия внимателно следи за развитието на плановете на САЩ да разположат временно в Румъния мобилен комплекс за противоракетна отбрана THAAD. Това заяви днес руският заместник-министър на външните работи Александър Грушко, цитиран от ТАСС. В кулоарите на пленарно заседание на руския Съвет за външна и отбранителна политика, високопоставеният дипломат отбеляза, че предстоящото дислоциране на системата за противоракетна отбрана в Румъния поставя два въпроса. Първо, какви точно работи ще се извършват на обектите в тази страна и второ, колко дълго ще остане системата THAAD в Румъния и какви ще бъдат действителните й функции, предава БТА. Русия се отнася \"еднозначно отрицателно\" към военното планиране на НАТО за Черноморския регион, но предприема необходимите мерки за \"неутрализиране на заплахите\", произтичащи от тези действия, каза още Грушко. По думите му \"активността в Черноморския регион не увеличава сигурността, а подкопава регионалната стабилност\". От 9 до 13 април в акваторията на Черно море се проведе учението на НАТО \"Морски щит-2019\" с участието на кораби и авиация от България, Гърция, Канада, Румъния, САЩ, Турция и Холандия при взаимодействие с въоръжените сили на Грузия и Украйна, отбелязва ТАСС.", "date": "2019.04.13", "title": "Въпроси в Москва заради плановете на САЩ да разположат система за ПРО в Румъния"}
{"url": "https://www.24chasa.bg/novini/article/7399885", "text": "ГЕРБ ще спечели европейските избори. Фактът, че някои социологически агенции в момента дават малка преднина на БСП – може само да мотивира структурите ни да работят още по-активно. ГЕРБ подкрепя водещия кандидат на ЕНП за председател на ЕК Манфред Вебер и вярваме, че той може да ни помогне в осъществяването на целите ни. Това заяви пред журналисти в Пловдив Цветан Цветанов. Това съобщиха от пресцентъра на партията. Зам.-председателят на ГЕРБ похвали областния координатор на ГЕРБ в област Пловдив Георги Мараджиев, който за една година успя да даде нужния импулс в работата на структурите, като през това време дори се изградиха нови младежки организации на ГЕРБ. „Като кмет на Стамболийски Мараджиев също се справя отлично и това личи от усвоените по европейски програми 10 млн. лв. Община Стамболийски се развива бързо и това само доказва колко важна е европейската солидарност и стабилността в държавата“, уточни Цветанов. „Няма как все още да говорим за конкретни кандидати за кметове за местните избори през есента. На номинационните събрания, които стартират юни, ще бъде отчетен и приносът на всеки един потенциален кандидат за кмет или общински съветник по време на предизборната кампания за евровота“, подчерта Цветан Цветанов. Той коментира, че ГЕРБ има предимство пред политическите си опоненти в борбата за кметския пост в Пловдив, защото при управлението на партията и Иван Тотев градът се развива, все повече се превръща в привлекателно място за туризъм и бизнес и съвсем заслужено получи домакинството на инициативата „Европейска столица на културата“.", "date": "2019.04.13", "title": "Цветан Цветанов в Пловдив: ГЕРБ ще спечели европейските избори"}
{"url": "https://www.24chasa.bg/novini/article/7399658", "text": "Британската полиция е стреляла пред украинското посолство в Лондон тази сутрин, след като шофьор се е врязал умишлено два пъти в колата на посланика, предадоха осведомителните агенции, позовавайки се на съобщение на дипломатическото представителство. Инцидентът е станал около 10 ч. (12 ч. българско време), предава БТА. Британската полиция е била уведомена незабавно и колата на заподозрения е била блокирана. Той обаче се е врязал втори път в колата на посланика. Полицаите са били принудени да стрелят по колата на нападателя, който е бил задържан и отведен в полицейски участък. Полицията, повикана от посолство, е блокирала колата на извършителя, но въпреки това той още веднъж се е врязал в автомобила на посланика. Полицаите са били принудени да открият огън по колата. Използван е бил и елекрошоков пистолет. Мъжът, на около 40 години, е бил задържан и откаран в болница като предпазна мярка, но не е бил ранен, каза полицията. Никой не е пострадал. В обаждането от посолството е било съобщено за няколко ударени коли на улицата пред мисията.", "date": "2019.04.13", "title": "Шофьор се вряза умишлено в колата на украинския посланик в Лондон"}
{"url": "https://www.24chasa.bg/novini/article/7399656", "text": "Няколко десетки хиляди \"жълти жилетки\" демонстрираха във Франция днес - 22-ата поредна събота на мобилизация на протестното движение - безразлични към мерките за преодоляване на продължаващата вече близо 5 месеца социална криза, които се очаква президентът Еманюел Макрон да представи другата седмица, предаде Франс прес. Агенцията отбелязва, че изглежда се е потвърдила тенденцията към намаляване на броя на демонстрантите, особено в Париж. Редиците на \"жълтите жилетки\" в столицата бяха рехави, предава БТА. В протестите във Франция днес са се включили 31 000 човека, 5000 от които в Париж, съобщи министерството на вътрешните работи. По негови данни миналата събота \"жълтите жилетки\" са мобилизирали 22 300 демонстранти - най-малкия брой от началото на движението през ноември. За сметка на това се стигна до сблъсъци в \"столицата\" на протестите днес - Тулуза. Френската полиция използва сълзотворен газ и зашеметяващи гранати, за да ограничи забранената демонстрация в югозападния град, съобщи Франс прес. Около 2000 \"жълти жилетки\" са се събрали в центъра на Тулуза по данни на Ройтерс. Активисти избраха този град за център на днешните протести, което предизвика безпокойството на местните власти, опасяващи се от безредици. ТАСС съобщи за 23 задържани демонстранти в Тулуза днес, като се позова на телевизия Франс 3. 15 ареста са били извършени в Париж, предаде Франс прес. Иначе протестите във Франция днес като цяло преминават мирно, отбелязва Ройтерс. Това е първата събота на мобилизация на \"жълтите жилетки\" във Франция след влизането в сила на новия закон за борба с хулиганството, който криминализира криенето на лицето по време на демонстрации. Протестите запазват натиска върху президента Еманюел Макрон, който обеща да обяви \"силни мерки\" за успокояване на социалното напрежение в страната. Точна дата и подробности не бяха посочени, но другата събота, 20 април, \"жълтите жилетки\" обещават \"ден на голяма мобилизация\". \"Големият дебат, големи празни приказки\" и \"Макрон, не очакваме нищо от вашите съобщения\", пишеше на плакати, носени от демонстранти в Париж днес. След началото на протестното движение, френският президент организира \"голям дебат\", за да чуе мненията на своите сънародници, в опит да успокои социалното напрежение.", "date": "2019.04.13", "title": "30 000 \"жълти жилетки\" демонстрираха във Франция преди мерките на Макрон (Обновена)"}
{"url": "https://www.24chasa.bg/novini/article/7399660", "text": "Общините в страната се променят и това се вижда от всички – подобрена инфраструктура, обновени и санирани детски градини и училища, зелени площи, спортни площадки. Няма община, която да не е усетила положителния ефект от стабилното управление на правителството на Бойко Борисов и от европейската солидарност. Това каза зам.-председателят на ГЕРБ Цветан Цветанов по време на среща със структурата на ГЕРБ-Пловдив област в Стамболийски. Домакин на срещата беше областният координатор на ГЕРБ и кмет на Стамболийски Георги Мараджиев. Това съобщиха от пресцентъра на партията.  Цветанов за пореден път даде за пример Стамболийски, Марица и Раковски като бързо развиващи се общини, като уточни, че от началото на мандата само в община Стамболийски са усвоени почти 10 милиона лева по различни проекти - за ремонт на детски градини, за рехабилитация на пътища, за ремонт на поликлиниката и др. „Нито едно евро в България не идва даром, то е благодарение на усилията на правителството и на българските евродепутати от ГЕРБ/ЕНП“, коментира Цветанов и даде за пример работата на евродепутата Андрей Новаков, който извоюва рекорден бюджет за България за следващия програмен период. По думите му България ще получи над 4 млрд. лв. за 2019 г. от Европейския съюз. „Това са с 230 млн. лв. повече спрямо парите за 2018 година. В тази сума се включват пари за пътища и жп линии, за директни плащания за фермерите. Освен това 1 млрд. лв. ще получат селските райони“, обясни зам.-председателят на ГЕРБ и допълни, че за да научат хората за всичко това - представителите на ГЕРБ трябва да са сред тях ежедневно и да обясняват какво е направено от евродепутатите и как с тяхна помощ се променя страната и живота ни. „Благодарение на усилията на евродепутатите роумингът във всички страни от ЕС отпадна, десетократно бяха намалени цените на таксите за преводи в евро, беше поведена борба за двойните стандарти при храните“, посочи той. Цветанов уточни още, че вследствие на по-високата събираемост в приходните агенции и ниската безработица правителството тази седмица отпусна допълнително 50 милиона лева за увеличение на заплатите на медицинските сестри и специалистите по здравни грижи. Той добави, че при управлението на ГЕРБ с 65% е повишена минималната работна заплата, а средната работна заплата – с 50%. Цветан Цветанов коментира, че образованието е основен приоритет на правителството. Той уточни, че средната брутна учителска работна заплата вече изпреварва средната за страната. „Ако имаме добри и мотивирани учители, ще имаме добри специалисти, добри резултати и повече подготвени кадри“, категоричен бе зам.-председателят на ГЕРБ. „Предстои една различна предизборна кампания. БСП ще залагат на фалшиви новини и компромати. Те не могат да предложат алтернатива и знаят, че хората помнят пораженията, които бяха нанесени на страната след управлението на правителството на Орешарски, а именно – спрени еврофондове, 11,5% безработица и огромен дефицит“, отбеляза зам.-председателят на ГЕРБ. „От резултата на Европейските избори зависи не само бъдещето на страната ни, но и бъдещето на Европа. Този вот ще е лакмус за водената политика не само в страната, а навсякъде в Европейския съюз. Европейските ценности, демокрацията, свободното придвижване на хора, мирът и солидарността не са даденост, а трябва постоянно да се защитават от всички нас. Затова е изключително важно да отидем и да гласуваме“, подчерта Цветанов. „Важно е да имаме силен отбор. Днес повече от всякога се нуждаем от обединение, защото на карта е заложено бъдещето на България. Съобразихме се с призива на Жозеф Дол да не се разпиляват десни гласове. И затова направихме това обединение със СДС и Обединени земеделци. Само обединени можем да победим БСП, за да живеем в по - единна, по - благоденстваща и по-силна България и Европа“, завърши зам.-председателят на ГЕРБ. На срещата в Стамболийски присъстваха народните представители от ГЕРБ – Пловдив област ген. Константин Попов, Младен Шишков, д-р Христо Грудев и Запрян Янков, областните ръководители на ЖГЕРБ Евелина Апостолова и МГЕРБ Владимир Пильов, областните ръководители на Старейшини ГЕРБ Борислав Радославов и на Предприемачи ГЕРБ Никола Христозов, кметовете на ГЕРБ в областта – Пламен Спасов, Атанас Балкански, Павел Гуджеров, Стоян Минчев, Мария Белчева, Димитър Иванов, общинските ръководства, общински съветници, както и членове и симпатизанти на ГЕРБ.", "date": "2019.04.13", "title": "Цветанов: БСП ще залагат на фалшиви новини и компромати, нямат алтернатива"}
{"url": "https://www.24chasa.bg/novini/article/7399749", "text": "С Договора за приятелство, добросъседство и сътрудничество между Република Северна Македония и Република България показахме, че там, където има политическа воля и желание за напредък, откритите въпроси лесно се решават. Това заяви македонският премиер Зоран Заев. Той отбеляза, че двете страни направиха историческа стъпка напред, предава  . \"Ние поставихме миналото като основа на бъдещето. С договора избрахме заедно да попречим на недоброжелателната пропаганда, ако се появи вътре в страните ни, заедно да бъдем срещу речта на омразата и заедно да победим национализма\", подчерта Заев. Приятелството никога не е било по-голямо и непрекъснато расте и се засилва, създадени са силни инструменти за преодоляване на недоразуменията и изграждане на постоянно съюзничество и преодоляване на недоразуменията, каза македонският премиер.", "date": "2019.04.13", "title": "Зоран Заев: С България поставихме миналото като основа за бъдещето"}
{"url": "https://www.24chasa.bg/novini/article/7399733", "text": "Най-грандиозният досега митинг на сърбите срещу режима на президента Александър Вучич се проведе в центъра на Белград в събота. На площада пред Скупщината беше издигната трибуна. Пред нея имаше и огромен плакат, на който пишеше: “Слобо приключи в Хага, а ти директно под земята”. Множеството, дошло от всички краища на Сърбия, надуваше свирки и скандираше “Приключил си!”, “Не съм тъп” и “Оставка”. Недоволстващите граждани поискаха още оставките на премиерката на Ана Бърнабич и на шефката на Скупщината Мая Гойкович, назначаване на преходно правителство, провеждане на честни парламентарни избори в рамките на 6 до 9 месеца, премахване на цензурата върху медиите и спирането на насилието срещу критиците на режима. В демонстрацията участваха граждани от всички възрасти, но преобладаваха младите хора на около 20-30 години, които заявиха, че не желаят да живеят повече под режима на Вучич и да напускат страната. За 7 години, откакто той е на власт, от Сърбия са избягали над 320 000 души. Входът на Скупщината беше преграден от плътен полицейски кордон. “Въобще не се притеснявам, нито пък се страхувам от протеста на опозицията”, заяви сръбският президент. Пред проправителствената тв “Пинк” Александър Вучич риторично попита не зачита ли различното мнение и демокрацията. “След 5 дни и ние ще се съберем на протест. Ние, не трошим и не чупим и не бием жените”, каза Вучич и призова опозицията да води диалог от Скупщината, а не по улиците. Масовите протести започнаха преди 4 месеца след побоя на лидера на левицата Борко Стефанович. Оттогава всеки петък и всяка събота в над 50 града на Сърбия се провеждат демонстрации под мотото “1 от 5 милиона”. Наименованието дойде след заплахата на Вучич, че няма да изпълни нито едно искане на опозицията, дори по улиците на страната да излязат 5 милиона протестиращи.", "date": "2019.04.13", "title": "Хиляди сърби към Вучич: Ще свършиш под земята (Снимки)"}
{"url": "https://www.24chasa.bg/novini/article/7399611", "text": "Лидерът на управляващата в Румъния Социалдемократическа партия (СДП) Ливиу Драгня има големи планове: да се ожени и да се кандидатира за президент, стига да остане на свобода, отбелязва днес информационният сайт Зиаре. На митинг вчера в южния град Крайова Драгня говори за евентуална своя кандидатура за президентския пост и поиска пред всички Лия Олгуца Василеску (бивш министър на труда и бивш кмет на Крайова) и нейният съпруг Клаудиу Манда (лидер на СДП в окръг Долж) да станат кумове на сватбата му с Ирина Тънасе. Единственото условие за всичко това е да остане на свобода, посочва Зиаре. Ливиу Драгня бе осъден на първа инстанция на три години и половина затвор ефективно по дело за фиктивни назначения в окръг Телеорман, където той бе председател на Окръжния съвет от 2000 г. до 2012 г. За понеделник, 15 април, е насрочено заседание в апелативна фаза по делото, на което може да бъде произнесена и окончателната присъда, информира в. \"Адевърул\". Изданието посочва, че по време на обжалването не са се появили нови доказателства, а свидетелите са потвърдили предишните си показания, предава БТА. Лидерът на СДП участва вчера в голям митинг в Крайова, на който бяха представени кандидатите на партията за изборите за Европейски парламент. Петдесет и шестгодишният Драгня бе придружен от приятелката си Ирина Тънасе (26 г.). От сцената на митинга Драгня покани Лия Олгуца Василеску и Клаудиу Манда да станат кумове на сватбата му. Манда прие. Драгня бе попитан вчера в Крайова и дали ще се кандидатира на президентските избори в края на годината. Отговорът бе: \"Ако имам физическата възможност, още мислим. Сега имам (такава възможност). Сега съм свободен и съм тук с вас\", отговори Драгня, цитиран от Медиафакс.", "date": "2019.04.13", "title": "Румънски сайт: Драгня планира да се ожени и да стане президент, ако остане на свобода"}
{"url": "https://www.24chasa.bg/novini/article/7399537", "text": "На заседанието на Националния съвет на БСП, на 14 април, ще бъде взето решение за сключване на споразумение за подкрепа и сътрудничество на предстоящите избори за Европейски парламент с единадесет партии и организации, след проведени разговори с тях. Основа за взаимодействие е предизборната платформа \"Визия за Европа. За социална Европа на гражданите и народите, срещу неравенството и бедността\", приета от БСП на Конгрес, на 26 януари 2019 г. Това съобщиха от партията. Партиите и организациите, изразили желание за подкрепа, без да влизат в коалицията \"БСП за България\" и без да имат свои представители в листата са: - Партия \"Движение за радикална промяна - Българска пролет\"; - Българска земеделска партия; - Общонароден комитет за защита на националните интереси; - Политическа партия \"Европейска сигурнст и интеграция\" ; - Политическа партия \"ПОДЕМ\"; - Съюз на пенсионерите - 2004; - Национален синдикат \"Защита\"; - Партия на българските комунисти; - Конфедерация на обществените организации от сигурността и отбраната; - Съвет на европейската научна и културна общност; - Отечествен съюз;", "date": "2019.04.13", "title": "БСП обсъжда подкрепа на изборите с 11 партии и организации"}
{"url": "https://www.24chasa.bg/novini/article/7399549", "text": "Полицията подновява търсенето на българина Валентин Качанов,  . Новини от 27-годишния нашенец няма, откакто той се обадил на майка си, която живее в България, на 8 февруари, в 7,40 ч. сутринта, съобщава \" \" По-рано през деня той напуснал дома си, за да отиде до супермаркета \"Теско Екстра\" и след това до мола „Лейкссайд” в 10 часа сутринта. Изтеглил пари от банкомат и вероятно е бил видян в център за залагания в мола. Действията му след това са неизвестни, може да се е върнал у дома или да е отишъл на работно си място в предградието на Лондон Грейс. Детективът Саймън Анслоу разказва: „Валентин често е разговарял със семейството си в България и не са имали никакви проблеми. Засега не знаем каква е причината за изчезването му. Не е имал дългове, или проблеми с алкохол или наркотици, психически отклонения или връзки с хора, замесени в престъпление. Семейството на Валентин е много притеснено и ние също. Ако сте го виждали, свържете се с нас.” .", "date": "2019.04.13", "title": "Полицията подновява търсенето на изчезнал в Есекс българин"}
{"url": "https://www.24chasa.bg/novini/article/7399563", "text": "Разузнавателни служби на страни от ЕС наблюдават руските усилия да се повлияе на започващите на 23 май избори за Европейски парламент, показват доклади, с които се е запознала ДПА. Става дума за опити за използване на социални мрежи и телевизионни канали с държавно финансиране като Ар Ти (RT), за да бъдат подкрепяни приятелски настроени към Русия и критични към ЕС партии, казват разузнавателните служби. Основна целева група са младите хора. В някои случаи стремежът е просто да бъде посято съмнение във важността на ЕП и да бъде намалена избирателната активност на изборите, които ще се състоят между 23 и 26 май, предава БТА. Висши представители на разузнавателните служби подчертаха, че към днешна дата руските усилия не са толкова видими, както по време на президентските избори в САЩ през 2016 г. или френските избори през май 2017 г. В САЩ Русия хакна имейлите на видни демократи, за да навреди на кандидатурата на Хилари Клинтън, отбелязва ДПА. Във Франция беше използвано руско финансиране, за да бъде подкрепена крайнодясната популистка кандидатка Марин Льо Пен. Това, че се забелязват по-малко опити за влияние, донякъде може би се дължи на факта, че заради случая Скрипал миналата година бяха изгонени над 150 служители на руски посолства в ЕС и САЩ, за много от които се твърди, че са шпиони. Така вероятно успешно е била разбита част от скъпоструващата мрежа за намеса, които Русия е изградила, заяви разузнавателен източник от ЕС. Руското правителство категорично отхвърля твърденията за опит за намеса. Русия не се стреми да влияе на изборите за ЕП, нито има подобни намерения по отношение на други избори, заяви за ДПА руското министерство на външните работи. Според Русия обвиненията са опит \"да бъде намерен виновник\" за проблемите, които традиционните партии сами са си създали, и за успеха на популистите и националистите в Европа. Усилията на Русия привлякоха допълнително внимание, след като през октомври представители от сферата на сигурността в Холандия съобщиха за осуетена кибератака срещу Организацията за забрана на химическите оръжия. Разузнавателните служби в ЕС не могат да установят самоличността на тези, които стоят зад кампаниите за намеса. Те приемат, че цялостната стратегия е направлявана от политически лидери в Москва, но конкретните действия се извършват от различни агенции, независимо една от друга и без координация. Представители на ЕС твърдят, че са замесени руските разузнавателни служби Федерална служба за сигурност и Главно разузнавателно управление, както и Агенцията за изследвания на интернет в Санкт Петербург, която ръководи усилията за оказване на влияние чрез социалните мрежи, отбелязва ДПА.", "date": "2019.04.13", "title": "ЕС: Русия използва социалните мрежи, за да повлияе на евроизборите"}
{"url": "https://www.24chasa.bg/novini/article/7399573", "text": "Президентът на САЩ Доналд Тръмп реагира днес позитивно на готовността на севернокорейския лидер Ким Чен Ун да се срещнат за трети път, предаде Асошиейтед прес. Той се съгласи с оценката на Ким, че личните им отношения са добри и също изрази желание за нова среща. \"Съгласен съм с Ким Чен Ун, че личните ни отношения остават много добри, може би \"отлични\" е още по-точното определение, както и че би било добре да има трета среща на върха, за да можем напълно да разберем какво отстоява всеки от нас\", написа Тръмп в Туитър и добави, че с нетърпение очаква деня, в който ядрените оръжия на КНДР и санкциите срещу нея ще могат да бъдат премахнати, предава БТА. В реч пред пред парламента на КНДР Ким хвърли вината за провала на срещата си с Тръмп през февруари на едностранните искания, които по думите му били отправили САЩ. Но каза, че личните му отношения с американския президент остават добри и той е отворен за идеята за трета среща на високо равнище, ако до края на годината САЩ предложат взаимноприемливи условия за споразумение.", "date": "2019.04.13", "title": "Тръмп: Отношенията ни с Ким Чен Ун остават много добри, чакам третата среща"}
{"url": "https://www.24chasa.bg/novini/article/7399577", "text": "Кандидатът за президент от управляващия Социалдемократически съюз на Македония /СДСМ/ Стево Пендаровски обеща да работи за напредъка в двустранните отношения между Република Северна Македония и България. Той присъства на честванията по случай 11-та годишнина от създаването на Българския културен клуб в страната, които са под мотото \"Заедно сме по-силни\", предава  . Пендаровски изтъкна, че България и Северна Македония са обединени от идеята да вкарат Балканите в Европа и регионът да не бъде източник на лоши новини. \"През последните две години има нов дух на сътрудничество между двете страни. Ако получа вашето доверие, ще работя неуморно за напредъка на двустранните отношения между България и Северна Македония\", заяви кандидатът за президент, който се ползва с подкрепата на над 30 политически сили и мнозинството от граждани. Изборите за държавен глава в Северна Македония трябва да се проведат на 21 април. Според последните социологически проучвания Пендаровски води убедително пред своя основен конкурент и най-вероятно ще спечели вота.", "date": "2019.04.13", "title": "Пендаровски: Ще работя за напредъка на отношенията на Северна Македония и България"}
{"url": "https://www.24chasa.bg/novini/article/7398269", "text": "\"Той ми поръча по телефона макарони, пък аз в суматохата ги забравих\", ядосваше се в петък по обяд Гинка, майката на новия ни европейски шампион по вдигане на тежести в категория до 73 кг Божидар Андреев. \"Нищо де, утре\", успокоява я шампионът. Малкият пропуск нямаше как да помрачи радостта в сливенското село Тополчане, което посрещна, макар и неофициално, своя европейски шампион. Близките бяха подготвили богата трапеза с уиски и печено пиле, не се мина и без кючек. Местните се стекоха масово до малката къщичка на фамилията, забравали поне за малко, че тяхната улица с гръмкото име \"Смърт на фашизма\" в ромската махала е сред най-калните и неугледните в селото. За съжаление, кметът на Тополчане Петър Илиев не успя да дойде. В същия ден се случи погребението на един от предишните кметове на селото - уважавания тук Димитър Вичев, който починал на 81 години. А в къщата на шампиона, пред отдавна подредената празнична трапеза, освен родителите на шампиона Гинка и Димитър, с нетърпение очакваха да го прегърнат 5-те му братя, снахите и 11-те му племеници, от които 4 са момичета. Сред тях е и Божидар, синът на брат му Георги, който носи името на шампиона. Точно на 3 март, по време на кукерските игри в селото, кола счупила крака на детето и сега то е в гипс. Утехата му е, че чичо Божо е обещал веднага, щом се прибере, да се подпише върху гипса - както се прави при големите спортисти. След подписа Божидар има още едно задължение - да подреди новите си златни медали във витрината, която пази всичките му спортни отличия. \"Имам навика да слагам най-отпред най-новите\", доверява той. Тези отличия може би щяха да бъдат само мечта, ако не била упоритостта и всеотдайността на треньора Пламен Братойчев, който работи с Божидар. Открил го при поредната си обиколка за таланти из училищата на областта, когато момчето било в шести клас. Опитният специалист бързо разбрал, че в ученика \"има хляб\" и от тогава го държи изкъсо като собствен син. Дори в един момент го взел да живее при него в апартамента му в Сливен, после го настанил в своя вила. Чак сега, преди около месец, от общината успели да отделят жилище за именития си съгражданин. Е, малко - едва 27 квадрата и се нуждае от ремонт, но все пак самостоятелно жилище... За разлика от петте си братя, Божидар, който е на 23 години, е ерген. \"Има много гаджета, но той ги разкара, сериозен е с щангите\", признават роднините му. Казват, че щангистът се е издигнал най-много от всички тях, защото освен че има спортни успехи, успял да завърши и 12-и клас в Спортното училище в Сливен. \"Ние сме тънки хора, разбирай бедни. Досега съм направил сватба само на един от синовете си, но днес ще се разпуснем, не се посреща шампион всеки ден\", горд е бащата Димитър. Той и жена му Гинка сега работят в лозята на съседното село Глушник, преди това Димитър е бил водопроводчик, ремонтирал е и мостове. Бащата не крие, че в началото бил против синът му да тренира вдигане на тежести. Ядосвал се, че момчето по цел ден вдига някаква щанга - тежала 15 кг, а то отговаряло с рев на бащините си забрани и пак хващало желязото. Дори в началото Божидар получил от тежестта разширен черен дроб, но всичко се оправило с лекарства. После баща му се примирил. Дори го съветвал да отиде да се състезава в чужбина от името на друга държава, но когато наистина дошло такова предложение от Азърбайджан, Божидар отказал. Къде от патриотизъм, къде заради това, че не искал да се разделя с треньора си Братойчев. \"Сега се молехме за него\", признава майка му Гинка. И тя, както другите от фамилията, гледали по телевизията как техният Божидар подобрява европейския рекорв в изтласкването в категорията си и грабва европейското злато. \"Само да е жив и здрав. Като тръгваше ни каза, че този път трябва да стане шампион\", нарежда радостно Гинка. В последните 6 месеца рядко го виждала - синът й бил на лагер в София, после и във Варна. \"Затъжих се за него, но е имало защо\", казва жената. И Божидар, който често се връща на село, понесъл трудно дългата раздяла с най-близките си, затова помолил да го пуснат \"в домашен отпуск\". Пуснали го за празника 3 март, то пък точно тогава се случил сакатлъкът с племеника му Божидар и вместо да празнува, спортистът трябвало да се занимава с лекари и линейки. Сега предстоят два дни почивка за Божидар, после - от понеделник пак в залата за тренировки. \"Случва се на тренирова през ръцете му да минат до 30 тона тежести, но момчето е сериозно. С постижението си от 345 кг в двубоя в Батуми, Грузия, сега нашият щангист е на трето място в света след двама китайци. А за да заслужи квота за Олимпиадата в Токио след година, трябва да е сред първите 14, нали квотите вече са поименни... Но първо трябва да се подготви добре за предстоящото през септември световно първенство в Тайланд, сред това имаме и други състезания\", обяснява треньорът Пламен Братойчев. Той е бивш щангист от школата на знаменития треньор Иван Абаджиев. И вижда в успеха на своя състезател Божидар предзнаменование: \"Аз бях европейски вицешампион, Божидар ме надмина, като стана шампион. Бях и световен вицешампион, значи сега е ред на Божидар да ме надмине и тук\", е неговата шеговита логика. Дали новият шампион мечтае и за олимпийска титла? \"Това е мечтата на всеки спортист\", твърди самият Божидар. А дали може да я постигне? Е, това вече зависи от самия него. Местните коментират, че пътят на Божидар Андреев от ромската махала на село Тополчане до световния подиум във вдигането на тежести съвсем не е бил лек, но пък прилича на приказката за Пепеляшка. С тази разлика, убедени са те, че няма да удари 12 часа в полунощ и каляската няма да се превърне в тиква. А приказката продължава в понеделник, когато община Сливен и нейният кмет Стефан Радев официално ще посрещнат свой европейски шампион. Има защо да са горди, тъй като България от 2014 г. не бе вземала злато в щангите.", "date": "2019.04.13", "title": "Посрещнаха европейски шампион с печено пиле и кючек на улица \"Смърт на фашизма\""}
{"url": "https://www.24chasa.bg/novini/article/7399588", "text": "Новият ръководител на временния военен съвет в Судан заяви днес, че след консултации с опозицията ще бъде съставено цивилно правителство и обеща, че преходният период ще продължи най-много две години, съобщи Ройтерс. В първото си телевизионно обръщение генерал-лейтенант Абдел Фатах Бурхани обяви, че отменя комендантския час, обявен от предшественика му и съобщи, че е наредил да бъдат пуснати всички задържани по силата на законите за извънредното положение, наложено от сваления президент Омар ал Башир. Директорът на суданската служба за разузнаване и сигурност подаде днес оставка - ден след като министърът на отбраната внезапно се оттегли от поста председател на военния съвет, свалил президента Омар ал Башир, предаде BTA. Салах Абдала Мохамед Салах, известен и като Салах Гош - едно от най-влиятелните лица при режима на Башир, бе обвинен, че е отговорен за убийствата на демонстранти. Късно снощи Ауад бин Ауф подаде оставка като шеф на временния военен съвет, поел властта след свалянето на президента под натиска на стотици хиляди демонстранти, настояващи за по-бързи политически промени. Новият председател на военния съвет генерал Абдел Фатах Бурхани е приел оставката на шефа на разузнаването, съобщи суданската агенция СУНА. Смята се, че Бурхани е по-склонен да преговаря с протестиращите, отбелязва Активисти съобщиха днес, че 16 човека, включително един войник, са били убити през двата дни след свалянето на Омар ал Башир. Комитетът на суданските лекари - член на федерацията на суданските профсъюзи, които оглавяват протестите - обяви, че 13 души са били застреляни в четвъртък, а вчера - още трима, включително войник. Те загинаха \"от ръцете на силите на режима и неговите сенчести милиции\", заявиха лекарите. Председателят на военния съвет в Судан Абдел Фатах ал Бурхан обяви днес, че комендантският час в страната е отменен и че всички политически политически затворници ще бъдат освободени, предадоха Ройтерс, ДПА и ТАСС. В първото си телевизионно обръщение като шеф на военния съвет, поел властта след свалянето на президента Омар ал Башир, генерал Бурхан заяви, че временните правомощия на армията ще се ограничават до поддържане на реда и сигурността. Той обеща, че военните ще започнат консултации с опозицията и призова политическите движения в страната да се придържат към диалога и да избягват насилието. По думите на генерала преходният период ще продължи най-много две години, след което властта ще бъде предадена на гражданско правителство. Но суданците настояват за по-бързи промени. Днес хиляди демонстранти са се събрали пред сградата на министерството на отбраната в центъра на Хартум, съобщи очевидец. По-рано през деня от асоциацията на суданските профсъюзи, която е главен организатор на протестите с искане за възстановяване на цивилното управление, призоваха за нови демонстрации. \"Нашата революция продължава и няма да отстъпим или да се отклоним от пътя, докато не постигнем законните искания на нашия народ - властта да бъде предадена на гражданско правителство\", обявиха от синдикатите. Омар ал Башир, сега на 75 години, завзе властта в Судан през 1989 г. с военен преврат. През март 2009 г. той бе обвинен от Международния наказателен съд като инициатор на кампания за масови убийства, изнасилвания и грабежи срещу населението в областта Дарфур. Военните, които го свалиха тази седмица от власт, обявиха, че няма да го екстрадират, а ще бъде съден в Судан.", "date": "2019.04.13", "title": "В Судан ще има цивилно правителство, освобождават политическите затворници"}
{"url": "https://www.24chasa.bg/novini/article/7399603", "text": "Турски митничари са заловили 55,4 килограма кокаин в контейнер на пристанище Асяспорт в Текирдаг /Северозападна Турция/, предаде Анадолската агенция. Наркотикът е открит, след като екипи на дирекцията за охрана на митниците и борба с контрабандата получили информация, че в контейнери, които ще пристигнат транзитно в Турция от страни от Южна Америка, ще има пратка наркотици, предава БТА. След подробни анализи в системата за данни кораб, пристигнал от бразилското пристанище Парангуа в пристанище Асяспорт в Текирдаг бил преценен като подозрителен. При разтоварването на кораба един от контейнерите бил подложен па по-щателна проверка, след като реакцията на специално обучено куче дало на митничарите основание за това. При претърсването в две кутии в задната част на контейнера било намерено бяло на цвят вещество с фалшив печат, копие на печата върху контейнера. При първоначалния анализ било установено, че веществото е кокаин. По нареждане на прокуратурата откритите 55 килограма и 440 грама кокаин са били конфискувани.", "date": "2019.04.13", "title": "Турски митничари са заловили 55,4 кг кокаин на пристанище"}
{"url": "https://www.24chasa.bg/novini/article/7399614", "text": "Жители на град Пломари на източния егейски остров Лесбос бяха евакуирани от домовете си рано днес заради свлачище, съобщава в. \"Катимерини\". Според местна медия големи парчета скали са паднали в близост до няколко къщи, но за щастие - няма пострадали, предава БТА. \"Катимерини\" припомня, че преди четири месеца свличане на скални маси нанесе сериозни щети в същия район. Местни жители се оплакват, че властите не предприемат никакви превантивни мерки. Сайтът Пломаринюз пък съобщава, че друго свлачище е блокирало вчера пътя, който свързва градовете Селади и Палеохори. Последните валежи само засилват опасенията от нови свлачища в района.", "date": "2019.04.13", "title": "Евакуираха жители на остров Лесбос заради свлачище"}
{"url": "https://www.24chasa.bg/novini/article/7399616", "text": "Българската народна банка ще отпечата хартиените бюлетини за евроизборите. Това се посочва в решение, публикувано на сайта на ЦИК. Хартиените бюлетини за гласуване в изборите за членове на Европейския парламент от България на 26 май 2019 г. в страната и в секциите извън страната ще се изработят от печатницата на БНБ. Бюлетините се изработват при спазване на техническите характеристики, одобрени с решение на ЦИК.  При необходимост БНБ може да ползва други специализирани печатници.", "date": "2019.04.13", "title": "ЦИК: БНБ ще отпечата хартиените бюлетини за евроизборите"}
{"url": "https://www.24chasa.bg/novini/article/7398580", "text": "Всичко започва като банален служебен роман през 1992 г. Двама млади американци - той на 28, а тя на 22 г., които работят офис до офис за нюйоркския хеджфонд “Ди Ай Шоу”, започват да си мятат закачливи погледи, да излизат заедно и накрая се влюбват. Три месеца по-късно са сгодени, а след 6 месеца - женени. Младият мъж е амбициозен и напорист и е успял да се издигне до поста старши вицепрезидент. Първата им среща е по време на интервюто, което той провежда, за да я вземе на работа. Очевидно току-що завършилата “Принстън” интелектуалка още тогава му прави впечатление, след като отношенията им се развиват толкова бързо. Сватбата е през 1993 г., а година по-късно младото семейство Джеф и Маккензи Безос създават своя компания за онлайн търговия с книги, която наричат “Амазон”. Начинанието е дръзко, но изглежда по-скоро обречено на неуспех. Оттогава минава четвърт век и нещата изглеждат съвсем различно. “Амазон” е гигант, който търгува с какво ли не, а стойността му стигна $ 1 трилион. Джеф Безос е най-богатият човек в света със състояние от 137 млрд. долара, а Маккензи Безос стана третата най-богата жена, след като делово и без скандали успя да постигне най-високото в историята обезщетение при развод в размер на $ 35,6 млрд. “Бракът ни приключи, но оставаме приятели”, съобщи Джеф Безос през януари. Новината дойде като гръм от ясно небе, защото семейството с четири деца изглеждаше силно свързано и от чувствата, и от професионалните интереси. Но се оказа, че милиардерът е хлътнал като ученик по друга жена - бившата тв водеща и пилот на хеликоптер Лоран Санчес. Скандалното издание “Нешънъл инкуайърър” се постара да направи достояние на обществеността много пикантни детайли от греховната извънбрачна връзка. Стана ясно, че богаташът е обсипвал любовницата си с есемеси, чието съдържание би накарало да се изчервят и оперираните от свенливост. Между възхода и падението обаче лежи историята на една любов, на едно голямо приятелство и единомислие, чийто резултат надминава мечтите. “Мисля, че жена ми е находчива, красива, умна и страстна”, не пестеше суперлативи Безос през 2013 г. в интервю за сп. “Вог”. Тя пък призна, че първо е била покорена от заразителния му смях, когато са били съседи по офис. “По цял ден слушах невероятния му смях. Може ли човек да не се влюби в този смях”, разкри тя. Всъщност именно Маккензи прави първата стъпка и кани Джеф на обяд. Скоро след брака им той споделя с нея революционната си идея за онлайн книжарница. Маккензи си спомня, че макар да не е “бизнес личност”, успяла да усети цялото вълнение в гласа му. “Когато гледах как съпругът ми, човекът, когото обичах, е завладян от такова приключение, си мислех, че няма нищо по-хубаво от това да съм част от него”, спомня си г-жа Безос. През 1994 г. двойката напуска работата си в Ню Йорк. Тръгват с кола, пресичат цяла Америка до Сиатъл, където се установяват и където се намира седалището на “Амазон”. Маккензи кара, а Джеф по време на целия път, седнал до семейното куче Камала, трака на компютъра - пише бизнесплан и говори по телефона с хора, които биха могли да се включат като инвеститори. Съпругата става счетоводителка на новата компания, което я прави един от първите служители на бъдещия гигант на онлайн търговията. Тя сключва и първия договор на “Амазон” с прочутата книжарница “Барнс енд Нобъл”. До 1999 г. семейството държи под наем къща с една спалня в Сиатъл. Но дори и когато стават много богати, те опитват да останат на земята. До 2013 г. Маккензи все още кара сама до училище 4-те си деца с миниван “Хонда”. Децата са отраснали без бавачки и в ранните си години били обучавани у дома. Като родители Джеф и Маккензи Безос се прочуха и с това, че станаха едни от първите американски богаташи, които накараха децата си задължително да учат китайски Всъщност единственото им момиче е осиновено китайче. В колежа Маккензи Безос, която учи филология, е асистентка на прочутата писателка и носителка на “Пулицър” Тони Морисън. Тя се изказва много ласкаво за нея, посочвайки, че е била най-блестящата студентка в класовете ѝ по творческо писане. Днес бившата вече госпожа Безос е автор на две книги, които имат сериозен успех. Съпругът милиардер си спомня пред сп. “Вог”, че по време на семейни почивки се е случвало да се буди нощем и да я заварва как пише в хотелската баня. Първият ѝ роман The Testing of Luther Albright е психотрилър и излиза през 2005 г. Втората ѝ книга Traps разказва за 4 жени, които се запознават по време на пътешествие в Лас Вегас. Самата новоразведена милиардерка израства в Сан Франциско в семейство на финансист и домакиня. През 2004 г. тя създава своя фондация, която се бори с тормоза и грубостта в общуването. Целта на организацията е “да възпитава прости навици като любезност, кураж и интегриране в общността”, казва Маккензи. По такъв любезен начин тя успя да уреди и взаимоотношенията с бившия си съпруг въпреки обидата от изневярата. Вярно е, че получи в замяна 25% от семейните акции в “Амазон”, или 35,6 млрд. долара, но ако се бе заинатила, би могла да вземе и доста повече. Двамата с Джеф Безос нямат предбрачно споразумение, а в щата Вашингтон, където живеят, всичко се дели наполовина при развод. Очевидно обаче двамата са решили да запазят коректни отношения. Маккензи отказа да се меси в делата на мъжа си във в. “Вашингтон пост” и космическата компания “Блу ориджин” и му отстъпи правото си на глас в “Амазон”. Не е ясно как ще бъдат поделени големият им брой недвижими имоти. Само ден след като бе съобщено, че семейство Безос е постигнал споразумение за развода си, документи за развод е подала и любовницата на Безос - Лоран Санчес. Тя бе разделена, но не и разведена със съпруга си Патрик Уайтсел, могъщ холивудски агент на звезди като Мат Деймън и Крисчън Бейл. По ирония на съдбата именно Уайтсел запознал на едно от партитата в Лос Анджелис съпругата си и милиардера.", "date": "2019.04.13", "title": "Любовта на Безос и жена му започна като  служебен роман и свърши с развод за $ 35,6 млрд."}
{"url": "https://www.24chasa.bg/novini/article/7399640", "text": "Как се управляват ядрените блокове, какъв е мащабът на турбогенераторите, какви хора са специалистите, гарантиращи с труда и знанията си безопасната и надеждна работа на АЕЦ “Козлодуй”? Това бяха само част от въпросите, чиито отговори лично научиха посетителите в деня на отворени врати, който се проведе в атомната централа на днес. Най-голямото българско електропроизводствено предприятие, осигуряващо една трета от електричеството у нас, посрещна стотици гости на различна възраст от страната и чужбина. 529 души видяха АЕЦ отвътре с помощта на експертите от атомната централа, които поеха ролята на техни водачи и им разказаха за спецификите на технологичните процеси, за мерките, гарантиращи безопасната и надеждна работа на ядрените мощности, за екологичната роля на атомната енергетика, работеща при нулеви въглеродни емисии и даваща принос в борбата с глобалните климатични промени. Денят премина в отлично настроение и с много усмивки. Най-малките искрено се радваха на цветните балони и знаменца с логото на централата. За по-големите пред информационния център на АЕЦ специалистите от отдел “Радиоекологичен мониторинг” показаха как се замерват различни параметри на околната среда, а огнеборците от районната служба “Пожарна безопасност и защита на населението” към АЕЦ “Козлодуй” демонстрираха бързо гасене на пожар. По традиция, в този ден специално внимание бе отделено на двама от посетителите – най-младият и най-възрастният. Това бяха Калина Томова, на 1 година, и 80-годишният Тодор Младенов – и двамата от София. Проявата потвърди положителната тенденция за висок интерес към централата от страна на децата и младежите, който бяха близо половината от гостите. В стремежа си за открито и пълно представяне на своята дейност пред обществото, АЕЦ “Козлодуй” вече 25 години организира дни на отворени врати. За първи път това става на 9 октомври 1994 г. През това време в рамките на инициативата лични впечатления за единствената българска атомна централа са получили близо 17 000 души.", "date": "2019.04.13", "title": "Нови 529 души видяха АЕЦ „Козлодуй” отвътре (Снимки)"}
{"url": "https://www.24chasa.bg/novini/article/7399524", "text": "Срещу гаранция от 1000 лв. съдът пусна собственичката на ротвайлерите, които нахапаха три деца и дядо им. Преди това прокуратурата поиска постоянен арест, съобщава  . Обвиняемата Полина Шишманова отказа да даде обяснения пред съда. Жената работи като застрахователен брокер. Ако бъде призната за виновна от съда, може да получи до три години затвор. В съда стана ясно, че на 9 април е имало отново инцидент с ротвайлерите на обвиняемата - тогава те са влезли в двора на неин съсед и са разкъсали друго куче.", "date": "2019.04.13", "title": "Ротвайлерите, нахапали деца, разкъсали и куче. Пуснаха собственичката срещу 1000 лева (Обновена)"}
{"url": "https://www.24chasa.bg/novini/article/7399414", "text": "Геолози откриха изключително добре запазени отпечатъци от динозавърска кожа в Южна Корея, съобщи в. \"Индипендънт\". Те са на следи от стъпки на най-малкия известен теропод - Minisauripus. Той е бил голям колкото кос, а лапите му са били около 2,5 см. Във фосилизираните стъпки обаче има идеално запазени следи от кожа, информира БТА. \"Това са първите стъпки, намирани досега, в които кожата е идеално отпечатана на цялата повърхност\" - каза геологът Мартин Локли, почетен професор в университета на Колорадо. Текстурата на динозавърската кожа прилича на шкурка. Виждат се и миниатюрни люспи, подредени като в преплетена тъкан. Стъпките - общо пет, са открити от Ким Кюн-су от националния университет в Чинджу. Следите са оставени върху тънък слой кал. Специалистите са видели и следи от капки, които показват, че е валяло точно преди това. След това отпечатъците са покрити с кал и това ги е запазило. \"Това е тайната за идеалната грижа за кожата\" - каза Мартин Локли.", "date": "2019.04.13", "title": "Геолози откриха добре запазени отпечатъци от динозавърска кожа в Южна Корея"}
{"url": "https://www.24chasa.bg/novini/article/7399432", "text": "Астрономи от университета на Арканзас регистрираха необичайно рентгеново лъчение и го обясниха с раждане на магнетар, съобщи Физ.орг. Необичайният обект се е образувал вследствие на сливане на две неутронни звезди. Според учените подобни събития се случват 20 пъти годишно в космическо пространство с обем 1 милиард кубически светлинни години, информира БТА. Специалистите са анализирали данни, събрани от телескопа \"Чандра\". Те показали изригване на рентгенови лъчи в галактика, която се намира на разстояние 6,5 милиарда светлинни години от Земята. Характеристиките на променящия яркостта си обект съответствали на онова, което се наблюдава при сливане на две неутронни звезди, които пораждат също гравитационни вълни и гама лъчение. Специалистите изключили други възможни източници на рентгеново лъчение и стигнали до извода, че изригването е породено именно от сблъсъка между двете неутронни звезди. Еволюирането на сигнала, който затихвал по особен начин, навело на мисълта за формиране на магнетар, като енергията на магнитното му поле се изразходва за радиация. Магнетарът е разновидност на неутронна звезда, която притежава рекордно по силата си магнитно поле. Диаметърът на тези обекти е 20-30 км, но масата им е по-голяма от слънчевата. Експлозията на магнетара SGR 1806-20, отдалечен на 50 хиляди светлинни години от нашата планета, предизвика относително силна йонизация в горните слоеве на земната атмосфера.", "date": "2019.04.13", "title": "Специалисти обясниха необичаен сигнал от космоса с раждане на магнетар"}
{"url": "https://www.24chasa.bg/novini/article/7399443", "text": "Спирането на детските добавки за 1 месец при 5 неизвинени отсъствия също за един месец, каквато санкция действа в момента, няма възпитателен ефект спрямо безотговорните родители. Това каза заместник-министърът на образованието Деница Сачева, предава БНР. „Ако имаме 4-членно семейство, то ще получи примерно 140 лв. на месец. Ако се спрат помощите, то на следващия месец ще получи 99 лв., но заради гарантирания минимален доход – понеже на всички ще им е паднал дохода, по-следващия месец то ще получи 190 лв. Т.е. санкционираш ги този месец, но те на следващия месец вземат повече пари. Те не го приемат като санкция, просто имат едно отложено вземане на тези пари“, обясни тя. „Но когато в един момент ти отнемат за една година парите, това са близо 1000 лв., ти не можеш да ги възстановиш“, каза Деница Сачева, аргументирайки новото предложение за законова промяна - детските добавки да се спират за 12 месеца при 5 неизвинени отсъствия.", "date": "2019.04.13", "title": "Деница Сачева: Спирането на детските за месец не работи"}
{"url": "https://www.24chasa.bg/novini/article/7399062", "text": "„Първо се ударихме в една кола, кривнахме и после нищо не помня. Намерих се на един камък и не можех да мръдна. Имаше жена около мен, която я опипах, беше студена помислих, че е починала. После пак съм загубила съзнание. Срещу мен имаше един човек, Иван се казва. Той пръв ми е оказал помощ. Качили са ме последна на линейката, защото е нямало място“, разказа Зoя Хубева за   8 месеца след катастрофата в Своге на 25 август миналата година. Зоя пристига в Александровска болница в безсъзание с множество травми. Тя и съпругът й са на границата между живота и смъртта. В инцидента загиват 17 души и са ранени десетки, които се връщат от фолклорно надпяване. Катастрофата в Своге беше причина за 3 министерски оставки. „От кого да търся отговорност? Благодарна съм, че съм добре. Всеки ден благодаря на бога, че съм жива“, казва Зоя Хубева.", "date": "2019.04.13", "title": "Навършват се 8 месеца от трагедията в Своге"}
{"url": "https://www.24chasa.bg/novini/article/7399119", "text": "Американският технологичен гигант Гугъл (Google) избра Гана, за да открие първата си лаборатория за изследвания, специализирана в изкуствения интелект. Това решение е израз на желанието на компанията да отговори на социално-икономическите и политическите проблеми, както и на свързаните с опазването на околната среда, пред които е изправен континентът, информира Франс прес, цитирана от БТА. Подобни технологични лаборатории вече има в най-големите градове в Северното полукълбо (Токио, Цюрих, Монреал, Париж и други), но откриването на един от тях в Акра по-рано тази седмица е малка технологична революция в Африка, отбелязва Франс прес. Как да се използва изкуственият интелект, за да се намали недостигът на лекарства или да се помогне за ранното откриване на ракови заболявания? Как да се помогне на дребните селскостопански производители за тяхната реколта или на занаятчиите да откриват проблемите при използването на техните машини? Как да се предотвратяват природни катастрофи? Африка е изправена пред многобройни предизвикателства и използването на изкуствения интелект тук може да се окаже по-важно, отколкото другаде, коментира Мустафа Сиса, директор на новия център на Гугъл в Акра. Африка е сред привлекателните континенти за водещите технологични компании, известни със съкращението Гефа - от Гугъл, Епъл (Apple), Фейсбук (Facebook) и Амазон (Amazon) - заради огромния пазар, който представлява. Днес 60 процента от 1,2-ата милиарда африканци са на възраст под 24 години, а до 2050-а се очаква населението да се удвои, за да достигне 2,4 милиарда души.", "date": "2019.04.13", "title": "Гугъл откри първата си лаборатория по изкуствения интелект в Африка (Видео)"}
{"url": "https://www.24chasa.bg/novini/article/7399150", "text": "Холандски лекар, забъркан в скандал с инвитро оплождане, е станал баща на най-малко 49 деца. Това съобщи организацията, представяща родители и деца, родени с тази процедура в затворената вече клиника. Ян Карбат, който почина през 2017 година, се оказа баща на 49 деца, родени от жени, които посетили клиниката му в Ротердам, пише abc.net. За оплождане той е използвал своя сперма, вместо от избрания донор. Резултатите от ДНК тестове показват, че тези 49 деца са преки потомци на покойния Карбат, съобщи в изявления организацията „Защита за децата“. Случаят стана публично достояние, след като през февруари холандски съд постанови, че ДНК на лекаря трябва да стане достъпна за родителите и децата, за да извършат сравнение. Твърди се, че преди смъртта си Карбат признал, че е станал баща на около 60 деца, преди дискредитираната му клиника да бъде затворена през 2009 година заради нарушения на регулациите. Организация, представляваща предполагаеми деца на лекаря, даде семейството му на съд, за да получи ДНК профила му, който бил сложен в сейф. Това стана след съмнения за бащинството – родените с инвитро деца имали кафяви очи, докато избраният донор бил синеок, а едно от тях силно приличало на лекаря Карбат.", "date": "2019.04.13", "title": "Починал лекар станал баща на 49 деца от инвитро оплождане в Ротердам"}
{"url": "https://www.24chasa.bg/novini/article/7399157", "text": "Министърът на финансите Владислав Горанов в качеството му на управител на Групата на Световната банка за България и управляващият и главен административен директор на Групата на Световната банка Шаолин Янг подписаха във Вашингон Споразумение за предоставяне на подкрепа за установяването и функционирането на офис на Световната банка за споделени услуги и други функции в София, информират от пресцентъра на Министерството на финансите. Офисът ще функционира като център за споделени услуги с технологична насоченост, който ще отговаря за вътрешните корпоративни и ИТ операции на Групата на Световната банка, като във времето се предвижда да се структурират и други звена за предоставяне на финансови и административни услуги, съобщи министерството на финансите. Структурата ще осигури възможност за непрекъсваемост на дейностите по предоставяне на вътрешни услуги в областта на информационните технологии, финансовия мениджмънт и управлението на човешките ресурси. Предвижда се в нея да бъдат ангажирани голям брой ИТ специалисти и други висококвалифицирани и мотивирани експерти, които ще заменят и разширят услугите, предоставяни от централата на Световната банка към нейните звена в целия свят, като служителите в България ще бъдат ангажирани и с разработването на продукти с висока добавена стойност. България се открои сред държавите кандидатки за разполагане на центъра поради стратегическото си местоположение, стабилната политическа и икономическа среда, наличието на висококвалифицирана работна ръка, добрата инфраструктура и съотношение разходи-качество на живот, както други изисквания, оказващи съществено влияние за функционирането на подобен вид изнесени дейности на международната финансова институция. Откриването на офиса в България ще има положително влияние върху икономическата среда в страната - ще способства за осигуряването на работни места за високотехнологични специалисти и за надграждането на потенциал в сектори с висока добавена стойност. Присъствието в България на авторитетна организация като Групата на Световната банка ще издигне допълнително престижа на страната ни пред международната инвеститорска общност като атрактивна дестинация за бизнес и инвестиции. Реализацията на проекта ще се осъществява поетапно. Началната фаза се очаква да стартира през юли 2019 година. Пълният капацитет от над 300 заети места се планира да бъде достигнат в петгодишен срок. Споразумението между Република България и Световната банка беше подписано по време на пролетните срещи на групата на Световната банка и на Международния валутен фонд, които се провеждат тази седмица в американската столица.", "date": "2019.04.13", "title": "Горанов подписа със Световната банка за откриването на офис за споделени услуги в София"}
{"url": "https://www.24chasa.bg/novini/article/7399186", "text": " Само на 9 години Билха Брайънт се изправя пред ужаса да бъде изпратена в концлагер. Тя е родена в Дупница през 1934 година и изминава пътя от родния си град до Държавния департамент на САЩ. Историята разказва  . Семейството на Билха произлиза от сефарадските евреи. Баща й обработвал огромни количества тютюн в района на Дупница. Помагало цялото семейство. В България живеели мирно и спокойно до 9 март 1943-та. И въпреки, че говори чудесен български, от време на време Билха се притеснява, а разказът продължава на английски. За малко и онези страшни моменти, когато 9-годишното момиче, трябвало да бъде депортирано. „Аз бях просто дете от едно обикновено семейство. И да премина през всичко това… Ужасно, ужасно чувство. Ти си безпомощен. Не можеш да направиш нищо. Седиш и чакаш да те вземат… извинявайте, ще се разплача”, споделя тя. Над 40 хиляди български евреи са качени на влак и заминават за Югославия. Оттам – на кораби за Израел. Избрана е да стане офицер. Започват годините,в които животът й се усмихва. Следва работа в Комисията за примирие със Сирия и Ливан, а по-късно е избрана за Културно аташе на Израел в Хага. Заминава за Холандия, където става най-младият дипломат. Един от посланиците остава без дама за бала и кани Билха. Срещу нея обаче е християнин. Работи в американското посолство. Това ги разделя, но чувствата остават. Той не спира да й пише писма. Следва сватба. Къща и деца. Работи и в Държавния департамент до 1995 година, когато мъжът й се разболява. Сега Билха живее във Вашингтон. Има деца, внуци и правнуци. Остава й само една неизпълнена мечта - да се върне в България, с цялото семейство.", "date": "2019.04.13", "title": "Българската еврейка Билха Брайънт за ужаса от депортирането на семейството й в концлагер"}
{"url": "https://www.24chasa.bg/novini/article/7399149", "text": "„Лозан Панов е добър юрист. До момента в който стана председател на ВКС. Тогава започнах да губя доверие в него. Жена му говори за него като за институция. Той самият започна да се изживява като институция. Хората очакват председателят на ВКС да бъде импотентен политически“, каза бившият конституционен съдия Румен Ненков пред  . Той не приема за правилно решението на шефа на касационния съд да съди държавата в Страсбург. „Ако бях на негово място щях да платя глобата от 1000 лв., дори и да бях прав. Звучи ми ужасно да се съди държавата в Страсбург“, каза още Ненков. Бившият конституционен съдия е посочил името на Панов като една от възможностите за председател на касационния съд. „Предполагам, че преди да стигне до поста си, най-вероятно Лозан Панов се е срещал поне с председателите на политическите сили. В целия свят тези постове се избират с помощта на политиците. Въпреки това могат да се устояват независими решения“, каза още Румен Ненков.", "date": "2019.04.13", "title": "Румен Ненков: Звучи ми ужасно, че Лозан Панов ще съди България"}
{"url": "https://www.24chasa.bg/novini/article/7399246", "text": "Страните от ОПЕК+ могат да се откажат от споразумението си за свиване на добива още през юни тази година, ако цената на петрола превиши 70 долара за барел, прогнозират експерти, цитирани от ТАСС и БТА. За да спаднат котировките на черното злато до комфортните 50-60 долара за барел, производството може да се увеличи. Въпросът е само в това колко силно могат да спаднат цените, ако добивът продължи да се увеличава и в САЩ. В началото на седмицата министърът на енергетиката на Русия Александър Новак допусна възможността добивът в рамките на ОПЕК+ да се върне на предишното си равнище след юни, ако глобалното търсене превиши предлагането. Президентът на Русия Владимир Путин, коментирайки ситуацията на петролния пазар, отбеляза, че Москва не е привърженик на неконтролируемо повишение на цените. \"Напълно ни удовлетворяват сегашните цени\", допълни Путин. Цената на петрола сорт Брент, която е референтна за европейския пазар, в началото на април превиши прага от 71 долара за барел за първи път от ноември 2018 година, когато нестабилността на пазара се засили заради санкциите на САЩ срещу Иран. Според експертите на Международната агенция за енергията (МАЕ), която тази седмица публикува месечния си отчет, повишение на цените над този праг е некомфортно за потребителите в условията на забавен темп на икономическия растеж. В априлския си доклад МАЕ остави без промяна прогнозата си за растежа на търсенето на петрол през 2019 година на равнище от 1,4 милиона барела дневно. Запасите от черно злато на страните от ОИСР през февруари отново са били 16 милиона барела над средната петгодишна норма. Темповете на нарастване на предлагането на петрол от страните извън ОПЕК ще се забавят през 2019 година и то ще се свие с над 1 милиона барела дневно до 1,7 милиона барела, се посочва още в априлския отчет на МАЕ. Увеличението на добива на страните извън петролния картел през втората половина на 2018 година достигна зашеметяващи темпове - 3,4 милиона барела дневно на годишна основа. Само че още през първото тримесечие на годината то се забави до 2,4 милиона барела, от които 92 на сто се падат на увеличението на добива в САЩ, след като миналата година на американския фактор се отдаваха 80 на сто от нарастването. За тази година МАЕ очаква увеличението на добива на черно злато в САЩ да бъде 1,6 милиона барела дневно, от които 0,4 милиона барела ще бъдат шистов петрол.", "date": "2019.04.13", "title": "Експерти: Страните от ОПЕК може да се откажат от намаляването на добива на петрол"}
{"url": "https://www.24chasa.bg/novini/article/7399272", "text": "Германският вестник от югозападния град Фрайбург \"Бадише цайтунг\" коментира в съботната си редакционна статия сегашното състояние на глобалната икономика, предаде ДПА, цитирана от БТА. Търговските конфликти с Китай и Европа, както и постоянните заплахи на Тръмп за наказателни мита са част от поредица опасности за световната икономика - наред с хаоса около Брекзит и икономическата нестабилност във важни нововъзникващи пазарни икономики като Турция. Германският финансов министър Олаф Шолц и управляващият директор на Международния валутен фонд Кристин Лагард са прави да призовават да бъдат загасени огнищата на политическо напрежение. Не е ясно дали това ще стане, отбелязва \"Бадише цайтунг\". В трансатлантическия спор обаче има съгласие по въпроса да бъдат организирани преговори за споразумение за свободна търговия. В конфликта между САЩ и Китай постигането на споразумение също изглежда близо. От друга страна по въпроса с Брекзит британците успяха да си осигурят известно спокойствие, за да могат да обмислят следващите си ходове, коментира вестникът. Проблемът е обаче, че във всички тези конфликти има непредсказуеми играчи и веднага можем да се сетим за Доналд Тръмп и британските му събратя, отбелязва изданието.", "date": "2019.04.13", "title": "Немски вестник: Непредсказуеми играчи заплашват глобалната икономика"}
{"url": "https://www.24chasa.bg/novini/article/7398406", "text": "Социално слабите на помощи от държавата да полагат не само общественополезен труд, но и да прибират реколтата от полето, предложиха от АИКБ на тристранката днес. Хората на социални помощи полагат 14 дни в месеца по половин работен ден общественополезен труд. Предложението е да се добави и “краткотрайна сезонна селскостопанска работа за обработка на насажденията и прибиране на реколтата от плодове, зеленчуци, розов цвят и лавандула”. “Ако бизнесът иска да ги наеме, не е нужно държавата да им ги праща под строй. Може да ги привлече със заплати”, контрира Ася Гонева от КНСБ. При 5 неизвинени отсъствия от час за месец да се спират детските за цяла година, в предучилищна група - при 3 дни отсъствия. Тези предложения на ГЕРБ бяха отхвърлени от синдикатите. Детските няма да се спират автоматично при 5 неизвинени, обясни зам.-министърът на образованието Деница Сачева. В методика ще се разпише, че ще се правят проверки на причините. Ако са натрупани от закъснения, няма да се спират парите. Сега между 12-15 хил. не ходят на училище, за да берат гъби или билки. Санкцията в момента не работела, защото, ако семейство има например 4 деца, взима 145 лв. детски. При спирането им доходът пада и те получават и социални - заради гарантирания минимален доход. Така още на следващия месец те вземат 190 лв. Предложението детските да се спират при 10 отсъствия ще се обсъди в парламента. ", "date": "2019.04.13", "title": "Помощите за бедни - срещу ангария на полето, иска бизнесът"}
{"url": "https://www.24chasa.bg/novini/article/7399278", "text": "Майка пускала дъщеря си още от 18-годишна възраст да спи с възрастни богаташи, за да финансира манията си по пластичните операции, пише Metro. Над 60 000 британски паунда (над 72 000 евро) похарчили Джорджина Кларк и дъщеря ѝ Кайла Морис за козметични корекции, след които изглеждат двете потресаващо. Пред британския тв канал ITV майката разказа как още 11-годишна Кайла започнала да планира пластични корекции, за да заприлича на своя идол Кейти Прайс, известна тогава с псевдонима си Джордън. Няколко години тийнейджърката организирала процедурите, за чието финансиране получила разрешение от майка си да прави стриптийз и секс с богати възрастни мъже. В предишно интервю за MailOnline Джорджина каза: „Имам късмет, че имам дъщеря като Кайла, която плаща за моите процедури. Нямам нищо против, че има до нея сладък чичко и се разголва пред него, за да плати за нашата козметична цел, защото така изживяваме мечтата си\". Процедурите по \"разкрасяването\" са комбинирани с ботокс, пълнители на бузите, инжекции за устни, перманентен грим, избелване на зъби, удължаване на косата и прочие. По-рано Кайла призна, че по \"този начин\" на финансиране закупувала пет шезлонга на седмица, струващи 5,000 паунда на година. Джорджина е признала, че е щастлива да позволи на дъщеря си да прави секс с много по-възрастни мъже от нея. Тя каза, че сега е обърнала гръб на операцията и иска по-естествен вид. \"В колко тъжен свят живеем, те изглеждат ужасяващо\", бе една от реакциите в туитър на разказа на майката и дъщерята, която още 19-годишна уголемила устните си с филъри.", "date": "2019.04.13", "title": "Майка пуска дъщеря си от 18-годишна да спи с богати чичковци за пластични операции"}
{"url": "https://www.24chasa.bg/novini/article/7399303", "text": "Малта обяви днес, че е постигнато споразумение 64-имата мигранти, спасени в либийски води преди 10 дни, да бъдат разпределени в четири страни от ЕС, предаде Асошиейтед прес. Малта уточнии, че мигрантите ще бъдат разпределени в Германия, Франция, Португалия и Люксембург, информира БТА. Мигрантите ще бъдат прехвърлени на малтийски кораби от кораба на неправителствена организация, който ги е спасил, и ще ги транспортират до пристанището. Корабът плаващ под германски флаг \"Алан Курди\" няма да получи разрешение да влиза в малтийски пристанища, допълни Малта. Малта и Либия отказаха на спасителния кораб да влезе в техните пристанища с аргумента, че действията му във водите край Либия насърчават трафикантите на хора. Германската хуманитарна организация \"Морско око\" (Sea-Eye), която наблюдава либийското крайбрежие, би тревога заради влошаващите се условия за 64-имата мигранти. Двама от тях бяха евакуирани преди дни заради здравословни проблеми, припомня АП.", "date": "2019.04.13", "title": "Малта: Мигрантите, спасени в либийски води, ще бъдат разпределени в 4 страни от ЕС"}
{"url": "https://www.24chasa.bg/novini/article/7399331", "text": "Източник на сръбския в. \"Курир\" обяви, че показното убийство на българина Анжело Димов, съпругата му Незабравка и кучето им в Кейптаун миналата зима е отмъщение на сръбската мафия в ЮАР за неуспешен атентат срещу тартора от подземния свят Иван Джорджевич. В средата на февруари миналата година двамата бяха намерени с огнестрелни рани в главите им в техния дом в южното предградие Бергвилет. Килърите са ликвидирали и кучето им. Неси, съпругата на обвинения в измами с кредитни карти Анжело, се занимавала с производство и доставка на празнични торти за рождени дни и сватби, предава Канал 3. Показното им убийство, според информатор на \"Курир\", е отмъщение на сръбската мафия в ЮАР за неуспешния атентат срещу един от босовете й в страната Иван Джорджевич-Жуча през септември 2017 г. Сърбинът бил поръчан от българския подземен свят след като негов приближен откраднал от българите 20 кг кокаин (според някои източници става дума за 50 кг, твърди \"Курир\"). Още новини от света ще намерите тук В информацията на източника на \"Курир\" има разминаване на датите на неуспешния атентат срещу Джорджевич и убийството на българското семейство - според него кървавото отмъщение на сърбите дошло на следващия ден след като непознат простреля с пистолет Джорджевич, който оцеля. Нападението срещу Жуча е от септември 2017, а Анжело и Незабравка бяха убити в средата на февруари 2018 г. Ето какво казва пред \"Курир\" анонимният информатор на изданието: \"Ден след като Джорджевич бе тежко ранен близо до Йоханесбург, в Кейптаун бе убит един от водачите на българския подземен свят в ЮАР, а при стрелбата бяха убити неговата съпруга и кучето. Следователите незабавно свързват тези два атентата и смятат, че убийството на българина е било отмъщението за опита за ликвидиране на Джорджевич, който бе един от лидерите на сръбския престъпен свят\". Джорджевич бе убит във вторник, когато двама килъри го причакаха в луксозен жилищен комплекс в Йоханесбург, като изстреляха в него над 20 куршума с автомати. Жертвата допуска фатална грешка - след като подсиления прозорец откъм шофьорското място устоява на изстрелите, сърбинът отваря дясната врата и побягва от блиндирания си \"Мерцедес\", и тогава е догонен и довършен от един от маскираните убийци. Освен него сръбската мафия в ЮАР дава още 5 жертви заради кражбата на кокаина от българските трафиканти в страната, припомня \"Курир\".", "date": "2019.04.13", "title": "\"Курир\": Сръбската мафия е убила Анжело Димов и жена му Незабравка в ЮАР"}
{"url": "https://www.24chasa.bg/novini/article/7399333", "text": "Традиционните за съботния ден протести срещу управлението на сръбския президент Александър Вучич се очаква да започнат днес следобед на фона на взаимни обвинения на правителството и опозицията в провокиране на насилие, отбелязва ДПА. Провеждани всяка събота от началото на декември, протестите редовно привличат голям брой хора, предава БТА. Протестното движение отразява широкото недоволство от управлението на Вучич, който от 2017 г. насам упражнява далеч по-голяма власт от тази, която му се полага съгласно президентските правомощия. Ръководената от него Сръбска прогресивна партия доминира в парламента през последните седем години, припомня агенцията. Най-сериозният инцидент от протестите досега бе нахлуването в редакцията на сръбската държавна телевизия преди три седмици. Наложи се полицията да изведе от сградата двама опозиционни лидери и няколко демонстранти. Вучич и неговите съюзници използват медиите, за да отправят обвинения към опозицията в насилие, хулигански прояви, фашизъм, отправяне на заплахи и планове за сваляне на правителството. Миналата събота премиерът Ана Бърнабич \"се извини\" на гражданите за това, че не е разпоредила на полицията да възстанови обществения ред в столицата, макар че ставаше дума за дребни инциденти. Същевременно лидери на протестиращите обвиняват властите, че са внедрили провокатори в тълпата, за да предизвикват насилие.", "date": "2019.04.13", "title": "Нови протести срещу Вучич се очакват в Сърбия днес"}
{"url": "https://www.24chasa.bg/novini/article/7399353", "text": "Над 70 британски депутати подписаха писмо, в което настояват правителството да направи всичко по силите си, за да позволи Джулиан Асанж да бъде екстрадиран в Швеция, ако шведските власти поискат това, предаде АФП. Основателят на \"Уикилийкс\" бе арестуван в четвъртък сутринта в посолството на Еквадор в Лондон, където той намери убежище преди 7 години, за да избегне британска заповед за арест по обвинения в изнасилване и сексуално посегателство в Швеция, които той продължава да отхвърля. Това дело бе прекратено, но обвинителката му иска да бъде гледано отново, информира БТА. Австралиецът, който е на 47 години, бе арестуван и във връзка с искане на САЩ за екстрадиция. Вашингтон го определя като заплаха за националната сигурност и иска да го изправи пред съда. Депутатите, подписали писмото, призовават британският министър на вътрешните работи Саджид Джавид да даде приоритет на евентуално искане за екстрадиране от Швеция, посочва АФП. Това би позволило разследването по обвинение в изнасилване да приключи и да бъдат повдигнати обвинения и да започне дело, допълват британските депутати. Заявявайки, че не твърдят, че Асанж е виновен, депутатите искат да има правосъдие за ищцата. В писмото се уточнява, че обвинението в изнасилване има срок на давност, който изтича през август 2020 година. След ареста на Джулиан Асанж обвинителката му в Швеция обяви, че възнамерява да поиска възобновяване на разследването срещу него, припомня АФП.", "date": "2019.04.13", "title": "70 британски депутати поискаха Асанж да бъде екстрадиран в Швеция"}
{"url": "https://www.24chasa.bg/novini/article/7399363", "text": "Правителството на Тръмп прие да позволи на около 2700 деца, живеещи в Централна Америка, да се съберат с родителите си в САЩ по силата на обявено снощи извънсъдебно споразумение, предаде Ройтерс. Споразумението е сключено след внесен иск, оспорващ решението на правителството на президента Доналд Тръмп от 2017 г. да закрие програмата, която позволяваше на деца, живеещи в Централна Америка, да се събират с родителите си, ако родителите пребивават в САЩ легално, информира БТА. Така наречената програма за непълнолетни от Централна Америка, чието начало беше поставено през 2014 г., позволяваше на такива родители да поискат бежански статут за своите деца, живеещи в Гватемала, Салвадор и Хондурас. Много от родителите са в САЩ по силата на така наречения статут за временна закрила, който позволява на имигрантите от страни, претърпели природни бедствия, граждански конфликти и други проблеми, да остават в САЩ. През март американският съдия Лоръл Бийлър от Сан Франциско нареди на правителството да започне отново да обработва случаите на деца, които са били условно одобрени за програмата към момента, когато тя беше анулирана от правителството на Тръмп.", "date": "2019.04.13", "title": "Правителството на Тръмп позволи на 2700 деца в Централна Америка да отидат в САЩ при родителите си"}
{"url": "https://www.24chasa.bg/novini/article/7399381", "text": "Гражданин на Северна Македония е арестуван в Стокхолм във връзка с насилието в парламента на 27 април 2017 г., предаде агенция МИА. Деян Давидовски е арестуван по заповед на Интерпол, след като властите в Северна Македония го обявиха за издирване във връзка с насилието в парламента в Скопие, когато за председател на законодателния орган бе избран етническият албанец Талат Джафери, информира БТА. Давидовски се качил на самолет в София и кацнал в Стокхолм, където бил арестуван на 7 април. В момента се обработва документацията по искането за неговата екстрадиция. Давидовски е бил сред групата маскирани лица, които нахлуха в парламента на 27 април 2017 г. Той е обвинен в \"терористично застрашаване на конституционния ред\".", "date": "2019.04.13", "title": "Арестуваха престъпник от Македония, кацнал в Стокхолм с полет от София"}
{"url": "https://www.24chasa.bg/novini/article/7398489", "text": "Дни преди 15 април, когато трябва да влезе забраната заради размножителния период на рибите, не бе пусната такава заповед. От Изпълнителната агенция по рибарство и аквакултури (ИАРА) са разпространени афиши с графика на забраните по специализираните магазини. Инспектори на агенцията не обясняват дали заради студената пролет ще има отсрочка, или не. Рибари си правят сметка за последни излети, но нямат яснота. Още по-голям проблем е дали разрешените по време на забраната водоеми ще са същите, както миналата година. Обикновено те се повтарят като копия от 2015-а насам, но тук-там изниква някой нов язовир или участък на река със забрана и хората престъпват закона поради незнание. В петък попитахме в централата на ИАРА защо на сайта няма заповед, откъдето обещаха да се обадят. До редакционното приключване на броя не беше ясно дали ще има заповед за забраната. В началото на 2019-а 200 обекта бяха забранени за риболов целогодишно и това като че ли омаловажи забраната за размножителния период. Не и за въдичарите, които искат да знаят какво и къде могат да ловят. Все пак успяхме да намерим проекта за заповед и да осигурим коментар от изпълнителния директор на ИАРА доц. д-р Галин Николов за промените в сравнение с миналата година. Ето списъка на забранените обекти според заповедта, която вчера се очакваше да подпишат министрите на земеделието и на екологията и с която разполага “24 часа”. Забраняват се: 4 Карагьоз (дунавска скумрия) в българския участък на река Дунав през периода от 15 април до 15 май включително   4 Калкан във водите на Черно море от 15 април до 15 юни включително, съгласно Регламент (ЕС) 2018/2058 от 17 декември 2018 г. за определяне на възможностите за риболов на някои рибни запаси и групи рибни запаси за 2019 г. в Черно море 4 Попчета във водите на Черно море през периода от 15 април до 15 май с мрежени риболовни уреди, с изключение на риболовния уред волта 4 Пролетно-лятно размножаващите се риби в зависимост от надморската височина на рибностопанските обекти на страната, както следва от 15 април до 31 май включително в рибностопанските обекти, намиращи се до 500 м надморска височина, и от 1 май до 15 юни в рибностопанските обекти, намиращи се от 500 до 1500 м надморска височина. През периода на забраните не се допуска използването на следните риболовни уреди: 4 едностенни мрежи с минимален размер на окото не по-малък от 36 мм - във водите на р. Дунав 4 дънни мрежи с размер на окото не по-малък от 400 мм - в Черно море. 4 мрежени риболовни уреди с размер на окото не по-малък от 22 мм - в Черно море Забраната важи и за улов на есетрови риби до 1 януари 2021 г. включително и по време на размножителния период в българската акватория на река Дунав и Черно море. Разрешава се любителският риболов в различни водоеми в различните области на страната. За първи път от много години езерото Панчарево е поставено под забрана. Това сигурно хвърля в шок софиянци, но от ИАРА са категорични, че водоемът се е изтощил откъм популация на риба и отдавна би трябвало да попадне в списъка за размножителния период. Тази година няма разрешен водоем във Варненска област. Във Видин за първи път е разрешен участък от река Дунав. Във Великотърновска област новите обекти за риболов през забраната са Куцина, Крушето и Драганово. Във Враца сега е забранена река Огоста.   В Кюстендил е пуснат язовир “Паничерово”, в Кърджалийско са язовирите “Висока поляна” и “Горна Чобанка”. В Ловеч всички водоеми се пускат за първи път. В Монтана изненадващо е забранен язовир “Огоста”, а се пускат “Широка поляна” и “Гуна”. В Пазарджик нови са двата канала. В Пловдив нови са язовирите “Домлян” и “Брегово”. В Русенско нов е участъкът в село Ценово. В Стара Загора е забранена река Селчанска. В Хасково нов в разрешените обекти е язовир “Басамака”. Потърсихме шефа на ИАРА доц. д-р Галин Николов да поясни някои моменти, които си остават въпрос на тълкуване от страна на рибарите. Според учения рибите през размножителния период трябва да се оставят на спокойствие. “В момента има забрана за щука и бяла риба, но рибарите казват, че са хвърлили на рибка за сом. Когато забраната за тях отпадне, отиват на язовира и казват, че ще ловят именно тези два хищника.   Рибите трябва да се оставят на спокойствие. За това аз бих искал всеки, който си купи билет, да декларира, че познава закона. Добре би било, както при ловците, и за рибарите да има курсове за запознаване с нормативната уредба”, коментира Николов. Доцентът хвърли светлина и върху частните водоеми. Той бе категоричен, че всичко като улов в тях се решава от собствениците им. Дали да се лови през размножителния период, дали да има въдичарят билет, колко риба да се хваща и дали да се лови нощно време, си е техен проблем. Шефът на ИАРА разсея и заблудата, че извън забраната може да се лови калкан с въдица. “Калканът е котиран вид и според споразумението ни с ЕС може да се лови единствено с мрежи. Същото важи и за трицоната”, обясни Николов. Това обаче не се отнася до писията. Галин Николов коментира и проблема с живите рибки за стръв. Ако продавачът им в риболовния магазин има документ, че са от развъдник, а не от дивата природа, трябва да го покаже на купувача. Иначе и двамата подлежат на санкция, казва директорът.", "date": "2019.04.13", "title": "На риба с Цанко: Дни преди забраната за риболов няма издадена заповед за нея"}
{"url": "https://www.24chasa.bg/novini/article/7398950", "text": "Марокански съд наказа с 10 години затвор швейцарски гражданин по обвинения в тероризъм заради връзки с ислямски екстремисти, заподозрени в убийството на две скандинавски туристки, предаде Ройтерс. Мароканската информационна агенция Магреб араб прес (МАП) съобщи, че 33-годишният мъж е бил осъден по обвинения, включващи \"създаване на банда за планиране и извършване на терористични действия с цел да бъде сериозно подкопана държавната сигурност, умишлено подпомагане на извършители на терористични действия, обучаване на хора за присъединяване към терористични организации и оправдаване на тероризма\". Той е бил арестуван през декември и по думите на адвокат, представляващ друг швейцарски гражданин по делото, е женен за мароканка. Според медийни информации притежава и британско гражданство, предаде БТА. Двете туристки - от Норвегия и Дания, бяха намерени мъртви в Атласките планини през декември. Властите обвиниха последователи на групировката \"Ислямска държава\". Мароканската прокуратура повдигна обвинения в тероризъм срещу 25 души, заподозрени, че са свързани с убийството на жените.", "date": "2019.04.13", "title": "Швейцарец беше осъден на 10 години затвор в Мароко по обвинения в тероризъм"}
{"url": "https://www.24chasa.bg/novini/article/7398985", "text": "Жандармерията и полицията в Габрово са в готовност за протест и тази вечер. Пред Би Ти Ви директорът на жандармерията ст. комисар Красимир Гаврилов каза, че има информация за организиране на поредна четвърта протестна вечер в социалните мрежи, но не очаква да дойдат хора от други градове. След броени минути ще бъде даден брифинг в общината за действията, които са готови да предпиемат властите. \"Снощи протестът премина мирно. Единствено бяха задържани 7 лица без документи за самоличност. Имаха боксове и палки\", каза още ст. комисар Гаврилов и добави, че не е постъпвала информация за ранени граждани. Вчера третата вечер на протести в Габрово протестиращите аплодираха жандармерията, след като полицаите свалиха щтитовете и каските си. Те бяха преградило пътя на тълпата към къщите от ромаската махала.", "date": "2019.04.13", "title": "Жандармерията готова за протест в Габрово и тази вечер"}
{"url": "https://www.24chasa.bg/novini/article/7398963", "text": "Урегулирането на конфликта в Донбас е важна задача за обезпечаването на сигурността на Украйна и Европа. Това се казва в изявление на Елисейския дворец, публикувано след вчерашните преговори между президента на Франция Еманюел Макрон и украинския му колега Петро Порошенко, предаде ТАСС. Двамата \"потвърдиха в хода на преговорите приоритетния характер, както за сигурността на Украйна, така и за тази на Европа, урегулирането на конфликта в Донбас в рамките, определени от Минските споразумения от септември 2014 г. и февруари 2015 г.\", се казва в комюникето, цитирано от БТА. В тази връзка Макрон \"потвърди готовността на Франция, съвместно с Германия, да продължи работата в рамките на \"нормандския формат\". Двамата президенти са обсъдили изборите в Украйна, двустранните отношения и бъдещите етапи от реформата в източноевропейската страна.", "date": "2019.04.13", "title": "Макрон и Порошенко: Урегулирането на конфликта в Донбас е важна задача за обезпечаването на сигурността на Украйна и Европа"}
{"url": "https://www.24chasa.bg/novini/article/7398961", "text": "Президентът на САЩ Доналд Тръмп приветства решението на Международния наказателен съд (МНС) да не разследва американски военни за възможни престъпления във връзка с конфликта в Афганистан, предадоха ДПА и ТАСС. \"Това е голяма международна победа, не само за тези патриоти, а за върховенството на закона\", заяви Тръмп, цитиран от БТА. По думите му САЩ \"прилагат към американските граждани най-високите правни и етични стандарти\". Той повтори резервите на САЩ към МНС, като каза, че установената в Хага институция има \"широки, неподлежащи на контрол прокурорски правомощия\" и представлява заплаха за американския суверенитет. \"Всеки опит за наказателно преследване срещу персонал на САЩ, Израел или други съюзници ще бъде посрещнат с бърз и енергичен отговор\", предупреди Тръмп.", "date": "2019.04.13", "title": "Тръмп: Всеки опит да разследване на US военни ще бъде посрещнат с бърз отговор"}
{"url": "https://www.24chasa.bg/novini/article/7398979", "text": "Севернокорейският лидер Ким Чен-ун заяви, че е отворен към идеята за трета среща на върха с американския президент Доналд Тръмп, ако САЩ предложат взаимноприемливи условия за споразумение до края на годината. Това съобщи агенция КЦТА, предаде Асошиейтед прес. Ким изнесе реч на заседание пред парламента, която хвърли вината за провала на срещата с Тръмп през февруари на едностранните искания, които били отправили САЩ. Но добави, че личните му отношения с американския президент остават добри, допълни БТА. \"Ние, разбира се, смятаме за важно да се решават проблемите чрез диалог и преговори. Но стилът на водене на диалог на САЩ едностранно да отправят искания не ни пасва и нямаме интерес към това\", каза Ким в речта. \"Ще изчакаме търпеливо до края на годината САЩ да вземат смело решение. Но със сигурност ще бъде трудно да се отвори добра възможност като последния път\".", "date": "2019.04.13", "title": "Ким Чен-ун е отворен към идеята за трета среща на върха с Тръмп"}
{"url": "https://www.24chasa.bg/novini/article/7398973", "text": "Компанията „Дунфън Хонда\" (Dongfeng Honda Automobile Co. Ltd.) – съвместно предприятие между китайската „Дунфън Мотор\" и японската „Хонда\", обяви вчера, че третата ѝ фабрика за производство на автомобили в страната е започнала да функционира, информира Тя се намира в град Ухан и първоначално от нея ще излизат по 120 000 коли годишно, като капацитетът ѝ е да достигне до 240 000 в бъдеще, ако пазарните нужди го изискват. Във фабриката ще могат да се произвеждат също електромобили, като от „Хонда\" се надяват да станат сериозен играч на този пазар в Китай. През 2018 г. „Дунфан Хонда\" е продала 720 000 автомобила, което представлява ръст от 0,8% на годишна база, но на фона на спада от 4,1% на пазара. Продажбите също така са надхвърлили значително годишния капацитет за производство от 514 000 автомобила на двете фабрики в Ухан, които „Хонда\" построи през 2004 и 2012 г. От компанията обявиха ръст от 19,8% в продажбите за първото тримесечие на 2019 г., благодарение на голямата популярност на техния джип CR-V и седана Civic. По думите на изпълнителния вицемениджър на „Дунфан Хонда\" Джън Чункай, макар като цяло пазарът на автомобили в Китай да се забавя, решението за изграждането на новата фабрика в Ухан е базирано на доверието, демонстрирано от местните потребители към колите на „Хонда\". Той изрази надежда, че компанията ще реализира целта си за продажбата на 1 милион автомобила годишно.", "date": "2019.04.13", "title": "„Хонда\" отвори трети завод за автомобили в Ухан"}
{"url": "https://www.24chasa.bg/novini/article/7398983", "text": "Президентът на САЩ Доналд Тръмп заяви вчера, че обмисля сериозно идеята да изпраща хора от центровете за задържане на нелегални имигранти в т.нар. градове убежища, които не сътрудничат на федералните имиграционни власти, съобщи Асошиейтед прес. \"Тъй като демократите не желаят да бъдат променени нашите много опасни имиграционни закони, ние обмисляме сериозно да изпращаме нелегални имигранти само в градовете убежища\", написа той в \"Туитър\", информира БТА. \"Радикалната левица винаги изглежда, че води политика на отворени граници и отворени обятия, така че това трябва да я ощастливи!\", добави президентът. \"Градовете убежища\" са места като Ню Йорк и Сан Франциско, където местните власти не сътрудничат на имиграционните и митнически служби, отказват информация или ресурси, които биха помогнали на властите да депортират живеещите нелегално в САЩ.", "date": "2019.04.13", "title": "Тръмп: Обмисляме да пращаме нелегалните имигранти само в градовете убежища"}
{"url": "https://www.24chasa.bg/novini/article/7398988", "text": "Ауад бин Ауф подаде снощи оставка като председател на временния военен съвет, управляващ Судан, ден след като дойде на власт с военен преврат, съобщи ДПА. \"Това е за доброто на нашата нация. . . Тази страна има велик народ и велика армия\", каза Бин Ауф в кратко телевизионно изявление. Бин Ауф каза, че ще бъде заменен начело на съвета от главния инспектор на въоръжените сили Абдел Фатах Бурхани, информира БТА. Оттеглянето на Бин Ауф бе посрещнато с радостни възгласи по улиците на Хартум. Той положи клетва в четвъртък вечерта, малко след като дългогодишният президент Омар Башир бе свален от власт и арестуван. Падането на Башир настъпи след месеци на антиправителствени протести, но демонстрантите казаха след преврата, че са недоволни от замяната му с Бин Ауф, дългогодишен представител на режима. По-рано вчера военният съвет увери, че няма амбиции да управлява за постоянно източноафриканската страна.", "date": "2019.04.13", "title": "Председателят на преходния военен съвет на Судан подаде оставка"}
{"url": "https://www.24chasa.bg/novini/article/7398993", "text": "Двама предполагаеми членове на терористичната организация \"Ислямска държава\" са били убити вчера от руските сили за сигурност при операция в Западен Сибир, съобщи ТАСС, цитирана от БТА. Властите са получили информация за двама въоръжени мъже, намиращи се в апартамент в град Тюмен, за които се твърди, че са готвили нападение. Заподозрените отказали да се предадат и открили огън по силите за сигурност, които отвърнали на стрелбата и ги неутрализирали.", "date": "2019.04.13", "title": "Руските сили за сигурност убиха двама предполагаеми бойци на ИДИЛ в Сирия"}
{"url": "https://www.24chasa.bg/novini/article/7399001", "text": "Глобалната икономика вероятно ще активизира растежа си по-късно тази година с подкрепата на централните банки по света и благоприятното развитие на американско-китайските търговски преговори. Това прогнозират финансовите министри и централните банкери на Г-20, събрали се във Вашингтон за пролетните срещи на Международния валутен фонд (МВФ) и Световната банка, предаде Асошиейтед прес. Според тях глобалната икономика е загубила инерция тази година, но те очакват тя да поеме нагоре през втората половина на годината в условията на благоприятна парична политика, следвана от централните банкери, информира БТА. При все това противопоставянето между САЩ и Китай заплашва да помрачи икономическата прогноза. Не бива да пренебрегваме вероятността от ескалация на напрежението в търговските отношения, посочи японският финансов министър Таро Асо, чиято страна председателства Г-20. МВФ понижи прогнозите си за глобалния растеж от 3,6 на сто за миналата година на 3,3 на сто през 2019 година. Това е най-бавният темп от рецесията през 2009 година. Фондът обаче очаква растежът да се активизира до 3,6 на сто през 2020 година. Централният банкер на Япония Харухико Курода коментира пред журналисти късно снощи във Вашингтон, че според Г-20 ревизираните прогнози на МВФ са силно вероятни, но допълни, че всички страни трябва да направят необходимото за ускоряване на темпа на растеж.", "date": "2019.04.13", "title": "Финансисти на Г-20: Растежът на  икономиката ще се съживи по-късно през годината"}
{"url": "https://www.24chasa.bg/novini/article/7399011", "text": "До днес не съм участвал в протестите, но днес мисля да се включа. Това каза по   магазинерът Венцислав Иванов, който пострада след сбиване в Габрово. Не сме искали с тази случка да внесем етническо напрежение. Тримата въпросни клиенти започнаха да се държат агресивно още от самото си влизане. Те са ударили и друг клиент, който не се вижда на записа от камерата. Отидох и нормално, най-учтиво ги помолих да няма агресия в магазина, разказва той. Не знам кога е пуснат записа и кой го е пуснал. Надявам се всичко да приключи без някакви инциденти, но да се вземат поуки от създалата се ситуация, коментира още той.", "date": "2019.04.13", "title": "Битият в магазин в Габрово: Днес и аз ще участвам в протеста, не искаме етническо напрежение"}
{"url": "https://www.24chasa.bg/novini/article/7399013", "text": "Мъж се опита да се самозапали до оградата на Белия дом. Не е ясна самоличността му, нито мотивите му. Не е имало никаква опасност за Доналд Тръмп, съобщи  . Въпреки това от съображения за сигурност резиденцията на американския президент беше блокирана от полиция и агенти на тайните служби. Сикрет сървис са реагирали моментално и са изгасили човека. Той е откаран в болница, но състоянието му не е известно. До момента не е ясна нито самоличността му, нито мотивите му.", "date": "2019.04.13", "title": "Мъж се опита да се самозапали до оградата на Белия дом"}
{"url": "https://www.24chasa.bg/novini/article/7399015", "text": "Готова съм да подам оставка, ако се наложи. Оставката е в моя джоб от първия ден, в който има решение за избора ми на кмет. Това каза кметът на Габрово Таня Христова в ефира на „Събуди се” по Тя подчерта, че в Габрово няма ромско гето, махала или училище. В петък Общинският съвет е приел декларация по отношение на възникналия протест. \"Вчера по време на извънредната сесия на Общинския съвет се реши единодушно и се изготви обръщение към гражданите, с което категорично заяви, че внушенията и манипулациите за това, че в Габрово целенасочено и организирано се внасят или привлича роми е невярно твърдение. Категорично се заявява, че в Габрово няма ромски гета, махала, нито ромско училище. /.../ В Габрово няма концентрирано присъствие на роми. Хора, които живеят незаконно - нямам такава информация\", каза тя. Христова уточни, че едно от изискванията, за да получиш общинско жилище в града, е да си живял е него поне 10 години. Тя беше категорична, че в Габрово няма настанени лица в незаконни жилища и няма незаконни постройки. \"В момента продължава мероприятие, започнало в предишни години, за събаряне на незаконни сгради\", обясни Христова. „Най-важното, което трябва да направим сега, е да върнем реда и спокойствието в Габрово”, заяви кметът. По време на протеста в петък вечерта са установени седем лица с боксове и метални палки.Това каза директорът на Жандармерията Красимир Добрев в ефира на „Събуди се”. Съставени са им актове и са освободени. До напрежение на третия пореден протест на гражданите на Габрово не се стигна. „В петък вечерта нямаше никакво напрежение. На площад „Възраждане” бяха изградени символични КПП-та за проверка на лица със съмнителни багажи. След като се събраха гражданите за протест, след около 40 минути тръгнаха на мирно шествие през града”, обясни още той.", "date": "2019.04.13", "title": "Кметът на Габрово: Оставката ми е в джоба, готова съм да я подам"}
{"url": "https://www.24chasa.bg/novini/article/7398978", "text": "В петък властите на град Чънду, административен център на югозападната провинция Съчуан, подписаха 22 инвестиционни договора с чужди компании. Те са в сферите на производството на електроника, авиационно оборудване, автомобилостроенето, както и в сектора на услугите – финансови, логистични, за възрастни хора и професионално обучение, информира  Общата стойност на контрактите е 3,39 милиарда долара. Сред чуждестранните компании, които ще работят в Чънду са словашкият производител на авиационна техника „Аеропул\" (Aeropool), френската компания в градското планиране и строителството AREP, германският автомобилен концерн BMW и американската „Бакстър\" (Baxter). Град Чънду е един от големите индустриални центрове в западната част на Китай. В града имат инвестиции и работят 285 от 500-те най-мощни компании в света.", "date": "2019.04.13", "title": "Чънду подписа 22 договора за инвестиции с чужди компании на стойност $3,39 млрд."}
{"url": "https://www.24chasa.bg/novini/article/7398996", "text": "7 души без лични документи и въоръжени с боксове и метални палки е установила полицията при проверките на хората, събрали се за поредния протест в Габрово в петък. Това съобщи шефът на Дирекция \"Жандармерия\" ст.комисар Красимир Добрев на специален брифинг. \"Разположихме символични КПП-та за установяване на лица, които носят забранени предмети и обемист багаж. Бяха установени 7 лица без документи за самоличност, които носеха у тях боксове и две метални палки. Те са отведени в полицията, съставени са им актове за административни нарушения и са освободени\", каза Добрев. В третия ден на недоволството, предизвикано от побой в габровски магазин, се включили 700-800 души, които се отправиха в мирно шествие по улиците на града.Полицията и жандармерията ги съпровождаше и там, където има заплаха от повреждане на имущество, бяха поставени постове и допълнителна охрана. Хулигански прояви не са допуснати. \"Насочиха се към една от къщите на роми и тогава полиция и жандармерия прегради пътя на шествието.Започна да ескалира напрежението. Тогава взехме решение, свалихме кастите и щитовете в знак на толерантност и да покажем, че не сме тук да създаваме допълнително напрежение, а да възстановим реда и спокойствието на гражданите. Това свали напрежението, хората дори ни аплодираха и след 10-тина минути се върнаха към центъра на града\", разказа Добрев. За тази вечер, когато се очаква най-масовия протест в града, от полицията нямали сигнали за възможни провокации. Кметът на града Таня Христова отново заяви, че в града никога не е имало ромско гето, ромско училище или сегрегирана детска градина, нито целенасочено са привличани цигани отвън. Призова подобни теми да не се използват за политически цели, защото това е нещо много опасно. \"Ако смятате, че оставката на кмета ще реши ромския проблем на цяла България, готова съм да я подам\", каза Таня Христова.", "date": "2019.04.13", "title": "7 тръгнали на протеста в Габрово с боксове и метални палки"}
{"url": "https://www.24chasa.bg/novini/article/7399049", "text": "Основателят на \"Уикилийкс\" Джулиан Асанж е задържан в затвора Белмарш в югоизточната част на Лондон, разкри за Франс прес британски съдебен източник, цитирана от БТА. Белмарш е строго охраняван, с капацитет до 910 затворници, сред които има и такива, породили голям медиен интерес. Сред тях беше Роналд Бигс, един от извършителите на обира на пощенския влак от Глазгоу до Лондон през 1963 г., починал през 2013 г. Сред задържаните там бе и радикалният проповедник Анджем Чоудри, осъден през през 2016 г. и освободен през 2018 г. Асанж беше арестуван вчера в посолството на Еквадор в Лондон. Той беше задържан заради неявяване в съда през 2012 г. и заради американско искане за екстрадиция по обвинение в \"информационно пиратство\". Адвокатката на Асанж Дженифър Робинсън каза, че клиентът й ще се бори срещу искането за екстрадиция. Съдебната битка може да продължи между 18 месеца и две години.", "date": "2019.04.13", "title": "Асанж е задържан в строго охранявания затвор Белмарш"}
{"url": "https://www.24chasa.bg/novini/article/7399048", "text": "Най-малко едно десетилетие. Това е времето, което ще бъде необходимо на Венецуела да се възстанови от дълбоката икономически криза, която преживява, предупреди директорът на Международния валутен фонд (МВФ) за Латинска Америка Алехандро Вернер в интервю за АФП.  Констатираме по-силен икономически срив, отколкото очаквахме, посочи Вернер. Новите прогнози за Венецуела са, че брутният й вътрешен продукт ще се свие с 25 на сто тази година, хиперинфлацията ще достигне 10 000 000 процента, а безработицата ще нарасне до 44,3 на сто, информира БТА. Производството на петрол, който е основният ресурс на страната, може да отчете главозамайващ спад до 600 000 барела дневно, лишавайки Венецуела от предимствата от поскъпването на черното злато през последните месеци. Проблемът е хуманитарен, икономическата система е унищожена, има и проблем с производството, търговията със стоки и разбира се със задлъжняването, отбеляза Вернер, който участва в пролетните срещи на МВФ и Световната банка във Вашингтон. МВФ е бил свидетел в миналото на проблеми от такъв характер, но не на всички едновременно, коментира още директорът на Фонда за Латинска Америка. Според него на Венецуела ще й бъде необходимо десетилетие, за да се възстанови.", "date": "2019.04.13", "title": "Международният валутен фонд: Възстановяването на Венецуела ще отнеме поне 10 г."}
{"url": "https://www.24chasa.bg/novini/article/7399065", "text": "1669 многофамилни жилищни сгради вече са обновени по Националната програма за енергийна ефективност от нейния старт до края на март тази година. Общо 2022 сгради в цялата страна имат сключени договори за целево финансиране с Българската банка за развитие (ББР). В момента се извършват строително-монтажни дейности по 138 сгради, съобщиха от МРРБ. 91 са на етап техническо обследване, за 7 е обявена обществена поръчка за техническо обследване и обследване за енергийна ефективност, а още 100 са с обявена обществена поръчка за строително-монтажни дейности. По 17 сгради няма започнати дейности. В общините Бургас, Благоевград и Пазарджик са обновени и с въведени мерки за енергийна ефективност всички жилищни блокове със сключени договори за целево финансиране. В Бургас завършените сгради са 205, в Благоевград – 143, а в Пазарджик 41. Сред останалите общини, където има сключени договори за целево финансиране с ББР по програмата, с най-много въведени в експлоатация блокове са Хасково – 82, Стара Загора – 72, София – 55, Пловдив – 50 и Перник 40. В община Хасково от 110-те сгради с договори за финансиране с ББР по 6 се работи, 10 са на етап техническо обследване, а за 12 сгради е обявена обществена поръчка за строително-монтажни работи. В процес на обновителни дейности са последните 3 сгради с договори в община Стара Загора, както и последната сграда в община Перник. В София 166 сгради имат договори с ББР за целево финансиране, като от тях се работи по 42, 32 са с обявена обществена поръчка за строително-монтажни работи, а 30 са в техническо обследване. Реновират се 13 сгради в Пловдив от общо 73 с договори за целево финансиране с ББР. 4 жилищни сгради в общината са на етап техническо обследване, а за пет има обществена поръчка за строителни дейности. По една сграда не са започнати дейности, в това число и обследвания.", "date": "2019.04.13", "title": "1669 сгради са обновени по Националната програма за енергийна ефективност"}
{"url": "https://www.24chasa.bg/novini/article/7399070", "text": "Броят на загиналите при срутване на две жилищни сгради в Рио де Жанейро нарасна до пет души, съобщи агенция Ефе. По нейни данни най-малко 10 души са били ранени, а още толкова се водят за безследно изчезнали. Спасителите продължават да търсят хора под развалините. По-рано бе съобщено за двама загинали при трагедията, информира БТА. Две шестетажни сгради се срутиха в петък сутринта в района Музема. Според данни на местните метеорологични служби от понеделник в този район валежите са достигнали 365 мм. Градските власти съобщиха, че и двете постройки, както и съседни сгради, са били издигнати незаконно. Предполага се, че със строежа им са свързани престъпни организации, действащи в района. Съседните жилищни постройки са евакуирани заради опасност от срутване.", "date": "2019.04.13", "title": "5 станаха жертвите при срутването на сгради в Рио де Жанейро (Снимки, видео)"}
{"url": "https://www.24chasa.bg/novini/article/7399390", "text": "Мексиканските власти съобщиха, че близо 350 мигранти са разбили катинарите на врата на гватемалската граница вчера и са нахлули в Южно Мексико, за да се присъединят към по-голяма група мигранти, опитващи се да достигнат САЩ, предаде Асошиейтед прес. Мексиканският Национален институт по имиграцията не уточни националностите на мигрантите, но обикновено те са от Централна Америка, информира БТА. Подобна конфронтация на същия граничен мост между Мексико и Гватемала имаше миналата година. Институтът заяви, че мигрантите се държали \"враждебно\" и \"агресивно\", и ги обвини, че са нападнали полицията в Метапа, мексиканско селище между границата и намиращия се наблизо град Тапачула. Групата от 350 души успяла да преодолее полицаите, пазещи моста. Тя се присъединила към по-голяма група от около 2000 мигранти, поели към Тапачула, като част от поредната колона (или керван, както наричат още тези колони) с мигранти, навлязла в Мексико.", "date": "2019.04.13", "title": "Мигранти нахлуха в Мексико, разбиха портал на границата с Гватемала"}
{"url": "https://www.24chasa.bg/novini/article/7398551", "text": "    Има версия, че идеята българин да полети в Космоса е още от август 1964 г. Тогава на прием на съветския министър на отбраната маршал Родион Малиновски военният аташе при посолството ни в Москва генерал-лейтенант Захари Захариев му задава въпроса може ли българин да полети в Космоса със съветски космически кораб. Ген. Захариев дори му казва, че в авиацията ни има летци, които могат да изпълнят такава мисия. Дори посочва имената им - уникалните братя Стаменкови - Стаменко, Карамфил и Евгени. Има и четвърти брат - Крум, също авиатор, но вече е в запаса и лети в селскостопанската авиация. Ако тогава полет на българин беше възможен, сигурно той щеше да бъде с човек от фамилията Стаменкови, защото братята са родени в Ковачевица, родното място и на Георги Димитров. Този факт щеше да бъде експлоатиран в идеологическото и пропагандното отразяване на събитието. През 1964 г. обаче полет на българин е невъзможен, няма подходящ космически кораб. Руснаците още летят на “Восток”, после ще се появят “Союз” и другите. се приближава до реалността, когато в началото на 70-те години е създадена международната космическа програма “Интеркосмос”. Съветският съюз предоставя космодруми и космическа техника. Другите държави участват с научни програми и прибори, които създават за своя сметка. В “Интеркосмос” първоначално влизат само страните от Варшавския договор. Те са разделени на няколко групи. В първата влизат кандидатите на Чехословакия, Полша и ГДР. България, въпреки че е смятана за най-верния сателит на Съветския съюз, е първа, но във втората група. по онова време в края на 1977 г. за Москва заминават четирима: Александър Александров, Георги Йовчев, Георги Иванов и Иван Наков. През март 1978 г. военният министър ген. Добри Джуров прочита заповед, според която за космическата мисия са избрани Александров и Иванов. Те заминават за подготовка в Звездното градче. В последна сметка в Космоса излетя Георги Иванов. Командир на кораба “Союз” е съветският изследовател Николай Рукавишников. Така България става 6-ата държава, която има свой космонавт. В документалния филм на БНТ “Полет на ръба на безкрая” беше показана характеристиката на Георги Иванов след най-подробните изследвания: Успоредно с подготовката на двамата кандидат-космонавти за новите предизвикателства се подготвя и българската наука. За баща на българската космонавтика се смята акад. Кирил Серафимов. той и председателят на БАН акад. Любомир Кръстанов участват от българска страна в създаването на програмата “Интеркосмос”. Петима млади и ентусиазирани учени създават група по физика на Космоса. Българските усилия се специализират в изследването на йоносферата. Това е слоят над Земята, който спира космическите лъчи и реално осигурява живота на земята. Първият български уред в Космоса е Р-1, с който се изследва плазмата в йоносферата. Той е изведен в орбита със спътника “Интеркосмос 8”. Така на 1 декември 1972 г. България става космическа държава № 18 в света. В БАН е създадено ново направление, ръководено от акад. Димитър Мишев, което е за дистанционно изследване на Земята. За тази цел е разработен уредът “Спектър 15”. “Дотогава се снима на фотолента, със “Спектър”-а за първи път се използва магнитна лента, която записва 15 диапазона на видимия спектър”, обяснява Георги Иванов. Създадена е и апаратурата “Средец”, която следи за психофизическото състояние и работоспособността на космонавтите по време на полет. Първият космонавт Юрий Гагарин в своя 108-минутен полет в Космоса е имал в кораба и затворени тубички с храна. С тях учените искат да проверят и изследват възможностите за хранене в условията на безтегловност. Един от експериментите, с които България участва в космическите програми, е разработката на космическата оранжерия СВЕТ. България е третата държава, изпратила храни в Космоса след Съветския съюз и САЩ, и първа по създаване на космически оранжерии. При космическите програми на двамата български космонавти са приготвени специални храни, които е трябвало да се изпитат в условията на Космоса. В Института по криобиология и хранителни технологии се подготвят различни продукти във вакуум. Разнообразието е голямо - супа топчета, мусака, сарми, ядки, плодове, кисело мляко с овесено брашно и много други. Храната има трайност до 5 години. С включването на все повече страни в космическите програми “менюто” на космонавтите се обогатява с традиционни за тези страни хранителни продукти. Оранжерията СВЕТ е на борда на космическата станция “Мир” от 1988 до 2000 г., когато станцията е изведена от орбита и пада в океана. През тези години се правят опити с пшеница и с други растения. Разкриват се много проблеми, влияещи на космическото земеделие: липсата на гравитация, вида на светлината, различната микросреда и др. България получава втори шанс да изпрати космонавт на орбита през 1986 г. След посещение в Москва военният министър ген. Добри Джуров съобщава, че е успял да убеди “съветските другари” да изпратят в Космоса втори българин. На 22 август 1986 г. е подписан протокол “за подготовката и провеждане на съвместен българо-съветски космически полет”. Решено е финансирането да се реши чрез конструиране и производство на научно оборудване на стойност 7 милиона валутни лева (14 милиона долара), което да се предаде на СССР. Технологиите за това оборудване са предоставени безвъзмездно от СССР на България. След щателен медицински подбор на повече от 300 летци от българските ВВС остават 10 кандидати, от които пристигналите в България съветски медици одобряват четирима. Избран е летецът Александър Александров с дубльор Красимир Стоянов. Така България става единствената държава в международната програма “Интеркосмос”, която изпраща двама космонавти. В подготовката с голяма научна програма участва и българският Институт за космически изследвания към БАН. “Програмата беше реализирана много успешно. Част от проектите продължиха след това развитието си в експерименти на станцията “Мир” и на международната космическа станция, а в наше време казва проф. Йорданка Семкова от Института за космически изследвания и технологии към БАН във филма на БНТ1 “Полет на ръба на безкрая.” Учени сега твърдят, че българска космическа оранжерия може да изхранва първата човешка колония на Марс около 2030 г. През ноември 2010 г. колежката Алексения Димитрова написа в “24 часа”, че американският президент Ричард Никсън искал българин да полети в Космоса. Той споделил необичайната идея с високопоставения служител в НАСА д-р Джеймс Флетчер, а 52-годишният Флетчер от своя страна го разказал на 7 януари 1972 г. на помощник държавния секретар по вътрешната политика Алексис Джонсън. Това става ясно от запис на разговора между Флетчер и Джонсън, открит от Алексения Димитрова в американските национални архиви. Документът излиза на бял свят от историческата колекция на Държавния департамент, която се пази в Колидж парк, Мериленд. Оригиналът на стенограмата бе разсекретен по искане на “24 часа”. По повод на тази невероятна новина тогава Соломон Паси написа в “24 часа” анализ със заглавие Паси обяви Космоса за новата цел на държавата ни. “Някогашната космическа слава на България - 6-ата според класацията на ООН космическа държава, се крепеше на връзките ни със СССР и на амбициите на българските учени и военни - пише Соломон. - С двамата си героични космонавти - Георги Иванов и Александър Александров - България гордо оглавяваше статистиката за държави с най-много космонавти на глава от населението...” Атлантик №1 предлагаше да подготвим нов, трети - този път астронавт, като се възползваме от “привилегированото си сътрудничество със САЩ, включително и във военната област”. На пресконференцията в четвъртък по повод 15-годишнината от членството на България в алианса Паси отново припомни идеята си за български астронавт. Той препоръча на премиера Бойко Борисов да се обади на президента на САЩ Доналд Тръмп и да поиска да бъде изпратен български космонавт на Луната. Паси е убеден, че имаме готови хора за астронавти, които ще се справят със задачите. Соломон Паси уточни, че това искане към Доналд Тръмп трябва да бъде следващата стъпка след приключване на историческата сделка за самолетите F-16.", "date": "2019.04.13", "title": "България първа създаде оранжерия в Космоса"}
{"url": "https://www.24chasa.bg/novini/article/7399411", "text": "Американски военнослужещ е пробол фатално с нож японка на остров Окинава и после се е самоубил, съобщи японското министерство на външните работи. В този югозападен регион на Япония има все засилено недоволство срещу присъствието на американските военнослужещи, предаде Асошиейтед прес. Силите на САЩ в Япония съобщиха, че Военноморската служба за разследване на престъпления работи заедно с местната полиция в разследването на смъртта днес на матрос от американските военноморски сили, зачислен към подразделение на морската пехота, и на жителка на Окинава, информира БТА. Те заявяват следното: \"Това е голяма трагедия и сме поели изцяло ангажимента да подпомогнем разследването\". Силите на САЩ допълват, че по-късно ще бъде съобщена още информация. Японският заместник-министър на външните работи Такео Акиба е телефонирал на американския посланик Уилям Хейгарти и е поискал съдействие за разследването, както и да бъдат положени усилия да не се допусне да се повторя това.", "date": "2019.04.13", "title": "Американски военен наръгал фатално  японка на остров Окинава и се самоубил"}
{"url": "https://www.24chasa.bg/novini/article/7399420", "text": "Образованието е от ключово значение за интеграцията на ромското население и затова се предлагат рестриктивните мерки при пет неизвинени отсъствия да се спират социалните и семейните помощи за цялата година, заяви в „Седмицата“ на  вицепремиерът по икономическата и демографската политика Марияна Николова. Тя посочи, че подкрепя строги санкции, но би участвала в дискусия, ако има по-добри предложения. Важно е да не стига до етническо напрежение и ситуации като тази в Габрово не трябва да се политизират, изтъкна Николова. Попитана каква отговорност вижда на централната власт за проблема, който изкара хората на протести в Габрово, тя коментира: \"Не мога да кажа, че съм съгласна с позицията, че на централно ниво ние трябва да бягаме от отговорност. Изпълнителната власт трябва да съдейства във всички случаи и да работи в синхрон с местната власт. Но когато става въпрос за масови безредици, за протести и за нарушаване на обществения ред, искам да приветствам усилията на полицията, които изключително се справиха в тази тежка и сложна ситуация, за да не се стигне до етническо напрежение. Защото е много тънък моментът с етническото напрежение и не бива да се политизира\". На въпрос защо, след като се е справил шефът на местната полиция, той си отива от поста, Марияна Николова отговори: \"Явно не се е справил достатъчно, защото този проблем е замитан. Ромската интеграция е дългогодишен проблем, върху който изключителни мерки, които бяха прилагани и лансирани в обществото, явно не дават добрия резултат. Може би ще трябва да се направят и някои по-драстични законодателни промени и в тази посока правителството работи. Не случайно вчерашното заседание на Националния съвет за тристранно сътрудничество, чийто председател съм аз, се разгледа и законопроектът за социалното подпомагане, където се предлагат значителни рестриктивни мерки, а именно при пет неизвинени отсъствия да се спират семейните и социалните помощи за цялата година\". Срещу тази мярка възразиха синдикатите. \"В тристранния диалог се слушат всички мнения. Законопроектът е внесен от група народни представители и между първо и второ четене могат да бъдат допълнени предложения. Но принципно Министерството на труда и социалната политика и Министерството на образованието и науката подкрепят проекта, тъй като отнякъде трябва да се започне\", каза още Николова.", "date": "2019.04.13", "title": "Mарияна Николова: Ситуации като тази в Габрово не трябва да се политизират"}
{"url": "https://www.24chasa.bg/novini/article/7399446", "text": "Председателят на Държавния съвет на КНДР Ким Чен Ун призова в програмна реч за приоритетите на страната всички сили да бъдат насочени към развитието на икономиката, съобщи днес севернокорейската информационна агенция КЦТА, цитирана от ТАСС и БТА. \"В сегашната борба за изграждане на социалистическата държава централната задача на републиката ни е силно укрепване на материалната основа на социализма чрез съсредоточаване на всички сили на страната в икономическото строителство\", цитира КЦТА речта на Ким Чен Ун. Агенцията подчертава, че севернокорейският лидер подробно се спира на различни сфери от народното стопанства - енергетика, добив на полезни изкопаеми, металургия, транспорт, строителство, лека промишленост и селско стопанство. За всяко икономическо направление той дава поръчения какво трябва да се направи, за да се увеличат обемите на произвежданата продукция. Специално ударение поставя върху стоките за задоволяване на потребителското търсене. \"В най-кратки срокове трябва да решим проблемите с храненето и потребителските стоки, които имат решаващо значение за подобряване на живота на хората\", подчертава Ким Чен Ун и допълва, че е необходимо и да се ускорят темповете на строителство, \"за да се осигурят на хората по-добри и по-цивилизовани условия на живот\". На военната сфера, на която в подобни речи лидерът на КНДР обикновено обръща голямо внимание, в текста на сегашната му реч са отделени само два абзаца, посочва ТАСС. \"Винаги трябва да помним, че мирът се гарантира само със силни въоръжени сили, твърдо да се придържаме към принципите на самоотбрана и да продължаваме да укрепваме отбранителната способност на страната\", отбелязва Ким Чен Ун. КЦТА уточнява, че речта е произнесена на 12 април на първата сесия на новия състав на Върховното народно събрание.", "date": "2019.04.13", "title": "Ким Чен Ун: Винаги трябва да помним - мир се гарантира само със силни въоръжени сили"}
{"url": "https://www.24chasa.bg/novini/article/7399476", "text": "Омбудсманът Мая Манолова и студенти от СУ „Св. Климент Охридски“ само за три часа днес събраха в столичен магазин на търговската верига БИЛЛА шест колички с хранителни продукти за великденската трапеза на възрастни хора. Това съобщиха от пресцентъра на омбудсмана. Инициативата, в която те участваха – „Купи и сподели“, е част от Националната кампания „Великден за всеки – дари празник на баба и дядо“, организирана за четвърта поредна година от омбудсмана. Клиентите на магазина купуваха трайни хранителни продукти като дарение за пенсионери, които оставяха в специално поставените за целта на изхода колички, брандирани с логото на кампанията. В акцията днес се включиха и дъщерята на Манолова – Ралица, както и прокуристът на БИЛЛА Стоян Тачев. „До момента са събрани продукти за няколко хиляди хранителни пакета. Надяваме се, че в даряването на храни, освен гражданите, на които безкрайно много благодаря за добрите им сърца, ще се включат и българските производители на храни. Така ще можем да стигнем до повече хора, да подкрепим великденската им трапеза с необходимите продукти“, каза омбудсманът. Тя призова всички, които искат да подкрепят кампанията, да го направят със SMS на 1255 или на банковата сметка, разкрита конкретно за целта. Общо 41 магазина в 13 града на страната се включват в благотворителната кауза – това са най-големите търговски вериги БИЛЛА, КАУФЛАНД и ЛИДЛ, като към тях се присъединяват и регионални супермаркети – Т МАРКЕТ, BULMAG, СЛЪНЧЕВИ ЛЪЧИ, ВИЛТОН, СЛАВЕКС,ВИРЕЯ ЛОМ, БОРУНА И ТИК-ТАК. /Магазините, които участват в инициативата „Купи и сподели“ по градове и часове тук: http://bit.do/ePaqH/ Доброволците на „Великден за всеки“ от Софийски университет „Св. Климент Охридски“, Национален алианс за работа с доброволци /гр. Пловдив, гр. Кюстендил и гр. Стара Загора/, Национално сдружение „Младежки глас“ /гр. Бургас, гр. Стара Загора/, 50 деца – членовете на „Организацията на Българските скаути“ /гр. Варна и гр. Шумен/, ЕГ „Васил Карагьозов“ от гр. Ямбол, Фондация П.У.Л.С. /гр. Перник/, Общински ученически клуб „Екология и опазване на околната среда“ /гр. Лом/ и младежи от група „отГОворните“ /гр. Горна Оряховица/ оказват съдействие на всички, решили да подкрепят инициативата. Като доброволци в „Купи и сподели“ се включват още и местните обществени посредници от гр. Шумен – Иван Капралов и от гр. Стара Загора – Надежда Чакърова. Кампанията „Великден за всеки – дари празник на баба и дядо“ може да бъде подкрепена и с финансови средства по банкова сметка в УниКредит Булбанк, разкрита конкретно и единствено за целите на кампанията, като титуляр е Български Червен кръст: IBAN: BG53UNCR70001522802795 Банков код: UNCRBGSF Или със SMS 1255 - на стойност 1 лев, освободен от ДДС Чрез on-line дарения от България и чужбина на сайта на БЧК – www.redcross.bg", "date": "2019.04.13", "title": "Мая Манолова събра 6 колички продукти за пенсионери в акция „Купи и сподели“ (Снимки)"}
{"url": "https://www.24chasa.bg/novini/article/7399488", "text": "Турция излиза от период на избори и през следващите четири години навлиза в период на стабилност, заяви говорителят на Европейската комисия Маргаритис Схинас в интервю за Анадолската агенция. Може да разглеждаме това като добра възможност, отбеляза Схинас във връзка с бъдещето на отношенията Турция- ЕС, информира БТА. Турция и ЕС осъществяват активно сътрудничество по въпроси като борбата срещу тероризма, миграцията, обмена на информация, търговията, транспорта и енергетиката и трябва да продължат да работят в тези сфери, изтъкна говорителят на ЕК. Обявената наскоро програма за икономически реформи също е позитивна стъпка, добави той. Той припомни организираната миналата година във Варна среща на върха Турция-ЕС, състоялото се миналия месец заседание на съвета за партньорство ЕС-Турция и добави, че се работи за организиране на заседание в рамките на енергийния диалог на високо равнище. Поддържаме жив огъня в отношенията Турция- ЕС, изтъкна говорителят. Той отбеляза, че по време финландското председателство на евросъюза през втората половина на годината може да бъде взето решение за евентуална среща на върха. Схинас изтъкна, че позицията на ЕК в отговор на призивите на Европейския парламент за прекратяване на процеса на присъединяване на Турция към ЕС е ясна. Той припомни, че за прекратяване на процеса на присъединяване е необходимо единодушно решение на страните членки, което в настоящия момент липсва. Турция е страна кандидат. Ние продължаваме да създаваме връзки и да работим заедно. Вратата на ЕС е отворена за Турция и ще остане отворена. За да остане отворена вратата, пантите трябва да функционират, изтъкна Схинас. Ние знаем какво трябва да правим, за да държим вратата отворена. Трябва да попречим пантите да хванат ръжда. От гледна точка на отношенията Турция- ЕС пантите може да бъдат определени като реформи, върховенство на правото, демокрация, посочи говорителят на ЕК. Той подчерта, че докато се отбелязва напредък в тази област, вратата на ЕС ще остане отворена за Турция. Схинас каза също, че предложението на ЕК за актуализация на споразумението за митнически съюз с Турция стои на дневен ред. Митническият съюз е важно средство за актуализиране на търговските и икономически отношения между Турция и ЕС, добави той. Говорителят на ЕК припомни, че засега не е постигнато съгласие между страните членки за актуализация на споразумението. Диалогът продължава, в Европа нищо не става много лесно, коментира той. Схинас изтъкна, че ЕС трябва да направи това, което зависи от него, за актуализиране на споразумението за митническия съюз, а по въпроса за визовата либерализация за турските граждани Турция трябва да изпълни своите ангажименти. Схинас отбеляза, че споразумението за мигрантите между Турция и ЕС продължава да дава положителни резултати. Резултатите показват, че бежанският поток в района на Егейско море е намалял с 90 процента, изтъкна той и добави, че по негово мнение споразумението за мигрантите е една история на успех от гледна точка на отношенията Турция-ЕС. Трябва да се фокусираме върху подобни позитивни развития, добави той. Турция е важен и голям съсед на ЕС, каза още Схинас. Географията и историята ни задължават да работим заедно. Ние ще продължим да създаваме връзки с Турция и с турския народ, добави той.", "date": "2019.04.13", "title": "Говорител на ЕК: Турция влиза в период на стабилност, това е добър знак за връзките с ЕС"}
{"url": "https://www.24chasa.bg/novini/article/7399461", "text": "Мириам Белт заминала на почивка в Тайланд, но срещнала смъртта си там, пише Thai PBS world.  26-годишната германка e пътувала сама до там. Тялото й е намерено обезобразено от случаен минувач до исторически монумент. Насилникът ѝ покрил с листа трупа ѝ и го хвърлил в пролука между два камъка по пътя. Момичето било със сериозни рани по лицето и главата, брутално изнасилено, пребито и убито от 24-годишния тайландец Ронакорн Ромруен. В интернет изплуваха записи от охранителни камери, на които се виждат страховити кадри от последните мигове живот на Мириам. Те разкриват как тя се изкачва по каменни стълби без да подозира, че е следвана от човек, който ще я убие по-късно. Младата жена първо прекарвала отпуската си в близост до град Патая и по-късно е отпътувала с лодка до Кох Сичанг. Там си наела колело и се натъкнала на местен, който започнал да я преследва. Той искал да прави секс с Мириам, но тя го отблъснала. Ронакорн продължил да я преследва и накрая успял да я изнасили на отдалечено място в гората. От страх, че Мириам ще отиде в полицията, взел камък и я ударил няколко пъти по главата, за да я спре. След това заровил обезобразения труп на отдалечено място в гората. Сутринта оттам минал друг местен мъж, който забелязал безжизненото тяло. Полицията успяла да открие убиеца и го арестувала. Той се признал за виновен и разказал всичко за отвратителното престъпление. От полицията добавят, че заподозреният, като е видял жертвата да кара велосипед сама, се е опитал да разговаря с нея, но тя се е опитала да избяга, когато той я е нападнал. Заподозреният твърди, че е убил жертвата от страх, че може да го докладва на полицията, и е изхвърлил нейното тяло. Жителите на Кох Сичанг са много гневни на убиеца, отбелязвайки, че инцидентът може да съсипе туристическия бизнес на популярния остров, за който мечтаят мнозина. Според DailyMail само между 2016 и 2018 година в Тайланд са загинали 60 британски граждани, а смъртта им настъпила при съмнителни обстоятелства. Независимо, че властите често предупреждават за опасностите в тази страна, Тайланд продължава да е любимо място за туристите.", "date": "2019.04.13", "title": "Млада германка е брутално изнасилена, пребита и убита на почивка в Тайланд (Видео)"}
