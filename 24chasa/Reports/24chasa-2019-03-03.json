{"url": "https://www.24chasa.bg/novini/article/7327458", "text": "Поход в планината в Парилския проход, за малко да завърши неблагоприятно за 40 туристи, сред тях и деца. След като автобусът им се развалил, туристите се изгубили. Намерeни са призори от доброволци от село Голешoво, предаде В късния следобед вчера група от около 40 туристи минава през селото на път за хижа “Славянкa\". Край хижа Извора обаче, автобусът им се разваля и те тръгват пеша. Става късно и студено и се губят. Около полунощ човек от групата подава сигнал. Локализирането им е трудно. На помощ се притичва кметският наместник на Голешово с още двама души. Потърпевшите упрекват туристическото дружество, че е предприело поход в късните часове - в отговор от дружеството казаха, че въпреки късния час, са щели да завършат прехода, ако не се е развалил рейсът и ако е нямало толкова паднали дървета по пътя.", "date": "2019.03.03", "title": "Туристи се изгубиха в планината, след като автобусът им се развали"}
{"url": "https://www.24chasa.bg/novini/article/7327257", "text": "15-годишно момиче е изчезнало безследно в Берлин. Ребека последно е видяна, когато си е тръгнала от дома на по-голямата си сестра и съпруга й в район \"Нойкьолн\". Разследващите не вярват момичето все още да е живо и предполагат, че е станало жертва на престъпление, съобщи \"Билд\". 3 дни след изчезването на Ребека другата й сестра - Вивиен, организира акция в Инстаграм за търсене на изчезналото момиче. Поканата й е да обикалят с велосипеди. Първоначално в търсенето се включват 15 души, половината от тях обикалят пеша. В следващите акции участващите достигат 70. Раздават плакати с образа на ученичката. Кампанията по издирване се разширява, координира се на улица в южната част на Берлин, където Ребека живее и ходи на училище. Вивиен участва в търсенията, като носи детето си на гръб. Полицийски хеликоптер също е търсил изчезналото момиче. Родителите на Ребека казват, че не е имала приятел. Била е срамежлива, но жизнерадостна. Единственият заподозрян за изчезването на момичето е бил съпругът на сестра й Джесика, в чийто дом е била последно. Полицията няколко пъти е претърсвала къщата им, но никакви следи не са довели до Ребека. Семейството стои зад младия мъж.  ", "date": "2019.03.03", "title": "12-и ден търсят в Германия безследно изчезнало момиче"}
{"url": "https://www.24chasa.bg/novini/article/7327310", "text": "Пожар в пететажна сграда в историческия квартал на Истанбул \"Бейоглу\" отне живота на четири души, предаде Анадолската агенция, цитирана от БТА. Има и един пострадал, съобщиха източници от силите за сигурност. Причините за пожара засега остават неизвестни. На мястото все още работят огнеборци.                                                                                                                                                                                                                                                                                                                       ", "date": "2019.03.03", "title": "Четирима души загинаха при пожар в Истанбул (Видео)"}
{"url": "https://www.24chasa.bg/novini/article/7327318", "text": "Международната рейтингова агенция \"Мудис\" (Moody's) повиши кредитния рейтинг на Гърция в местна и чуждестранна валута с две степени - на В1 от В3, като се позова на ефективността на гръцката програма за реформи, съобщи в. \"Катимерини\", цитиран от БТА. На моменти напредъкът спира, целите биват отложени или пропуснати, но движещата сила на реформите изглежда все повече укрепва с добра перспектива за бъдещ напредък и нисък риск от връщане назад, посочи \"Мудис\" в оценката си, оповестена в петък. Рейтинговата агенция е променила перспективата на Гърция от \"позитивна\" на \"стабилна\". От \"Мудис\" посочват още, че средносрочните перспективи пред Гърция ще останат слаби, ако не се увеличат значително инвестициите.", "date": "2019.03.03", "title": "\"Мудис\" повиши кредитния рейтинг на Гърция с две степени"}
{"url": "https://www.24chasa.bg/novini/article/7327335", "text": "Ние, българските националисти от \"Атака\", се надяваме всички политици един ден да бъдат патриоти и националисти, в този добър и хубав смисъл на думата, които да кажат, че България е основният ни интерес. А всички останали блокове, съюзи и принадлежности са нещо, което минава и отминава. България е вечна! Това заяви лидерът на \"Атака\" Волен Сидеров пред Паметника на Цар Освободител в София по случай Освобождението на България от турско робство, съобщиха от пресцентъра на партията. Сидеров подчерта, че на Трети март националистите от \"Атака\" отбелязват датата не като исторически архив или прашна страница от чекмеджето на историята, а като жива дата. „Темата за Освобождението на България от турско робство я приемаме като жива и актуална тема, по-важна от кворума в Народното събрание. Ако нямаше Освобождение, нямаше да има Народно събрание. Неслучайно този паметник е тук. Император Александър II гледа към сградата на парламента, за да помним кой е подписал манифеста за обявяване война на Турция, за освобождаване на угнетените християнски народи”, заяви Сидеров. Той отбеляза, че и днес има безумци, които се опитват да омаловажават Освобождението на България: „Опитваха се да омаловажават жертвите на руските офицери и войници, на българските опълченци. Поклон и вечна слава на загиналите за България”. По време на речта си лидерът на \"Атака\" повдигна въпроса и за обучението на българските ученици. „В момента имаме учебници, в които нашите деца учат, че българи и турци живеели заедно, пеели, танцували и се черпели с баклава по време на празниците. Ще минат няколко години и сигурно ще пише, че едва ли не сме процъфтявали по време на Османската империя. Цинизъм! Отвратителен цинизъм, който обаче се преподава на българските деца”, заяви Сидеров. „Но ние, българските националисти от \"Атака\", сме за това – да напомняме, да вдигаме глас, когато трябва, и да правим, каквото можем”. По думите му днешните т. нар. наши евроатлантически приятели, на които се кланят ден и нощ, бяха тези, които поддържаха Османската империя. „Бяха тези, които казаха на султана – искате ли помощ, искате ли военни специалисти срещу тези разбойници, които се бунтуват – имам предвид българите, които направиха Априлското въстание, имам предвид Левски, Ботевата чета, всички герои, пред които ние се кланяме”. Сидеров обясни, че Западът поддържаше Османската империя, а прадядовците на Меркел, Тереза Мей, Юнкер и т. н. казаха да нарежат България на парчета в Берлин. „Затова ви казвам, че днешната дата е жива и тя трябва да ни даде поуки. Какво става в днешния ден? Идва другарят Столтенберг и се среща на 4 очи с министър-председателя. Какво си говориха, за какво го е убеждавал? Аз ще задавам тези въпроси. Дали ще науча истината, е друга работа. За какво го е убеждавал ли? Мога да ви кажа, тъй като много години вече се занимавам с анализи и мога да преценя, че генералният секретар на НАТО е идвал тук, за да превърне България във фронтова линия срещу същата тази Русия, която ни освободи”, каза още Сидеров. Той попита какво получаваме от членството ни в НАТО. „Нима ставаме по-силни военно? Нима сме по-сигурни и защитени? Не! Именно тези, които ни вкараха в НАТО, ни накараха да си нарежем всички тактически оръжия, които ги имахме подарък от Русия, макар в нейния съветски вид. Да, тя премина през много трансформации, но Русия си остана центърът на Православието. Ние принадлежим на Православието, не на англосаксонския свят”, категоричен бе Сидеров. „България е важна и точно затова тук идват генералните секретари на военните блокове, за да ни направят отново фронт, за да ни превърнат отново в инструмент за поразяване на тези, които ни освободиха, които проливаха кръв за нашето Освобождение”, добави Сидеров. От нас зависи дали ще гледаме безучастно собствената си съдба. Ние от АТАКА правим каквото трябва. Българският народ дали ще се събуди, зависи от него. Трябват ни сили, за да показваме накъде да върви нашето управление. Ще го правим, докато сме живи. Бог да пази България!”, заяви Сидеров.", "date": "2019.03.03", "title": "Сидеров на Трети март: Западът беше с поробителя, а Русия ля кръв за нас"}
{"url": "https://www.24chasa.bg/novini/article/7327341", "text": "Няколко инцидента, придружени с насилие, бяха регистрирани през нощта на събота срещу неделя в Атина и Солун, съобщава в. \"Катимерини\", цитиран от БТА. В Атина около 40 маскирани лица атакували полицейско управление в квартал Кукаки с най-малко 4 запалителни бомби. Входът на управлението е понесъл щети, както и две патрулни коли, паркирани пред него, и съседната пекарна. Полицията е задържала 10 души във връзка с инцидента. В Солун около 50 души нападнали полицаите, охраняващи турското консулство, към 2,40 ч. през нощта. Нападателите хвърляли камъни и запалителни бомби. Полицията отвърнала със сълзотворен газ и зашеметяващи гранати, но нападателите избягали в кампуса на Аристотеловия университет, до който полицаите нямат достъп. Две спортни събития в събота вечерта също бяха придружени с инциденти, свързани с насилие, отбелязва \"Катимерини\". В Атина в югозападното предградие Никея фенове на местния футболен отбор Йоникос се биха с феновете на противниковия клуб Проодефтики с камъни, палки и сигнални ракети. Един автомобил е изгорял, а на други два са нанесени сериозни щети. Полицията е задържала 16 души във връзка с инцидентите. В Пирея около 30 лица, облечени в черно и с мотоциклетни каски на главите, размахваха палки на входа на басейна, където се състоя срещата по водна топка между женските отбори на Олимпиакос и Глифада. Двама души пострадаха и бяха нанесени материални щети на спортния комплекс. Мачът бе прекратен.", "date": "2019.03.03", "title": "49 маскирани с 4 запалителни бомби нахлуха в полицейско управление в Атина"}
{"url": "https://www.24chasa.bg/novini/article/7327343", "text": "В лекциите си пред студентите от един от най-престижните американски частни университети – \"Йейл\", проф. Иво Банац обръща специално внимание на балканската история. Ученият от Хърватия е един от световно признатите историци и сред най-уважаваните анализатори. В родината си е бивш депутат и министър за защита на околната среда и регионалното развитие. \"Много хора, които мислят, че политиката е сфера на нечисти дейности, забравят, че - ако не си изцапаш ръцете с нея - никога няма да постигнеш особена промяна в страната си\", коментира той пред  \"Все още се усещат последствията от световната финансова криза през 2008 и през последните години тук се е настанила един вид депресия. Има стагнация във всички страни, въпреки че редица балкански държави – 4 по-точно – са влезли в Европейския съюз. Това доведе до положителни промени, но и значително се обезлюдиха\", посочва проф. Банац. \"Един източноевропейски политик, на когото не симпатизирам особено - чешкият президент Земан, който е евроскептик - наскоро каза, че ситуацията в Европейския съюз е ужасна - но извън него е още по-зле. Европейският съюз се разцепва на различни сфери по интереси. По отношение на по-широкия Европейски съюз, има две заподозрени страни – Русия и Китай. Трудно е да се каже кой прави повече за разделянето на Европейския съюз. Руското влияние е значително в Сърбия. Китайското влияние - от друга страна - не е толкова видимо. Много по-тихо е - не е свързано с конкретни проблеми, които трябва да се решат като Босна и Херцеговина, Косово и т.н. Но, когато погледнем какво правят - следват модела, който Китай прилага навсякъде по света – чрез различни строителни проекти, язовири, мостове, ЖП линии, магистрали и други създава клиентела и прави някои от държавите изключително зависими. Когато кажем, че Русия има особено влияние, трябва да споменем и че е претърпяла редица загуби - Македония е добър пример, Черна гора – още по-добър. Какво ще се случи с Косово – това е съществен въпрос. Когато Путин дойде в Белград, въпреки уверенията към правителството на Вучич, той каза и нещо неприятно за г-н Вучич - че решението на въпроса с Косово трябва да дойде като резултат на преговори между Сърбия и Косово, но не може да бъде направено извън контекста на Съвета за сигурност на ООН. Тоест - Русия да има вето на резултата\", коментира професорът. \"В момента наблюдаваме създаването на една компактна организация на източните балкански страни с мост към Хърватия и Словения. Остава проблемът със Сърбия - как да се нормализира вътрешното положение в страната. Не очаквам това да стане при Вучич, защото отдавна знаем нещо, което много западни правителства тепърва научават, а именно, че той не е толкова готов на реформи, както твърди, че всъщност е много непредвидим политик, много инатлив и много авторитарен\", отбеляза още той.", "date": "2019.03.03", "title": "Историк от \"Йейл\": Русия и Китай разцепват ЕС на различни сфери на интереси"}
{"url": "https://www.24chasa.bg/novini/article/7327371", "text": "Президентът Румен Радев и премиерът Бойко Борисов отбелязват заедно тържествената заря-проверка на площад \"Народно събрание\" по повод на Националния празник на България. Тук е и патриарх Неофит, председателят на Народното събрание Цвета Караянчева, кметът на София Йорданка Фандъкова, шефът на парламентарната група на ГЕРБ Цветан Цветанов, депутати, посланици, военни аташета и много гости.", "date": "2019.03.03", "title": "Радев и Борисов заедно на Трети март (Снимки + видео)"}
{"url": "https://www.24chasa.bg/novini/article/7327360", "text": "49-годишен мъж е загинал при пожар в дома си в лясковското село Джулюница, съобщиха от полицията във Велико Търново. Сигнал за случая е получен тази сутрин в 03, 00 ч. Причините за инцидента са в процес на изясняване. По случая е започнато досъдебно производство. На мястото е извършен оглед от пожарникари и криминалисти.", "date": "2019.03.03", "title": "Мъж е изгорял при пожар в дома си в село Джулюница"}
{"url": "https://www.24chasa.bg/novini/article/7327385", "text": "Ислямска държава изпраща атентатори самоубийци с коли-бомби срещу подкрепяните от САЩ сирийски бойци от Сирийските демократични сили, водещи офанзива срещу Багуз, в отчаян опит да отложи поражението си и превземането на последния й анклав в Сирия, предаде Ройтерс, цитирана от БТА. Превземането на селището в Източна Сирия ще бъде важен етап в международните усилия за борба с джихадистите, чийто самозван \"халифат\" през 2014 г. обхващаше една трета от Сирия и Ирак. Но всички приемат, че групата, която губи територии оттогава и понесе тежки поражения през 2017 г., ще остане заплаха за сигурността като бунтовническа сила със спящи клетки, която контролира няколко пустинни района. СДС заявиха, че очакват решителна битка днес, след като напредваха постепенно в продължение на 18 часа, опитвайки се да избегнат заложени от Ислямска държава мини. Бойците на групировката използват и подземни тунели, за да извършват засади и след това да изчезват. Към обяд нямаше признаци, че битката е приключила. По-рано СДС съобщиха, че в Багуз вероятно има няколкостотин бойци на Ислямска държава, предимно чужденци. Водената от САЩ антиджихадистка коалиция ги окачестви като \"най-закалените\" членове на групата. Въздушни удари на коалицията са унищожили две от изпратените от Ислямска държава коли бомби, а СДС взривиха трета, съобщава командир на подкрепяните от САЩ сили. Джихадистите използват множество атентатори самоубийци, особено жени, съобщава Рустам Хасаке, един от командирите на СДС, участващи в офанзивата. \"Изправени сме пред враг, който ни напада с коли бомби, с мотоциклети бомби, с велосипеди бомби\", добавя той, цитиран от Франс прес.", "date": "2019.03.03", "title": "Ислямска държава изпраща атентатори самоубийци с коли-бомби срещу подкрепяни от САЩ сирийски бойци"}
{"url": "https://www.24chasa.bg/novini/article/7327401", "text": "Лидерката на германския Християндемократически съюз (ХДС) Анегрет Крамп-Каренбауер, смятана за възможна бъдеща канцлерка, беше подложена на критики заради шеговити забележки за интерсексуалните, предадоха ДПА и БТА. Тоалетните за трети пол \"са за мъже, които още не знаят дали трябва да седят, или да са изправени, докато пикаят\", заяви тя в сатирична реч, част от карнавалните празненства. В нея тя определи и правителството в Берлин като мекушави \"пиячи на лате макиато\". Думите й бяха посрещнати със смях от публиката, събрала се в югозападния град Щоках в четвъртък вечерта. Но видеозапис на речта й предизвика гняв през уикенда. \"Още един ден, в който се подиграваме на различните. Толкова ли е трудно да се произнесе забавна реч, без да се подиграваме на малцинствата?\", запита в Туитър депутатът Йенс Бранденбург, говорител на либералните Свободни демократи по проблемите на ЛГБТ общността. Германският онлайн портал \"куиър\" публикува статия за речта и последвалите я критики онлайн срещу Крамп-Каренбауер, цитирайки депутата от \"Зелените\" Свен Лехман. \"Наистина ли мислите, че има нужда да пускате изтъркани шеги на гърба на интерсексуалните и транссексуалните?\", попита той риторично. През 2015 г. Крамп-Каренбауер вече беше подложена на подобни критики. Тогава тя сравни гей браковете с кръвосмешение. От януари германците имат правото да се регистрират като принадлежащи към \"третия пол\", припомня ДПА.", "date": "2019.03.03", "title": "Лидерката на ХДС: Тоалетните за трети пол са за мъже, които не знаят дали ще седят, или ще са прави"}
{"url": "https://www.24chasa.bg/novini/article/7327413", "text": "В деня на националния празник на България историкът Румен Манов показа в ефира на  разшифрована телеграма, в която е посочено кой е предал Левски. Той заяви, че ще дари историческия документ на Карлово. Спорът за предателството е отдавна, като едни експерти твърдят, че не е бил предаван, други смятат обратното и посочват поп Кръстьо като виновник за страшното деяние. Манов е колекционер и дарител на много музеи и галерии. През 2017-та година е избран за \"Будител на годината\" и почетен гражданин на родния си град Кюстендил, а миналата година беше отличен с почетен знак \"Св. Климент Охридски\" от най-старото висше училище у нас. Историкът цитира част от текста на телеграмата, изпратена до турския Каймакан. „Ваше господство, ще ви проводя поп Кръстьо, който ни даде донесенията за събирането на комитите в неговото лозе. Моля ви, пратете ни и останалата папка с предишните му донесения”. \"В намерения документ става дума, че Левски е предаден от поп Кръстьо. Стар спор е дали е предаден, но материалите и сега ръкописът сочат, че Васил Левски е предаден”, каза историкът. Той показа и снимка на свещеник, спасил десет отрязани глави на ботеви четници, като след Освобождението ги е поставил в стъклен шкаф. Румен Манов донесе и оригинал на Царски орден, който е получен само от 9 българи в нашата история. Иначе има около 52 раздавания. „Имало е раздавания на френски принцове, графове, дори Мусолини ги е получавал. Имало и нерегламентирани раздавания. Ордените се закупуват на аукциони в чужбина. Аз съм късметлия, че го купих от колекционер, иначе цената им започва от 4-5 хиляди евро”, обясни Манов.", "date": "2019.03.03", "title": "Историкът Румен Манов показа телеграма с информация кой е предал Левски"}
{"url": "https://www.24chasa.bg/novini/article/7327429", "text": "Президентът Румен Радев присъства на тържествената заря-проверка на площад \"Народно събрание\" по повод на Националния празник на България. Уважаема г-жо председател на Народното събрание, Уважаеми г-н министър-председател, Ваше Светейшество, Уважаема г-жо кмет на Столична община, Уважаеми министри и народни представители, Уважаеми господин Началник на отбраната, Уважаеми представители на политическите партии и на религиозните общности, Ваши превъзходителства, Уважаеми генерали, адмирали, офицери, сержанти и войници, Скъпи сънародници, Преди 141 години на днешната дата възкръсва България. Възкресението е плод на дълго усилие и много жертви. Паисий ни припомни кои сме и откъде идваме. Борците за църковна независимост възродиха християнската ни вяра. Възрожденците разпалиха неугасимата искра на свободата. Левски формулира чистата и свята република, в която всички народи ще живеят под едни чисти и свети закони. Бенковски и априлци отвориха фаталната рана в сърцето на тирана. Кладите на Батак, Клисура и Панагюрище бележат пътя към нова България, увенчан с неувяхваща слава от героизма на българските опълченци. Свободата идва на щиковете на армията на царя-Освободител Александър Втори. През годините и най-вече в ново време споменът за Руско-турската освободителна война бе изопачаван според политическата конюнктура на момента. Но вестниците и хрониките от онази епоха са съхранили спомена за тази народна война, за възторга в Москва и Санкт Петербург при обявяването на манифеста. Споменът за петимата синове на императора, воювали в действащата армия, и този за безименните руски селяни, замръзнали в преспите на Шипка или положили кости край Плевен и Шейново. За нашата свобода падат и много румънци, финландци, украинци и доблестни войни от всички народности в руската императорска армия, чиито подвиг днес почитаме. Руският историк Николай Епанчин, офицер в освободителната армия, след години ще напише: „Великият християнски народ не може да е себелюбец, той е длъжен да е човеколюбец, иначе не е нито християнски, нито велик“. Достойният български народ завинаги ще пази паметта за онези, които отдадоха живота си за нашата свобода. Защото тъй повеляват християнското човеколюбие и собственото наше достойнство. Мнозина внушаваха, че глобализацията ще изтрие границите, че глобализираният човек ще надрасне условностите на миналото: историята, паметта, езика и националната си култура. Днес политиката взема реванш над тази заблуда. Затова и дни като днешния са повод за почит, но и повод за единение около историческата истина, около идеала на Възрожденците, в който българите не се делят по вяра и произход, нито по сан и богатство, а заедно се борят за високи цели. За свобода и справедливост, които никога не се дават даром, а всяко поколение трябва само да отстои. Вечна памет за героите! Да живее България!", "date": "2019.03.03", "title": "Радев: Свобода и справедливост не се дават даром, всяко поколение трябва да ги отстои"}
{"url": "https://www.24chasa.bg/novini/article/7327433", "text": "Лидерът на управляващата в Румъния Социалдемократическа партия (СДП) Ливиу Драгня заяви днес, че след изборите за Европейски парламент управляващата коалиция ще излъчи кандидат за президент, който да има най-големи шансове срещу настоящия държавен глава Клаус Йоханис, предаде агенция Аджерпрес, цитирана от БТА. Президентските избори в Румъния са в края на годината, а настоящият държавен глава Клаус Йоханис обяви, че ще се бори за втори мандат. Ливиу Драгня каза, че съюзът между СДП и АЛДЕ трябва да излъчи кандидат, който има най-големи шансове, за да не позволи \"Йоханис да вреди на Румъния още пет години\". \"Основната цел е да не бъде Йоханис или кой знае кое друго изобретение тип Секуритате\", посочи Драгня. Вчера и днес Драгня участва в конференции по вътрешнопартийни избори в организациите на СДП в Решица и в Търгу Жиу. В речите си лидерът на СДП атакува президента Йоханис и подчерта, че не приема добрите неща, направени през последните две години при управлението на СДП, да бъдат прикрити от критиките на опозицията и от напусналите партията. Запитан от един журналист дали речта му вчера в окръг Горж е била реч на кандидат за президент, Ливиу Драгня отговори: \"Беше реч на човек, който иска да каже какво мисли и чувства (...) Не можем да оставим истината да бъде скрита чрез тази ултрапрофесионална кампания, отровена от манипулация, която функционира от две години в Румъния. (...) Ще им отговорим тъпкано\".", "date": "2019.03.03", "title": "Ливиу Драгня: Не можем да позволим Йоханис да вреди на Румъния още 5 години"}
{"url": "https://www.24chasa.bg/novini/article/7327446", "text": "Предупреждение за опасно време за повече от 80 милиона души в САЩ. Снежна буря връхлетя централната част на страната и се насочва на североизток. Най-силен е снеговалежът в Колорадо и Канзас. Там само за няколко часа натрупаха между 10 и 15 сантиметра сняг, предаде  . Югоизточната част на Съединените щати беше залята от проливен дъжд. Районът вече пострада от изключително лошо време, което предизвика сериозни наводнения, най-вече по протежението на река Мисисипи.", "date": "2019.03.03", "title": "Oпасно време за повече от 80 милиона души в САЩ (Видео)"}
{"url": "https://www.24chasa.bg/novini/article/7327454", "text": "Унгарският премиер Виктор Орбан заяви пред германския в. \"Велт\", че членовете Европейската народна партия (ЕНП), които призовават за изключване на неговата партия ФИДЕС, вършат работата на левите си опоненти, предаде Асошиейтед прес. Членове на най-голямата парламентарна група в Европейския парламент, тази на ЕНП, призоваха за изключване на ФИДЕС, след като правителството на Орбан започна кампания с плакати срещу американския милиардер от унгарски произход Джордж Сорос и председателя на Европейската комисия Жан-Клод Юнкер. Някои сметнаха плакатите за проява на скрит антисемитизъм, посочва БТА. Тези, които призовават за изключването на ФИДЕС, \"са, както е казал Ленин, \"полезни идиоти\". Смятат, че водят възвишена борба, а всъщност служат на властовите интереси на други - на нашите опоненти\", подчерта Орбан пред в. \"Велт\". Унгарците не смятат плакатите за антисемитски, посочи премиерът. \"Не мога да направя нищо по повод факта, че Джордж Сорос е унгарец от еврейски произход\", добави Орбан.", "date": "2019.03.03", "title": "Орбан: Членовете на ЕНП, които искат изключване на ФИДЕС, помагат на левицата"}
{"url": "https://www.24chasa.bg/novini/article/7327086", "text": "Специалисти от Научно-производственото обединение \"Андроидна техника\" и Всерусийския научно-изследователски институт \"Сигнал\" разработват четириног робот за пренасяне на товари, съобщи РИА \"Новости\". \"Заели сме с осъществяването на този проект - заяви изпълнителният директор на НПО \"Андроидна техника\" Евгений Дудоров. - Миналата година съвместно с ВНИИ \"Сигнал\" фокусирахме вниманието си върху разработване на биоморфна платформа за отработване придвижването и пренасянето на товари\", предава БТА. По думите му, при изпитанията на платформата бе достигната скорост на придвижване 6,5 км/ч. Дудоров отбеляза, че роботът ще може да пренася товари и да преодолява препятствия. \"Едно от основните изисквания е роботът куче да може да функционира автономно\", поясни той.", "date": "2019.03.03", "title": "Руски специалисти разработват робот куче за пренасяне на товари"}
{"url": "https://www.24chasa.bg/novini/article/7327130", "text": "Израел и Русия ще работят заедно по изтеглянето на чуждите войски от Сирия, заяви израелският премиер Бенямин Нетаняху след посещение в Москва, предаде Ройтерс, цитирана от БТА. Израел се безпокои, че подкрепящите сирийския президент Башар Асад ирански военни части и ливанското движение Хизбула може да останат в страната и да образуват нов фронт срещу еврейската държава. Нетаняху каза, че на срещата си с руския президент Владимир Путин е заявил \"ясно и недвусмислено\", че Израел ще продължи да нанася удари по позиции на Иран и Хизбула в Сирия. Тези удари до момента не предизвикват съществена реакция от Русия, която също е съюзник на Асад, а Израел и Русия поддържат военна връзка за избягване на нежелани жертви в своите редици. \"Президентът Путин и аз споделяме общата цел за извеждането от Сирия на чуждите сили, които отидоха в страната след избухването на гражданската война. Договорихме се да създадем съвместна работна група за тази цел\", каца Нетаняху без повече подробности.", "date": "2019.03.03", "title": "Нетаняху: Ще работим с Русия по изтеглянето на чуждите войски от Сирия"}
{"url": "https://www.24chasa.bg/novini/article/7327110", "text": "Все по-малко колонии пчели прибягват до танци, за да предадат информация на други групи свои посестрими, съобщи ЮПИ. Посредством танците си някои пчели съобщават за наличието на нектар, като посочват местоположението му. Но когато информацията е неуместна или безсмислена, посестримите им я пренебрегват, предава БТА. Пчелите вече ще трябва да търсят нектар, без да разчитат на подобна помощ. Едва няколко десетки от 500 вида пчели се възползват от въпросните танци. Специалисти по еволюционна биология смятат, че пчели са започнали да танцуват преди 20 милиона години. Изследване на учени от университета Йоханес Гутенберг в Майнц, Германия, обаче показва, че тази уникална форма на комуникация невинаги е ефикасна и че за това е виновно човешкото въздействие върху околната среда. Получените резултати имат и своята положителна страна. Оказало се, че колониите, които не разчитат на танци, когато търсят нектар, произвеждат повече мед. В рамките на извършените експерименти пчелите, които не се възползвали от информацията, предадена чрез танци от техни посестрими, извършили по-дълги полети в търсене на храна и произвели с 30 на сто повече мед. Учените заключили, че занапред пчелите ще трябва сами да откриват нектар, но затова пък ще го правят по-ефикасно. Резултатите от изследването са публикувани в Science Advances.", "date": "2019.03.03", "title": "Все по-малко колонии пчели прибягват до танци"}
{"url": "https://www.24chasa.bg/novini/article/7327180", "text": "Гръцкият фоторепортер Янис Бехракис, носител на наградата Пулицър, е починал на 58-годишна възраст вчера, предаде днес Асошиейтед прес. Смъртта му бе потвърдена от неговия работодател - агенция Ройтерс, за която Бехракис работеше от 1987 г. Журналистът страдаше от рак от няколко години, предаде БТА. Роден в Атина през 1960 г., Бехракис учи фотография в частно училище и работи в студио, преди да осъществи мечтата си да стане фотожурналист. От началото на 1989 г. той започва да отразява събития в Европа, Близкия изток, Азия и Африка, често в зони на конфликт. През 2000 г. той попада на засада в Сиера Леоне, вероятно от бунтовници, от която едвам се измъква заедно с друг колега от Ройтерс - Марк Чисхолм. Техният колега Кърт Шорк, който е близък приятел на Бехракис, и операторът на Асошиейтед прес Мигел Гил Морено, са убити. Бехракис е начело на екипа от фотографи на Ройтерс, който спечели наградата Пулицър през 2016 г. за отразяването на бежанската криза. Една от снимките от този период - на сириец, който носи на ръце дъщеря си по време на буря и я целува, бе една от любимите му. Бехракис я бе поставил като фон на профила си в Туитър. Неговите колеги не пестят похвали за работата му, както и за неговата готовност да даде съвет на конкуренцията. \"Янис бе най-добрият фоторепортер от своето поколение...единствената причина аз да стана такъв\", каза базираният в Истанбул фотограф на Асошиейтед прес Лефтерис Питаракис, който допълни, че Бехракис е бил \"дълбоко загрижен за хората, които е имал привилегията да снима в екстремни за тях ситуации\". \"Имах късмет той да е мой учител и ментор\", допълни Лефтерис Питаракис. Танасис Ставракис - базиран в Атина фоторепортер на АП, каза: \"ние всички му се възхищавахме и бяхме благодарни за времето, което отделяше, за да помогне на колегите с някой съвет\". \"Той оказа влияние на поколение фотожурналисти\", допълни Ставракис. Бехракис оставя съпругата си Елисавет и дъщеря им Ребека, както и сина си от предишен брак - Димитри.", "date": "2019.03.03", "title": "Почина Янис Бехракис - един от най-обичаните фотографи на Ройтерс, носител на Пулицър"}
{"url": "https://www.24chasa.bg/novini/article/7327186", "text": "Управляващата в Гърция коалиция на радикалните леви сили СИРИЗА изпълни всички свои обещания в социално-икономическата сфера, в това число за повишаване на заплати и пенсии, заяви днес гръцкият премиер Алексис Ципрас на заседание на централния комитет на тази партия преди началото на кампанията по подготовка за изборите за Европейски парламент през май, предадoха ТАСС и БТА. Ципрас отбеляза, че са изминали шест месеца откакто Гърция излезе от трудния осемгодишен период, по време на който тя се намираше под твърдия контрол на международните кредитори в съответствие с трите програми за макроикономическа помощ от ЕС и МВФ. Този изход се превърна в отправна точка за начало на нова епоха. Нова епоха за Гърция, правителството на левите сили и партията СИРИЗА, каза Ципрас, посочвайки, че страната е успяла да излезе от кризата и е осъществила важни структурни реформи, поддържайки най-уязвимите слоеве от населението. Ние осигурихме здравни услуги за 2,5 милиона граждани, които досега нямаха медицинско осигуряване, каза Ципрас. Той отбеляза, че безработицата в страната е намалена на почти 9 процента, създадени са над 350 000 нови работни места. Премиерът посочи, че СИРИЗА е отменила съкращаването на пенсиите, отново е започнала да провежда колективни преговори между държавата, предприемачите и профсъюзите за определяне на заплатите в отраслите, осигурила е увеличаване на минималната заплата в страната с 11 процента на 650 евро месечно. Ципрас призова всички прогресивни сили в страната да подкрепят СИРИЗА и да обединят усилия за победа над неолибералните и ултрадесни сили на предстоящите избори за Европейски парламент.", "date": "2019.03.03", "title": "Ципрас: СИРИЗА изпълни всичките си обещанията в сферата на икономиката"}
{"url": "https://www.24chasa.bg/novini/article/7327225", "text": "Директорът на НАСА Джим Брайдънстайн окачестви първото успешно скачване на кораба \"Дракон\" на компанията \"Спейс Екс\" с Международната космическа станция (МКС) като начало на нова епоха в космическите полети, предадоха ТАСС и БТА. Той написа това на страницата си в Туитър. \"Със скачването на \"Дракон\" на \"Спейс Екс\" с МКС започва нова епоха в космическите полети\", е написал Брайдънстайн. \"Поздравявам всички с този исторически успех, който ни доближава до целта американски астронавти да използват американски космически кораби.\" \"Спейс Екс\" се доближи до целта си да изпрати хора в космоса. От компанията на предприемача Илон Мъск оповестиха, че това успешно скачване е първото за космически кораб за търговски полети, проектиран за екипаж. \"Дракон\" бе изстрелян вчера с ракета \"Фалкон\" от космическия център \"Кенеди\" във Флорида. Мисията без екипаж дава възможност на \"Спейс Екс\" да покаже, че може да построи космически кораб, който да отведе хора в космоса. Корабът ще остане 5 дни скачен за орбиталната станция, преди да се върне на Земята следващия петък. \"Тестовият полет е много важен. Готвим се да изпратим американски астронавти с американски ракети в космоса от американска територия за пръв път, откакто бяха преустановени полетите на совалки през 2011 г.\", заяви наскоро директорът на НАСА Джим Брайдънстайн.", "date": "2019.03.03", "title": "НАСА: Скачването на \"Дракон\" с МКС е начало на нова епоха в космическите полети"}
{"url": "https://www.24chasa.bg/novini/article/7327092", "text": "Японската компютърна кукла Момо накарала 11-годишно момченце да скочи от петия етаж на жилищен блок в Стара Загора. Тази \"новина\" се разпространява с бясна скорост из фейсбук - най-много я споделят и обсъждат във форум на майки в града под липите, откъдето тя се шерва и от майки от други градове. Проверка на кореспондента на \"24 часа\" в Стара Загора Ваньо Стоилов показа, че става въпрос за  фалшива новина. Нито в полицията са чували подобно нещо, нито в болницата \"Тракия\" в града, където се твърдеше, че е прието момчето, има такъв случай. Паднало от високо дете не е постъпвало там, показа проверката ни. Слухът обаче се разнесе много бързо из фейсбук групите и членове от тях започнаха да разказват истории. Според една от тях пациентка с бъбречна криза в болница \"Свети Иван Рилски\" (Сега тя се казва \"Тракия\" - б.р.) е била свидетел на приемането на детето. В един разговор тя била чула, че приятелче на пострадалото момче е споделило, че е скочило заради Момо. Говорило се, че детето е прието на 28 февруари в отделението по травматология. Друг свидетел на историята пък бил мъж от блока, в който е станал индидентът. Типичното за историята е, че всеки потребител във фейсбук я е чул от близък, който пък я е чул от свой близък, който пък бил чул от свидетел. В социалната мрежа обаче не се изказва нито един пряк свидетел. Тия дни и майки, и децата им са уплашени от такива лъжливи съобщения. Някои вече категорично спряха достъпа на децата си до Ютуб, в чието съдържание е \"изплувала\" Момо.", "date": "2019.03.03", "title": "Фалшива новина във фейсбук: Момо накара момче да скочи от петия етаж в Стара Загора"}
{"url": "https://www.24chasa.bg/novini/article/7327271", "text": "Румънският министър на транспорта Ръзван Кук съобщи, че утре ще има разговор с председателя на Административния съвет на железопътната компания ЧеФеРе Пътнически превози (CFR Calatori) за смяна на управлението, след като директорът на компанията Леон Барбулеску се оплака, че бил събуден заради два дерайлирали локомотива, съобщава информационният сайт Зиаре, цитиран от БТА. Локомотив е дерайлирал вчера в окръг Арад малко след като подобен инцидент е станал на железопътна линия в окръг Брашов. Влаковете са били пълни с хора, но никой не е пострадал. Директорът на железопътната компания ЧеФеРе Пътнически превози Леон Барбулеску заяви в телефонно интервю вчера, че не се е случило нищо сериозно и се оплака, че е бил събуден за дреболия. Министърът на транспорта Ръзван Кук коментира днес, че \"комуникацията вчера е била катастрофална\". \"Сигурен съм, че и без да се намесвам, хората в Административния съвет на ЧеФеРе Пътнически превози ще оставят г-н директора да продължи да си почива, но не за сметка на компанията\", заяви транспортният министър и допълни, че утре ще обсъди предложение за смяна на ръководството.", "date": "2019.03.03", "title": "Два влака дерайлирали в Румъния. Шефът на компанията: Събудиха ме за дреболия"}
{"url": "https://www.24chasa.bg/novini/article/7327277", "text": "От 783 делегати, присъстващи на 23-ия конгрес на Социалдемократическия съюз на Македония (СДСМ), 712 гласуваха за Стево Пендаровски и го избраха за кандидат за президент на Република Северна Македония, съобщи МИА, цитирана от БТА. Пендаровски благодари за подкрепата и каза, че за него е чест, че получава подкрепа от 31 политически партии и от граждани от всички етнически общности. Той каза, че му е приятно, че за пръв път от независимостта на държавата, зад неговата кандидатура застават и три политически партии на албанците, които нямат възражения за неговия избор. За актуалната власт той каза, че е направила чудо с две неща - свалянето на режима (на Никола Груевски) и договора с Гърция, добавяйки, че само тези две неща са достатъчни, за да бъдат запомнени в историята. Дадохте ми огромна политическа отговорност, която в месеците и годините, които са пред нас, имам намерение да оправдая напълно, в интерес на по-добрия и по-щастлив живот на всички наши граждани, заяви Пендаровски, добавяйки, че днешният ден е особено емоционален за него.", "date": "2019.03.03", "title": "Стево Пендаровски избран за кандидат за президент на Северна Македония"}
{"url": "https://www.24chasa.bg/novini/article/7327304", "text": "Най-малко 88 нелегални мигранти бяха заловени днес на турското егейско крайбрежие, предаде Анадолската агенция, като се позова на силите за сигурност. Група от 22 афганистанци, 17 иракчани и петима сирийци в гумена лодка бе задържана от силите на жандармерията край Чешме, окръг Измир, предаде БТА. При друга операция в егейския окръг Айдън също в гумена лодка бяха задържани 44 мигранти. Задържаните са предадени на окръжните дирекции по миграция. Шестима души пък са били задържани по обвинения в трафик на хора. Турция е основен маршрут за мигрантите, които се опитват да достигнат Европа, особено от 2011 г., когато започна сирийската гражданска война. По данни на министерството на вътрешните работи през 2018 г. в Турция са били задържани около 265 000 нелегални мигранти, предимно афганистанци, пакистанци, сирийци и иракчани.", "date": "2019.03.03", "title": "88 нелегални мигранти заловени на турското егейско крайбрежие"}
{"url": "https://www.24chasa.bg/novini/article/7327306", "text": "Израелският министър-председател Бенямин Нетаняху днес призова лидерите на \"просветените държави\" да осъждат последователно антисемитизма, ден след като беше повреден паметник на мястото на разрушена синагога във френския град Страсбург, предадоха ДПА и БТА. Мраморната плоча на мястото на синагогата, разрушена по време на нацистката окупация на Франция, беше избутан от постамента си, показват снимки, публикувани в регионалния в. \"Дерниер нувел д'Алзас\". Вандалският акт е най-новият от поредица очевидно антисемитски прояви, осъдени от властите и еврейската общност във Франция, смятана за най-голямата в Европа. \"През последните дни имаше още един разтърсващ антисемитски инцидент, отново в Страсбург - паметник за синагога, опожарена от нацистите, беше повреден\", каза Нетаняху на седмичното заседание на израелския кабинет. \"Категорично осъждам всяка проява на антисемитизъм и призовавам всички лидери на просветените държави да се присъединят към системното и последователно изобличаване на антисемитизма. Най-добрият начин за борба с антисемитизма е осъждането му\", каза Нетаняху. Той похвали също държавите, приели дефиницията за Холокоста на Международния съюз за възпоминание на Холокоста. Миналия месец френския президент Еманюел Макрон каза, че Франция ще приеме това определение.", "date": "2019.03.03", "title": "Нетаняху осъди вандализма срещу паметната плоча за синагога в Страсбург"}
{"url": "https://www.24chasa.bg/novini/article/7327291", "text": "Двайсетина привърженици на партия \"Възраждане\" със знамена, надписани с името на партията, стояха на стъпалата на паметника на връх \"Шипка\" и крещаха и дюдюкаха, докато се поднасяха венците. Те успяха да освиркат и оплюят венците на всички институции и партии, с изключение на тези на президента Радев, омбудсмана Мая Манолова и БСП.  Мая Манолова стоеше сред тях с усмивка. При официалните лица не се качи и лидерката на БСП Корнелия Нинова, въпреки че бе сред тях по време на словата на паркинга, отбелязаха наблюдателни участници в тържествата.  Зад крещящите като озверели ултраси партийни привърженици по-високо на стълбите стоеше лидерът на \"Възраждане\" Костадин Костадинов и диктуваше на хората си кога да викат \"Ууууу!\", кога \"Мафия!\", кога \"Оставка!\". Другите участници в тържеството негодуваха и викаха на хулиганите да млъкнат, но без успех. Откога \"Възраждане\" се управляват от БСП?\", попита един от присъстващите. Други му отговориха, че въпросната партия отдавна е патерица на БСП и дадоха примери как са съпровождали Корнелия Нинова при протеста на майките. \"Нищо чудно да направят коалиция на изборите и сега да си я отработват\", подхвърлиха зрители.                                Читатели на вестника ни изпратиха снимките, възмутени от поведението на малката агитка. Те споделиха, че десетина от ултрасите са се качили на паметника още сутринта и са заели местата на стълбите, за да са в стратегическа позиция за поднасянето на венците. Явно всичко беше подготвено и координирано, разказаха ни информаторите ни.                                                                                                                                                                                      ", "date": "2019.03.03", "title": "Двайсетина ултраси от \"Възраждане\" опорочиха празника на връх Шипка"}
{"url": "https://www.24chasa.bg/novini/article/7327093", "text": "В столицата на Сърбия Белград хиляди протестираха снощи срещу все по-авторитарното, според тях, управление на президента Александър Вучич, съобщи Ройтерс. Едно от главните искания на протестиращите вече 13 съботи по ред граждани е смяна на президента на държавата. Опозиционният Съюз за Сърбия заяви днес, че действията на полицията спрямо участниците в съботния протест в Белград, които са искали протестиращите да се легитимират и то само заради лепене на стикери, на които са изписани лъжливите обещания на Вучич, е още един показател за \"фашизирането на държавата\" под ръководството на Александър Вучич, \"който си мисли, че полицията е негова частна гвардия и може да злоупотребява с нея за своите лични войни против гражданите на тази страна\", предава БТА. Ясно ни е, че Александър Вучич, който от седем години трови Сърбия със своите лъжи, не може да понесе да види всичките тези свои лъжи, облепени по улиците на Белград, заяви опозиционният Съюз за Сърбия. От този съюз заявиха, че всеки ден ще лепят навсякъде стикери с лъжите на Вучич. Нека се опита да ни арестува всички, цяла Сърбия, заявиха от опозиционния съюз. Вучич и неговата Сръбска прогресивна партия са винени от политическите си противници в задушаване на медийните свободи. Опозиционните партии искат Вучич да подаде оставка и да бъдат създадени условия за свободни и честни избори, посочва Ройтерс. Вучич и Сръбската прогресивна партия, които с коалиционните си съюзници имат удобно мнозинство от 160 депутати в 250 местния парламент, отхвърлят тези искания.", "date": "2019.03.03", "title": "Хиляди протестираха снощи в Белград\nсрещу управлението на Вучич"}
{"url": "https://www.24chasa.bg/novini/article/7326925", "text": "\"Самозваният премиер на непризнатата държава Косово\" Рамуш Харадинай отправи послание към Сърбия и президента на Сърбия Александър Вучич, \"че косовската армия ще бъде тук, ако Сърбия дойде до границата\", пише белградският вестник \"Вечерне новости\". Харадинай каза това, след като президентът на Сърбия Александър Вучич предупреди, че Прищина чака благоприятен момент да нападне сърбите в Северно Косово, отбелязва изданието. На изборно събрание на неговата Партия за бъдещето на Косово в Дечани Харадинай каза, че армията на Косово принадлежи на всички граждани на страната и северът принадлежи на Косово. Северът е наш, не можем да го нападнем, заяви Харадинай и добави, че ако Сърбия застраши територията на Косово, косовската армия ще реагира. Който докосне границите, ще бъдем тук. Трябва да бъдем искрени, заявил Харадинай. Политическата партия на сърбите в Косово Сръбска листа оцени днес, че изявленията на премиера на Косово Рамуш Харадинай за евентуално изпращане на армия в северната част на Косово представляват директна заплаха за стабилността, съобщи Танюг. Дрънкането с оръжие и заплахата към Северно Косово и нашите граждани заслужават най-остро осъждане и реакция на международната общност. Надяваме се, че след тези изявления от Прищина, вече и на спонсорите на Косово и на международната общност е по-ясно защо Сръбска листа е против формирането на така наречената армия на Косово, чиято очевидна цел е окупирането на Северно Косово и прогонването на останалите сърби от областта, се казва в декларация на Сръбска листа. Тази партия на косовските сърби изтъква, че в ситуация, когато антицивилизационни мита /на стоките от Сърбия/ усложняват и затрудняват живота на сърбите в Косово, всяка заплаха, че някаква армия на Косово ще бъде изпратена на север, не допринася за намаляването на напрежението, а предизвиква загриженост сред гражданите. Сръбска листа посочва, че политическите представители на сръбския народ искат КейФОР да реагира и да повтори становището на генералния секретар на НАТО, че никакви въоръжени сили на албанците няма какво да търсят в северната част на Косово. Сръбска листа настоява за премахване на митата и продължаване на диалога между Белград и Прищина, за да се създаде атмосфера за политическо решаване на всички отворени въпроси между сръбския и албанския народ, се казва в съобщението. Президентът на Косово Хашим Тачи не коментира изявлението на премиера Рамуш Харадинай, който заяви, че \" \", но повтори, че не съществува друг път освен изпълнение на исканията, които идват от САЩ, съобщи Танюг. Тачи заяви това вчера в Призрен, където посети търговски център, съобщава прищинският вестник \"Коха\", предава БТА. Уважаването на американските интереси показва ясно нашия правилен път като общество, всяка друга твърдоглавост е на грешната страна на историята, заявил Тачи. Той казал, че размяната на територии със Сърбия е лоша работа, която той няма да позволи, но добавил, че промяна на конституцията би позволила присъединяване към Косово на така наречената Прешевска долина в южна Сърбия чрез корекция на границите. Тачи заявил, че \"промяната на конституцията не е краят на света\" и припомнил, че това се е случило четири пъти, докато той е бил премиер на Косово.", "date": "2019.03.03", "title": "Белградски вестник: Харадинай заплашва Сърбия с фалшива армия"}
{"url": "https://www.24chasa.bg/novini/article/7327012", "text": "Учени тренираха дронове, снабдени с инфрачервени сензори, да разпознават топлинни следи от коали, съобщи ЮПИ. Биолози използват тази технология, за да могат прецизно и ефикасно да следят популацията от коали в Австралия. Алгоритъм определя дали топлинните \"подписи\" са от коали или други видове животни. Учените планират да обучат алгоритъма да разпознава и топлинни \"подписи\" от други животни, предава БТА. В бъдеще дронове и инфрачервена технология ще се използват за следене на различни животни, включително застрашени и инвазивни видове. Сега учените прибегнали до дронове, за да бъдат преброени коали, които са били следени с помощта на нашийници с радиопредаватели. По този начин била потвърдена прецизността на метода. По-рано дронове били използвани за преброяване на тюлени и морски лъвове на брега. \"Тюлен на брега е нещо съвсем различно от коала на дървото - отбеляза Грант Хамилтън от Технологичния университет на Куинсланд. - Тази сложност, която е част от изследванията, наистина е вълнуваща.\" Резултатите от изследването са публикувани в Scientific Reports.", "date": "2019.03.03", "title": "Австралийски ученици броят коалите с помощта на дронове"}
{"url": "https://www.24chasa.bg/novini/article/7327022", "text": "Шипка ни събра млади и стари, българи от цялата страна. Заедно, без различия, стоим пред най-високия връх на българското достойнство. Тук човек се чувства малка частица от нещо голямо и цяло, от народ, който уважава историята и обича Родината си. Tова послание от Корнелия Нинова изпратиха от пресцентъра на БСП. \"Нека отдадем почит към българските и руските герои, към всички, дали живота си в Руско-турската Освободителна война. Те се саможертваха не за власт и пари, а за най-скъпото, което има човек - свободата. Днес, най-голямата признателност към техния подвиг ще бъде да сме смели, да отхвърлим страховете и зависимостите, и да бъдем свободни хора. Честит празник, българи\", се казва още в съобщението.", "date": "2019.03.03", "title": "Корнелия Нинова от Шипка: Да сме смели, да отхвърлим страховете и зависимостите (Снимки)"}
{"url": "https://www.24chasa.bg/novini/article/7326715", "text": "Пекин изразява „силно недоволство\" и „категорично се противопоставя\" на действията на канадските власти, които обявиха, че ще разрешат изслушване за екстрадицията на главния финансов директор на телекомуникационната компания „Хуауей\" Мън Уанджоу в САЩ. Това се казва във вчерашно заявление до медиите на говорителя на китайското Външно министерство Лу Кан, съобщава \" \". В него той отново изразява позицията на Китай за незабавното освобождаване на Мън и определя случая като „сериозен политически въпрос\". „Настояваме САЩ да анулират заповедта за арест и екстрадиция на г-жа Мън Уанджоу, настояваме също Канада да я освободи и ѝ позволи да се завърне безпрепятствено в Китай\", се казва в заявлението. По думите на говорителя, действията на Отава и Вашингтон са в нарушение на договора помежду им за взаимна екстрадиция, тъй като въз основа на него се предприемат принудителни мерки спрямо гражданин на трета страна, като напълно се игнорират неговите права и интереси. В петък Министерството на правосъдието на Канада даде зелена светлина да изслушването по екстрадицията на Мън Уанджоу, която бе арестувана в началото на декември миналата година на летището във Ванкувър. Арестът е по искане на американските власти, според които тя е свързана с нарушаване на санкциите на Вашингтон срещу Иран. Впоследствие Мън бе освободена под гаранция. След като бе оповестено решението на Министерството на правосъдието на Канада китайската посолство там също излезе с декларация в подкрепа на Мън Уанджоу. В нея се казва, че случаят „няма нищо общо с правосъдието, а е политическо преследване срещу китайска високотехнологична компания\". „Последвалите събития доказват това. Върховенството на закона и независимостта на съдебната система, към които Канада твърди, че се придържа, не могат да скрият грешките, които прави страната в случая с Мън Уанджоу\", се посочва още в декларацията на дипломатическата мисия. От самата „Хуауей\" изразиха разочарование от действията на Отава и Вашингтон. „Тя е невинна, а преследването ѝ от САЩ и екстрадицията представляват грубо нарушение на закона\", се казва в декларация на компанията.", "date": "2019.03.03", "title": "Пекин: Случаят с финансовия директор на \"Хуауей\" е политическо преследване, няма нищо общо със закона"}
{"url": "https://www.24chasa.bg/novini/article/7326735", "text": "За пета поредна година на 3 март, Националния празник на Република България, старозагорци и гостите на града ще тръгнат в паметно шествие, което ще пренесе 300-метровия национален флаг до мемориалния комплекс \"Бранителите на Стара Загора\", съобщиха от пресцентъра на общината. По повод 141 години от Освобождението на България, трикольорът ще се издигне на \"Самарското знаме\" - символ на героизма на старозагорци, дали живота си в защита на своя град, по време на Руско-турската война, предава БТА. Тържествата на Трети март започват с Божествена света литургия, която ще бъде отслужена в Катедрален храм \"Свети Николай\". От 10.30 часа ще бъдат положени венци и цветя на паметниците, посветени на Освобождението на Стара Загора - Мавзолей-костница \"19 юлий 1877\", Паметник на Трета опълченска дружина и подп.Калитин, Паметник на загиналите воини в Джуранлийския бой, Паметник на загиналите във войните старозагорци и Паметник на Старозагорското въстание. Ритуалът за издигане на Националното знаме пред сградата на Общината ще започне в 11.00 часа, а 30 мин. по-късно оттам ще тръгне паметното шествие \"За свободата - Да развеем българското знаме\". Поради реконструкцията на централния булевард, то ще премине по бул. \"М.М.Кусев\", ул.\"Ген.Гурко\", бул.\"П.Евтимий\", а след това по бул.\"Цар Симеон Велики\" и обичайния маршрут ще достигне до монумента \"Бранителите на Стара Загора\". Очаквайте подробности.", "date": "2019.03.03", "title": "Тристаметров трибагреник повежда Стара Загора по улиците на града за 3 март"}
{"url": "https://www.24chasa.bg/novini/article/7326737", "text": "„Българският химн е единственият химн, на който аз се разплаквам. Макар че аз съм арменец по кръв, аз съм българин и представлявам България навсякъде и зад мен стои България. Това е не само заради качествата на самата музика и посланието, което носи. То просто те хваща за гърлото. Много качествена музика и поезия съчетана в едно. Няма как да не те издигне, когато го чуеш”. Това каза пред   по случай 3 март композиторът Хайгашод Агасян. Една от любимите му песни, посветени на България, е „Поклон, Българийо”. Написана е от името на арменския народ с благодарност към българския заради събитията след 1915 година. Половината песен е на български, другата – на арменски. Текстът е на Михран Бохосян, а изпълнението – на джаз примата Стефка Оникян. Друга песен, която изпъква в творчеството на композитора е „Бог да пази България”. В нея се пее: „Бог да пази България в тази безумна лотария, за да изтегли билета, в който се крие късмета”.", "date": "2019.03.03", "title": "Хайгашод Агасян: Българският химн те издига, когато го чуеш"}
{"url": "https://www.24chasa.bg/novini/article/7326739", "text": "Най-големият нискотарифен превозвач в Европа \"Райънеър\" ще преразпредели резервните си части от централния си склад във Великобритания в други места в ЕС заради възможния Брекзит без сделка. Това заяви ръководителят на подразделението за поддръжка \"Райънеър\" Engineering Карстен Мюленфелд пред DPA. Според него вносът и износът на резервни части могат да бъдат затруднени при твърд Брекзит- например чрез митнически ограничения, предава  . „Ние се притесняваме, че ще ни отнеме повече време, за да вземем резервните части от централния склад в Станстед до летищата, където се нуждаем от тях в кратък срок\", подчертава Мюленфелд. От началото на годината според него техническите части на ирландската авиокомпания се преместват на други места в ЕС. Стандартните части, които се използват при поддръжка на въздухоплавателни средства, включват колела, спирачни дискове и осветителни елементи. По-големи складове - в допълнение към централния склад в Англия, съществуват на различни места - Бергамо, Мадрид и Дъблин. Има и по-малки складове - в Германия например те са в Шьонефелд и Франкфурт на Майн. В Германия изцяло притежавано дъщерно дружество отговаря за поддръжката на въздухоплавателните средства – става дума за Ryanair Engineering Germany GmbH. Седалището е в Шьонефелд близо до Берлин, компанията е основана през есента. Тя следва да създаде 100 нови работни места и така да удвои броя на служителите си.", "date": "2019.03.03", "title": "\"Райънеър\" изпразва британския си склад за резервни части"}
{"url": "https://www.24chasa.bg/novini/article/7326767", "text": "С тържествена церемония по издигане на националното знаме на България пред Паметника на Незнайния воин започнаха официалните чествания на Трети март. На площада пред паметника са президентът Румен Радев, патриарх Неофит, Симеон Сакскобургготски,началникът на отбраната ген. Андрей Боцев, дипломати, депутати, военни, представители на вероизповеданията, гости и граждани. Трибагреникът бе издигнат под звуците на химна и 20 топовни салюта. След това президентът положи венец пред Паметника на Незнайния воин и отдаде почит на загиналите за свободата на България. Румен Радев прие и почетния строя от Националната гвардейска част. Тържествата продължават през целия ден в цялата страна. В 18,30 ще има тържествена заря проверка на площад \"Народно събрание\".", "date": "2019.03.03", "title": "Вижте церемонията по издигането на Националното знаме в София (Снимки и видео)"}
{"url": "https://www.24chasa.bg/novini/article/7326774", "text": "„Незабавно е направена организация от колегите във Варна… Реално задържането е станало на 17 февруари, като на 26-и е изправен пред Окръжен съд Варна, който е разрешил предаването му на испанските власти. Надяваме се това да се осъществи на 13 март“. Това каза пред   министърът на вътрешните работи Младен Маринов коментира новината, че  .  Сигналът за него е получен на 12 февруари пред европейската мрежа за активно издирване на бегълци. На базата на начина на издирване и подадена информация, че лицето възнамерява да напусне ЕС и да се укрие в трета страна, Младенов допусна, че задържаният има „сериозен ранг“ в наркотрафика. „Ползваме се с доверие пред всички партньори и оправдаваме това доверие с тези незабавни действия. При всеки един такъв сигнал се действа незабавно“, каза още той коментирайки случая. Няма пропуснати вериги и бензиностанции при проверките през последните две години и така ще продължим, заяви още вътрешният министър Младен Маринов. „Не бих казал, че проверките за контрабанда на горива са по сигнал на Българската петролна и газова асоциация, те вървят още от създаването на междуведомствения контрабанден център, но до този момент може би не са били във фокуса на обществото“, каза министърът. „Ново е надграждането на този център, като след нареждане на премиера бе създадена организация всички информационни и контролни системи в различните органи, контролиращи вноса, разпространението и продажбата на горива да се обединят в него. За да може да се прави анализ за резултатите и тенденциите, на разминаванията. Нашите усилия са да контролираме процеса от самия внос на горивата до продажбата им. В ход е картографирането на всички обекти, които са регистрирани за търговия с горива и петролни продукти“, съобщи министърът. „Резултатите показват, че това са системни усилия, защото няма периодични акции да повлияят на такъв голям и силен сектор“, каза Младен Маринов. Той съобщи, че за 2018 г. предотвратените щети за бюджета от иззети горива и тютюневи изделия са за над 27 млн. лв. при 16 млн. за 2017 г., което показва постоянни и системни усилия за противодействие на контрабандата. Друг резултат от тези усилия е нарастването на приходите в бюджета заради превенцията, до която водят тези усилия, добави министърът. 4,4% е делът на контрабандните цигари в България и това е едно от най-ниските нива в ЕС, сочи последно международно проучване. Грешно е до всеки забранителен знак да има полицай и патрулен автомобил, каза министър Маринов, визирайки новата инициатива, при която за първи уикенд на шофьорите на тирове се раздават брошури с обяснения къде и в кои часове не трябва да се движат. „Нямаме толкова ресурси, а и това е много скъпо нещо“. „Това не означава, че бягаме от контрол. Ние ще сме на места, където ако той е нарушил знака, ще се наложат съответните глоби, а те никак не са малки.", "date": "2019.03.03", "title": "Министър Маринов: Заловеният испански наркотрафикант е със сериозен ранг"}
{"url": "https://www.24chasa.bg/novini/article/7326780", "text": "Учени установиха, че продължителността на брака e свързана с определен вид генен рецептор в организма ни, пише в. \"Дейли Мейл\". Учени от Йейлския университет изследвали 178 женени двойки на възраст между 37 и 90 години. Участниците в проучването трябвало да попълнят въпросници относно брака им и неговата стабилност. В същото време им били взети натривки с генетичен материал. От направените изследвания се доказало, че двойките, които притежават специфична вариация в техния генен рецептор на окситоцина, се радват на по-продължителен и стабилен брак, предава БТА. Окситоцинът е хормон, който е от съществено значение за социалното общуване и често е наричан \"хормонът на любовта\". Той играе важна роля в изграждането на стабилни връзки. Въпросният генен вариант на окситоцин-рецептора е наречен OXTR rs 53576. При предишни проучвания се оказа, че той е свързан с черти на характера като емоционална стабилност, емпатия и общителност. Проучването на учените от Йейлския университет е първото, което свързва продължителността на брака с генни фактори, изтъква неговият автор Джоан Монин.", "date": "2019.03.03", "title": "Учени: Продължителността на брака е свързана с гените ни"}
{"url": "https://www.24chasa.bg/novini/article/7326790", "text": "  \"Склонни сме да си представяме, че хората, загинали за свободата на България, са се родили безсребърни праведници, с души на ангели, че са се родили велики, а не че са обикновени хора, които са се извисили до една велика саможертва. Че са извървели пътя до величието, каквото и да им е коствало това, но са го направили по собствена воля, понякога с единствената надежда, че ако изкачат своето възвишение, самодива ще отведе техния дух към отвъдното\", посочи Караянчева и подчерта, че изборът как да служим на родината никога не е лек. Пред хилядите българи, събрани на площада под върха с развети знамена, тя припомни, че скоро ще се честват 140 години от подписването на Търновската конституция, която също е пример за пламенно родолюбие. \"И преди 140 г. в обществото е имало различни, коренно противоположни мнения, имало е спорове и препирни, но строителите на съвременна България са успели да надскочат личните си пристрастия и интереси, за да оставят в историята ни един от най-прогресивните основни закони за времето си. Много от тях са били поборници за освобождението на България. Те са носили Шипка в сърцата си и като поклон към мъчениците на българската свобода в първата ни конституция те са оставили тези вдъхновяващи думи:\"Всякой роб, от какъвто и да е пол, вяра и народност става свободен, щом стъпи на българска земя\" Тези думи не трябва да забравяме никога\", заяви Караянчева. В подножието на Паметника на свободата великотърновкият митрополит Григорий отслужи заупокойна молитва за падналите за Освобождението на България. По-късно официалните лица поднесоха венци и цветя на монумента. Сред качилите се на Шипка бяха също лидерката на БСП Корнелия Нинова, Веселин Марешки, депутати от Габровски и Старозагорски изрибателни райони, представители на местната власт от двете страни на Стара планина, дипломати.", "date": "2019.03.03", "title": "Цвета Караянчева на Шипка: Днес на това свещено място свободата ни е най-видима"}
{"url": "https://www.24chasa.bg/novini/article/7326720", "text": "През миналата година инвестициите в дълготрайни активи в китайския транспортен сектор са били 3,2 трилиона юана (около 479 милиарда долара), като правителството е продължило да харчи сериозно за изграждането на пътна, железопътна и пристанищна инфраструктура. Според данните на Министерството на транспорта, инвестициите в дълготрайни активи в железопътния транспорт са били за около 800 милиарда юана, тези в сухопътни и водни пътища – 2,3 трилиона, а в гражданската авиация – 80 милиарда. През 2018 г. са били изградени над 2600 км. високоскоростни железопътни линии и 6000 км. магистрали. Стойността на логистиката е намаляла с около 98 милиарда юана, а капацитета на транспорта се е увеличил. Новите индустрии са продължили да се развиват, като средният брой на пътуванията дневно, правени с услуги като „Убер\" и споделени велосипеди е достигнал съответно 20 и 10 милиона. съобщава \" \". В сравнителен план, обемът на инвестициите в дълготрайни активи в Китай се е увеличил на годишна база през 2018 г. с 5,9%, като част от причините са правителствените мерки за подобряване на инфраструктурата, според Националното статистическо управление.", "date": "2019.03.03", "title": "$479 млрд. е инвестирал Китай в транспортна инфраструктура през 2018 г."}
{"url": "https://www.24chasa.bg/novini/article/7326794", "text": "Унгарският премиер Виктор Орбан смята, че мигрантската криза в Европа може да се повтори с още по-голяма сила и че миграционните въпроси трябва да се решават не от Европейската комисия, а от нов орган с участието на вътрешните министри на страните от Шенгенското пространство. \"Всичко, което наблюдавахме от 2015 г., ще се случи отново с по-голяма сила\", каза Орбан в публикувано днес интервю за германския в. \"Велт\", цитирано от ТАСС. Той призна, че между властите на Унгария и Германия съществуват разногласия по въпросите на миграцията, предава БТА. \"Охлаждането в политическите отношения възникна единствено заради миграцията. Ние настояваме на правото на самоотбрана на всяка нация, германците следват друга философия\", каза Орбан. Според унгарския премиер трябва по модела на Еврогрупата да се създаде съвет на вътрешните министри на страните, между които няма граничен контрол. \"Вътрешните министри на страните от Шенгенското пространство трябва да създадат силен орган, където може да се решават съответните въпроси, както го правят експертите, а не политиците\", заяви Орбан. Той също така заяви, че властите на Унгария ще продължат кампанията на разпространяване на плакати с ликовете на председателя на Европейската комисия Жан-Клод Юнкер и на финансиста Джордж Сорос, придружени от надписи като \"Те искат да въведат задължителни квоти за разселване на мигранти\", \"Те искат да отслабят държавите от ЕС\" и \"Кой знае какво още готви Брюксел?\" Орбан съобщи, че скоро ще се появят и плакати с лицето на първия заместник-председател на Европейската комисия Франс Тимерманс. Тази кампания протича в Унгария преди изборите за Европейски парламент през май.", "date": "2019.03.03", "title": "Орбан: Mигрантската криза в Европа\nможе да се повтори с още по-голяма сила"}
{"url": "https://www.24chasa.bg/novini/article/7326800", "text": "По повод националния празник на България Младежи ГЕРБ подариха 12-метров флаг за крепостта Овеч в Провадия. Трибагреникът украси голямата спираловидна стълба, която води към западния вход на средновековната твърдина над града. Това съобщиха от ГЕРБ. „Крепостта Овеч е част от забележителното културно-историческо наследство на Провадия, на Варненска област и на цяла България. Това величествено място ни изпълва с гордост, затова вярваме, че националният флаг, който издигнахме, ще докосва още по-силно сърцата на хората, щом погледнат към възвишението”, сподели Ивайло Парушев от МГЕРБ - Провадия. В родолюбивата инициатива участваха и народният представител Галя Желязкова и младежи от организацията на ГЕРБ във Варна. Ден преди 3 март те подариха знамето на директора на Историческия музей Николай Христов и лично поставиха 12-метровия флаг. „Размерът на трибагреника е съобразен с височината на атрактивната стълба, която осигурява достъп до крепостта откъм самия град. Радвам се, че ръководството на музея в Провадия прегърна идеята на младежите и на големите български празници флагът ще краси възвишението”, коментира общинският съветник Димо Димов, който ръководи организацията на ГЕРБ - Провадия. Той поздрави екипа на музея по повод 3 март, като му пожела да продължава всеотдайно да съхранява и популяризира забележителната ни история. „3 март не е просто почивен ден в календара, а тържество на силния български дух”, изтъкна Галя Желязкова и апелира повече млади хора да се включат в честванията, за да споделят емоцията на празника и да покажат, че пазят националните идеали, които са ни завещали героите, извоювали Освобождението на България.", "date": "2019.03.03", "title": "Младежи ГЕРБ подариха 12-метров национален флаг за крепостта Овеч в Провадия"}
{"url": "https://www.24chasa.bg/novini/article/7326835", "text": "След вчерашното първо изстрелване на американския кораб \"Дракон\" към Международната космическа станция (МКС) ръководителят на компанията \"Спейс Екс\" Илон Мъск изрази признателността си към Доналд Тръмп и НАСА, предаде ТАСС. \"От името на \"Спейс Екс\" благодаря на президента Тръмп и НАСА, без която нямаше да постигнем този успех\", написа Мъск в Туитър. По този начин той отговори на американския президент, който в същата социална мрежа поздрави \"Спейс Екс\" с успеха, предава БТА. Директорът на НАСА Джим Брайдънстайн на свой ред констатира в блога си, че американската администрация е осигурила достатъчно финансови средства, които му позволяват да направи крачка напред. \"Днес - МКС, а утре - Луната\", е написал Брайдънстайн в отговор на изявлението на Тръмп. Първото тестово изстрелване на кораба \"Дракон\" без екипаж към МКС бе осъществено от Кейп Канаверал, Флорида.", "date": "2019.03.03", "title": "Илон Мъск изрази признателността си към Доналд Тръмп и НАСА"}
{"url": "https://www.24chasa.bg/novini/article/7326728", "text": "Броят на купувачите по интернет в Китай през декември 2018 г. е достигнал 610 милиона, което представлява ръст от 14,4% на годишна база, се сочи в последния доклад на Китайския информационен център за интернет, съобщава \" \". В същото време броят на хората, пазаруващи онлайн, е бил 73,6% от общия брой на интернет потребителите. Над 592 милиона души, със 17,1% повече от декември 2917 г., са използвали за целта мобилните си телефони. Освен повишаване броя на хората, които пазаруват през интернет, в доклада се отчитат промени в структурата на потреблението, в което се повишава дела на продуктите с по-високо качество. Секторът на интернет търговията също така е предложил по-голям избор от продукти и услуги.", "date": "2019.03.03", "title": "Близо 610 млн. души в Китай пазаруват по интернет"}
{"url": "https://www.24chasa.bg/novini/article/7326851", "text": "Почина известният американски архитект от ирландски произход Кевин Рош, предаде Асошиейтед прес. По негови проекти са построени сградите на музея \"Метрополитън\" и Музея на еврейското наследство в Ню Йорк, летища в Ню Йорк и Вашингтон. Говорител на неговото архитектурно бюро заяви, че Рош умрял от естествена смърт на 96-годишна възраст в дома си в Гилфорд, Кънектикът, предава БТА. Кевин Рош е проектирал над 200 сгради в целия свят и е носител на приза \"Прицкер\", смятан за еквивалент на награда \"Оскар\" в архитектурата. Проектирал е сгради на университети и институти, театри, няколко нови крила на музея \"Метрополитън\", както и зологическа градина. В родната си Ирландия е проектирал сградата на Конгресния център в Дъблин.", "date": "2019.03.03", "title": "Почина архитектът Кевин Рош, проектирал музея \"Метрополитън\""}
{"url": "https://www.24chasa.bg/novini/article/7326897", "text": "Британската опозиционна Лейбъристка партия не иска втори референдум за Брекзита, но е принудена да подкрепи такъв заради решението на премиера Тереза Мей да бави топката в преговорите, каза финансовият министър в сянка на лейбъристите Джон Макдонъл, цитиран от Ройтерс. Тази седмица Лейбъристката партия заяви, че би подкрепила втори референдум, за да осуети напускане на ЕС без споразумение или влизане в сила на договореното до момента споразумение на Мей с Брюксел. По-малко от месец преди датата на Брекзита 29 март Мей все още не е получила парламентарно одобрение на споразумението си, предава БТА. \"Принудени сме на това от бавенето на топката от страна на Тереза Мей\", каза Макдонъл за Скай нюз и заяви, че лейбъристите все още работят по приемането на техния алтернативен план за Брекзит. \"Ако не постигнем това, ще трябва да се обърнем отново към народа. Не е това, което искаме, но е това, към което сме принудени\", каза той. Същевременно лейбъристката депутатка Каролайн Флинт заяви, че 60-70 депутати лейбъристи са против втори референдум за Брекзит.", "date": "2019.03.03", "title": "Лейбърист: Принудени сме да подкрепим втори референдум за Брекзит заради Мей"}
{"url": "https://www.24chasa.bg/novini/article/7326916", "text": "Тежка катастрофа е станала тази нощ към 2.40 ч. на пътя Бяла Слатина – Борован, съобщава \" \". Лек автомобил “Хонда Сивик” излязъл вляво извън пътното платно по посока на движението, паднал в крайпътна канавка и се преобърнал. При катастрофата са пострадали шофьорът на автомобила – 32-годишен мъж от Бяла Слатина, и шестгодишно момиченце, което пътувало с него. Мъжът е с опасност за живота, със счупени дясна ключица и долна челюст, и с охлузни рани на главата и лицето. Той е настанен за лечение в болница “Георги Странски” в Плевен. Детето е настанено във врачанската болница. Момиченцето е с комоцио и охлузни рани по краката и гръдния кош. Причината за пътния инцидент е несъобразена скорост при управлението на автомобила през нощта при остър десен завой, поясниха от Областната дирекция на полицията във Враца. За случая е уведомен дежурният прокурор.", "date": "2019.03.03", "title": "Млад мъж и дете са пострадали при тежка катастрофа във Врачанско"}
{"url": "https://www.24chasa.bg/novini/article/7317286", "text": "Ипотечните заеми са се свили близо три пъти през януари на годишна база. Общата сума на новоотпуснатите кредити за жилища през януари е за малко над 35 млн. лв. при около 100 млн. година по-рано, показва статистиката на БНБ. Намаляването на ипотеките е факт, въпреки че средният лихвен процент и годишният процент на разходите по тях все още остават ниски. Две могат да са основните причини за това. Едната е затегнатият режим при кредитиране от страна на банките в очакване на лихвени промени. По-предпазливи също заради тези очаквания са и потенциалните клиенти. Втората е сезонна и отчита по-слабото търсене на имоти през зимата, както и лекото охлаждане на имотния пазар. Годишният ръст при ипотеките обаче все още е факт. Към края на януари 2019 г. общата сума на раздадените жилищни кредити е 10,6 млрд. лв., което е с 11,1% повече отпреди година, сочат данните на централната банка. Малко по-малко - 9,1 млрд. лв., са изтеглените потребителски заеми към първия месец на тази година. Годишното им увеличение спрямо януари 2018 г. е 17,6%. Тенденцията за намаляване на другите кредити продължава и през тази година - те са с 27,5% по-малко, като са спаднали до 847,5 млн. лв. Общата сума на кредитите за домакинствата към края на януари т.г. е 21,8 млрд. лв. Сравнение с януари миналата годинате показва, че увеличението е с 10,8% при годишно повишение от 11,2%, засечено през декември 2018 г. За 12 месеца нетните продажби на кредити са за 270,7 млн. лева. отчита централната банка. Продадените кредити са 273,4 млн. лв., в т. ч. 26,1 млн. лв. през януари тази година, а обратно изкупените кредити са 2,7 млн. лв., като през първия месец на тази година няма обратно изкупени кредити. Депозитите и на фирми, и на домакинства продължават да растат и през януари, показват данните. В края на януари 2019 г. към общата им сума от 77,97 млрд. лв. са добавени малко над 100 млн.лв. Годишният им ръст е 8,65. От тях 51,64 млрд. лв. са парите на граждани и фирми, поверени за управление в банките. Те са се увеличили с 8,5% спрямо същия месец на 2018 г. С 10% повече са парите в обращение, показва още статистиката на БНБ. Така в края на януари 2019 г. парите, които обслужват оборота, са 93,7 млрд. лв., или 81% от брутния вътрешен продукт при 93,23 млрд. лв. към декември 2018 г. 86,4% от БВП. През януари т.г. чуждестранните активи са се увеличили със 7,8%, до 65,4 млрд. лв. Чуждестранните пасиви са 9,6 млрд. лв. - със 7,2% повече от преди година.", "date": "2019.03.03", "title": "Жилищното кредитиране се сви 3 пъти през януари"}
{"url": "https://www.24chasa.bg/novini/article/7325370", "text": "То е ушито от горнооряховското женско дружество “Просвета” и е предназначено за Първи революционен окръг - за четата на Иван Семерджиев и Георги Измирлиев - Македончето. Трагична и славна е историята на тази наша светиня. Когато започва подготовката за предстоящия бунт, на сестрите Вангели и Замфири Писареви, членуващи в горнооряховското женско дружество “Просвещение” с председател Елена Грънчарова, е възложено да извезат байрак за четата, която трябва да се сформира в града. Той бил предназначен за Първи търновски революционен окръг, а поръчението е дадено от главния му апостол Стефан Стамболов. Сестрите бързо се справят с поставената задача и изработват знаме, на което от едната страна извезват лъв, под който избродират думите “Свобода или смърт” и годината 1876. От другата страна е нашит християнски православен кръст. При залавянето на войводите знамето е взето от турците и отнесено в конака в Търново. По време на Руско-турската война с приближаването на руските войски турските власти напускат града и няколко младежи влизат в сградата на конака, където намират знамето. Константин Панайодов, търновски юрист, журналист и политически деец, министър на правосъдието в няколко правителства на Народнолибералната (стамболовистката) партия от 1905 до 1908 г., пише по този повод следното: “Когато влязох в конака заедно с руските войници, попаднах на знамето от Горна Оряховица и на въстаническите униформи на Иван Панов и Георги Измирлиев. Веднага прибрах знамето и му поставих дръжка. Впоследствие то беше предадено на 4-а опълченска дружина при посрещането на Българското опълчение в Търново.” Когато търновци посрещат предния отряд на ген. Йосиф Гурко (8 юли 1877), те му предават знамето с молба да го връчи на една от дружините. На следващия ден то е осветено и връчено тържествено на Четвърта опълченска дружина. С него тя печели редица битки с турския аскер. След края на войната става знаме на Пловдивската №20 пеша дружина на новосформираната Българска земска войска. В изпълнение на клаузите на Берлинския договор от февруари 1879 г. Земската войска на Източна Румелия се преименува в Източнорумелийска милиция. 20-а дружина дава началото на Втора пеша пловдивска дружина, която носи знамето при обявяването на Съединението и в боевете в Сръбско-българската война (1885). Тя постига славни победи в тази война. Впоследствие заедно с други наши бойни знамена то е предадено на тогавашния Военен музей, а днес се съхранява в Националния военноисторически музей. Копие от тази наша светиня се намира в Историческия музей в Горна Оряховица. На 5 срещу 6 септември майор Данаил Николаев издава заповед за действия на войската срещу правителството на Гавраил Кръстевич и за провъзгласяване на Съединението. Самият майор Николаев извършва ритуала по заклеването на своите войници за вярност към княз Александър Батенберг. Много източници твърдят, че поръчва да му бъде донесено старото знаме, с което българските опълченци са спечелили чест и победа срещу турците на Шипка и Шейново. Войниците положили клетва. Начело с Горнооряховското бойно знаме и водени от майор Данаил Николаев, тръгват срещу правителствената резиденция на Кръстевич. Така започва великото обединително дело на Майка България. Правителството е свалено, създадено е временно начело с д-р Георги Странски. Александър Батенберг първи признава голямото дело. На 10 септември 1885 г. той влиза в Пловдив, където е посрещнат с възторг от народа и армията, над която се откроява гордо развялата се горнооряховска светиня * * * За Първата българска легия Раковски поръчва знаме и печат с надпис “Свобода или смърт”. Легионерите носят мундир от бял шаяк и калпаци, на които са прикрепени метални лъвчета с надпис “Свобода или смърт”. Българските въстаници също използват девиза на знамената си през Априлското въстание. Иван Вазов пише стихотворението “Свобода или смърт” през 1876 г. “Свобода или смърт”, Иван Вазов, Букурещ, май 1876 г.", "date": "2019.03.03", "title": "Знамето на 4-а опълченска дружина"}
{"url": "https://www.24chasa.bg/novini/article/7326581", "text": "България чества 141 години от Освобождението си. По повод националния празник на страната във всички градове се организират чествания и тържествени зари. Трети март е денят на подписването на Санстефанския мирен договор през 1878 г. От 1396 до 1878 година България е била част от Османската империя. В резултат на победата на Русия в Руско-турската война през 1877-1878 г. страната придобива независимост. От руска страна договорът е подписан от граф Н. Игнатиев. По силата на Санстефанския договор, България се превръща в най-голямата държава на Балканите. В нейните граници влизат Южна Тракия (до Бяло море), цялата територия на Македония на югозапад и Добруджа на североизток. В западната част на страната е включена източната част на днешната Сърбия. Гражданите поставят венци и цветя на паметника на загиналите за освобождението на България руски, финландски и румънски войници. Възстановяването на българската държавност е потвърдено с Берлинския договор, като само формално до 1908 година Княжество България е трибутарно, но на практика е независимо от Портата. През лятото на 1878 г. в Берлин на конгреса на великите сили на Европа по настояване на Австро-Унгария и Англия, Санстефанският мирен договор е променен и границите на България са силно редуцирани. Няколко милиона българи остават извън независимата държава. Това води до приемането на българската национална доктрина - обединението на разбитите български земи от Берлинският договор. Десетилетия напред историята на страната е тясно свързана с тази доктрина. Честит празник, скъпи читатели!", "date": "2019.03.03", "title": "Честваме 141 години от Освобождението на България. Честит празник!"}
{"url": "https://www.24chasa.bg/novini/article/7326583", "text": "Поздравление на министър-председателя Бойко Борисов по случай Националния празник на Република България 3 март: Уважаеми сънародници, Честит Трети март! В деня на Националния ни празник се прекланяме пред подвига на всички герои, които се бориха и постигнаха свободата на България. Почитаме паметта на нашите предци и поколения наред пазим яркия спомен за делото им, което е извор на национална гордост и чувство за дълг и отговорност към България. Саможертвата на нашите възрожденци никога няма да бъде забравена, защото носи в себе си българския дух, който е несломим и не спира да намира нови проявления на своята сила и непреходност. Поколения българи се бориха, за да си върнем свободата, независимостта, държавността, да заемем достойно място сред развитите демократични държави. Днес, когато тези национални каузи са спечелени, продължаваме да отстояваме авторитета на България пред света. Няма как да не се чувстваме горди с постигнатото от всички нас заедно, когато виждаме уважението и признанието на нашите външнополитически партньори. Вековете чуждо управление са далеч в миналото и българската дума вече не само се чува, но се търси и цени. Идеалите на Възраждането са надградени със 141-годишните опит и мъдрост на българската нация. Днес съм убеден, че трябва да сме повече оптимисти, защото реалните резултати от постигнатото са видими и имам вярата, че ще продължим да ги надграждаме заедно като народ. Защото неведнъж сме показали, че умеем да сме единни, особено пред трудностите. Защото можем да сме пример за етническа толерантност и знаем как да живеем в разбирателство. И най-вече защото ценим мира и просперитета. Бъдете живи и здрави и нека бъдем горди, че сме българи. Честит празник! Бойко Борисов Министър-председател на Република България", "date": "2019.03.03", "title": "Борисов: В деня на Националния ни празник се прекланяме пред подвига на всички герои"}
{"url": "https://www.24chasa.bg/novini/article/7326585", "text": "Катастрофа затвори движението на автомагистрала \"Тракия\" тази сутрин, при 144 километър в посока Бургас, съобщава  . Камион е блъснал отзад джип на магистралата, близо до град Раковски. Инцидентът е станал малко след 7.00 часа тази сутрин. При удара няма пострадали, а движението е ограничено до изтегляне на катастрофиралите превозни средства. Движението се осъществява в активната лента и се регулира от Пътна полиция.", "date": "2019.03.03", "title": "Катастрофа затвори изпреварващата лента на АМ \"Тракия\" при 144 км към Бургас (Обновена)"}
{"url": "https://www.24chasa.bg/novini/article/7326593", "text": "Скъпи българи, честит 3 март! На днешния национален празник сме длъжни за пореден път да си припомним, че няма по-ценно нещо от правото сам да определяш съдбата си, но и повод да се поклоним дълбоко пред саможертвата и делото на всички национални освободители. Заветът им за демокрация, свобода и равенство е непреходен и днес звучи по-силно от всякога. Наш дълг е да се вслушаме в него и да следваме неотклонно начертания от героите европейски път. Това написа във фейсбук зам.-председателят на ГЕРБ Цветан Цветанов \"Не бива да забравяме, че като наследници на славен народ ние носим отговорността пред него да възпитаме у децата си патриотизъм, благодарение на който българският дух е оцелял през онези тежки 500 години, има го днес и ще пребъде! Още веднъж - честит празник!\", пише още той.", "date": "2019.03.03", "title": "Цветанов: Носим отговорността да възпитаме у децата си патриотизъм"}
{"url": "https://www.24chasa.bg/novini/article/7326595", "text": "Американският президент Доналд Тръмп изнесе вчера реч на голяма годишна среща на консерватори, в която изрази увереност, че социалистическият уклон на демократите ще доведе до преизбирането му на президентския пост през 2020 г., съобщи Франс прес. Милиардерът бе посрещнат с бурни одобрителни възгласи и аплодисменти на подиума на Конференцията за консервативно политическо действие (CPAC) в предградие на столицата Вашингтон, предава БТА. \"Бъдещето не принадлежи на тези, които вярват в социализма. То принадлежи на тези, които вярват в свободата. . . Съединените щати никога няма да бъдат социалистическа страна\", заяви президентът. \"Ние вярваме в американската мечта, а не в социалистическия кошмар\", каза Тръмп и изрази задоволство, че социализмът е на мода сред кандидатите на Демократическата партия за президент, тъй като това, по думите му, увеличава шансовете му да бъде преизбран през 2020 г. Според него \"Зеленият нов курс\" (Green New Deal), проект на демократите за борба с климатичните промени, \"ще унищожи изцяло американската икономика\". \"Това просто е най-лудият план\", който някога е бил предлаган, добави Тръмп. Той каза, че предложенията на кандидати за първичните избори на Демократическата партия за всеобщо здравеопазване ще доведат до \"колосално повишаване на данъците\". Президентът защити постиженията си до момента, изтъквайки доброто състояние на американската икономика, наложените на Китай мита и припомни, че е напът да получи финансиране за своята \"стена\" по границата с Мексико. Обръщението му, продължило над два часа, беше едно от най-дългите, които Тръмп е правил, откакто обяви кандидатурата си за президент през 2015 г. Той обаче не засегна нито един път една от най-горещите теми в САЩ от тази седмица, а именно изслушването в Конгреса на неговия бивш адвокат и довереник Майкъл Коен, който го нарече в сряда \"лъжец\", \"измамник\" и \"расист\". За другото голямо събитие от седмицата, срещата на върха със севернокорейския лидер Ким Чен-ун, той я определи като \"много продуктивна\". \"От време на време трябва да се ходи\", а не да се тича, каза той, коментирайки защо преговорите са приключили преждевременно, без обща декларация. Предложението на Ким \"не ми изглеждаше приемливо\", каза президентът.", "date": "2019.03.03", "title": "Тръмп: Вярваме в американската мечта,\nа не в социалистическия кошмар"}
{"url": "https://www.24chasa.bg/novini/article/7326599", "text": "8 километра е свободната паркинг зона в подножието на връх Шипка, където днес ще се качат хиляди хора. Тя може да побере около 3000 автомобила, съобщи Нова тв. 300 полицаи се грижат за безопасността и реда в района в деня на националния празник. Движението към върха, който в момента е потънал в мъгла, ще е еднопосочно. Температурата е под нулата. От снощи колони от стотици автомобили се вият по подстъпите към Шипка откъм Габрово и Казанлък, но хората търпеливо изчакват.", "date": "2019.03.03", "title": "8 километра паркинг зона в подножието на Шипка"}
{"url": "https://www.24chasa.bg/novini/article/7319214", "text": "По случай националния празник 3 март отидохме с оператора и заснехме предпразнична анкета в столичното 119-о СУ “Акад. Михаил Арнаудов”. Ученици от десети и дванадесети клас отговориха на следните въпроси: Публикуваме пълните им отговори, а най-интересното, което учениците казаха, може да гледате във видеото. Ето какво споделиха гимназистите: 1.  За мен 3 март е най-важният български празник. След 500-годишното османско робство, подчертавам робство, а не съжителство, ние биваме освободени. Всички граници са разчупени и свободата е в нашите ръце. Самоосъзнаваме се и започва разцветът на България. 2.  Аз се гордея, че съм българин. Да се гордеем от произхода си, е абсолютно нужно, защото България има една от най-дълбоките истории. През годините сме доказали, че сме достойна за уважаване държава. Може да сме малка по територия, но сме огромни по чест и достойнство. 3.  Моето бъдеще със сигурност ще бъде в България, защото се чувствам българин. Няма да бягам никъде. Това да отидеш в друга държава, си е чисто бягство. Представям си се като човек, от когото зависи нещо повече от това да съм продавач или счетоводител. Искам да имам заслуга, за това хората да проумеят, че българите можем много повече от това, което правим в днешно време. Да живее България! 1.  3 март е символът на свободата. Тогава празнуваме освобождаването ни от 1878 г. Всеки знае 5 века робство, освобождение от руснаците. Всичко това се учи от много рано. Приемам го като повод да си спомним какви сме били и какви трябва да сме занапред. 2.  Горд съм, че съм българин. Гордея се с нашата история, а не с това, което е България в момента. Българите правят неща, които не са добри за самата държава, но сме имали много велика история. Гордея се например от факта, че 1300 години не сме си сменили името. Това свидетелства за някакъв инат на българския народ, а това е може би основното ни качество, което ни кара да вървим напред. 3.  Моето бъдеще е в България. Имам възможност да се развивам в Русия, но смятам, че е по-добре да остана тук. Основният проблем е, че българите се спасяват поединично. Всеки бяга, където свари, а не трябва. Трябва да се запази националният дух. Тази година ще кандидатствам право в Софийския университет. Искам да съм адвокат или нотариус. 1.  3 март е наистина паметна дата в историята ни, но повечето българи я свързват само с освобождението на България от османско владичество. 1878 г. се сключва Санстефанският договор, с който се признава България за автономна държава. Въпреки че все още е васална на Османската империя. На 3 март е подписан също и Букурещкият договор, с който се слага край на Сръбско-българската война от 1885 г. Договорът е подписан следващата година и съще е важен, защото българите избират тази дата. Тя е останала в тяхната памет като нещо наистина голямо. 2.  Абсолютно се гордея, че съм българка, защото нашият народ е прославен по целия свят във всякакви области. Гордея се с хан Тервел, който спасява Европа от нашествието на арабите през 718 г. Наричан спасителят на Европа. Това е нещо много голямо и го знаем не само ние, но и в другите страни. 3.  Представям си бъдещето си изцяло в България. Не мисля да напускам страната. Сега България се нуждае точно от млади кадри като нас, които да я тласнат напред. Като избягаме в чужбина, не допринасяме с нищо за нашата собствена държава. Няма смисъл. Не си заслужава да умре така. 1.  На тази дата е с изключителна важност за българската дъжава, защото руско-турската освободителна война е била много тежка за българите. Подвигът на Шипка е само част от успехите в тази война, които много хора забравят.На 3 март трябва да си припомним всички наши подвизи и да почетем стотиците хиляди българи, загинали за свободата. 2.  Трябва да се гордеем, защото имаме една от най-славните истории не само на Балканите, но и в цяла Европа. Както Паисий Хилендарски подчертава в своята “История славянобългарска”, трябва да не се срамуваме от историята си, а да я изследваме по-задълбочено. 3.  Представям си бъдещето в България, понеже тук има поле за развитие. Има голямо търсене на млади кадри. Ще кандидатствам в Техническия университет със специалност “Телекомуникации”. - 10-и клас, родена в Перу, но горда българка: 1.  Това е голям празник за българите, но никога не съм ходила на Шипка на 3 март. Не съм българка, въпреки че майка ми и баща ми са българи. Родена съм в Перу, живяла съм там в детските си години и се възпримам повече като перуанка. Латиното кипи в мен. 2.  Гордея се, че съм и българка. Трябва да не ни е срам откъде идваме и какви сме всъщност. Възприемам се такава, каквато съм. Не ме е срам от нищо. 3.  Представям си се след време с висше образование. Ще уча или медицина, или журналистика. Виждам България в добро икономическо положение. Очаквам да не сме с левове, а с евро. 1.  За мен 3 март е един много важен не само за България празник. Това е един интернационален празник. Празник на два народа, толкова различни по култура и история, но обединили се в общ порив за свобода. Аз съм руснак и това не е празник не само за човек, който живее целия си живот в България, но и за човек, който се гордее от Русия. И двамата ми родители са руснаци. Живея в близък допир до руската култура, затова така се получава, че по-скоро се самоопределям като руснак. Въпреки това съм безкрайно щастлив, че се допирам до българската култура и история. Това е една много дълбока и богата история. 2.  Българската култура се развива доста неравномерно в историята. Това е поради турското робство, но създаденото през XIX и XX век спада към ярките и важни за общочовешката култура творби. 3.  Смятам да завърша висше образование тук, в България. Искам да посветя живота си на обединението на народите, за да се премахне междунационалната омраза. България е добър пример как в една малка държава живеят огромно количество етноси и представители на различни култури. Въпреки че в момента има много проблеми, вярвам, че с времето те ще се решат. 1.  Тогава се подписва Санстефанският мирен договор и приключва Руско-турската освободителна война от 1877-1878 г. След близо 500 г. робство се създава третата българска държава. 2.  Гордея се, че съм българин. Имаме страна с прекрасна природа, 4 сезона и най-красивите жени са нашите. Винаги съм се гордял с държавата ми и не ми е трябвала конкретна причина. 3.  Представям си себе си в бъдеще учещ в Софийския университет. Искам да следвам право. Впоследстве може да последвам примера на баща ми, който е адвокат, може и с нещо друго да се занимавам, но искам да остана в България. Не мога да живея в друга страна с друга култура.", "date": "2019.03.03", "title": "Ученици: Горди сме, че сме българи, оставаме тук"}
{"url": "https://www.24chasa.bg/novini/article/7326602", "text": "Съединените щати и Южна Корея взеха решение да прекратят съвместните си командно-щабни учения \"Кий ризолв\" и полевите маневри \"Фоул ийгъл\" с цел ускоряване на процеса по денуклеаризация на Корейския полуостров. Това съобщи агенция Йонхап, като цитира южнокорейското министерство на отбраната, предаде ТАСС. Решението е взето в телефонен разговор вчера между южнокорейския министър на отбраната Джон Кьон-ду и и. д. министър на отбраната на САЩ Патрик Шанахан, предава БТА. Този ход бе направен, след като американският президент Доналд Тръмп си тръгна с празни ръце от дълго очакваната среща на върха със севернокорейския лидер Ким Чен-ун във Виетнам, отбеляза ДПА. По думите на Тръмп Северна Корея иска пълно вдигане на санкциите, преди да започне ядреното си разоръжаване, а Пхенян отговори, че искането е било само за частично облекчение на санкциите. Маневрите \"Фоул ийгъл\", които се организират основно през пролетта, всяка година предизвикват гнева на Северна Корея, която ги смята за генерална репетиция за нахлуване на нейна територия, отбеляза Франс прес. В миналото в двете учения участваха 200 000 южнокорейски и около 30 000 американски войници. Съединените щати и Южна Корея ще проведат от 4 до 12 март военни учения \"Алианс\" вместо отменените командно-щабни учения \"Кий ризолв\" и полевите маневри \"Фоул ийгъл\". Това съобщи днес агенция Йонхап, позовавайки се на заявление на Обединения комитет на началник щабовете на Република Корея и Командването на обединените сили на Южна Корея и САЩ, предаде ТАСС. Ученията \"Алианс\" са преобразувани от провеждащите се през пролетта \"Кий ризолв\" и \"Фоул ийгъл\". Главната им цел е отработване на стратегически, операционни и тактически аспекти на военни операции на Корейския полуостров\", се казва в изявлението. По-рано днес южнокорейското министерство на отбраната и Пентагонът обявиха, че са решили да прекратят съвместните си командно-щабни учения \"Кий ризолв\" и полевите маневри \"Фоул ийгъл\" с цел ускоряване на процеса по денуклеаризация на Корейския полуостров. Решението било взето в телефонен разговор вчера между южнокорейския министър на отбраната Джон Кьон-ду и и. д. министър на отбраната на САЩ Патрик Шанахан. Маневрите \"Фоул ийгъл\", които се организират основно през пролетта, всяка година предизвикват гнева на Северна Корея, която ги смята за генерална репетиция за нахлуване на нейна територия, отбеляза Франс прес. В миналото в двете учения участваха 200 000 южнокорейски и около 30 000 американски войници.", "date": "2019.03.03", "title": "Вашингтон и Сеул прекратяват съвместните си военни учения"}
{"url": "https://www.24chasa.bg/novini/article/7326605", "text": "Венецуелаският опозиционен лидер заяви вчера, че ще се завърне у дома след посещението си в Еквадор. Хуан Гуайдо призова за нови протести следващата седмица срещу президента Николас Мадуро, чието правителство му е наложило забрана да пътува зад граница, съобщи Ройтерс. Гуайдо прекара последните няколко дни в обикаляне на няколко латиноамерикански страни, за да събере подкрепа за формиране на преходно правителство и за отстраняване от власт на Мадуро, когото той нарича нелегитимен узурпатор. \"Обявявам, че ще се завърна у дома от Еквадор\", каза Гуайдо на съвместна пресконференция с еквадорския президент Ленин Морено в крайбрежния град Салинас. Той не уточни кога и как ще се завърне. Очаква се да напусне Еквадор тази сутрин. Гуайдо може да бъде арестуван на влизане във Венецуела, тъй като му бе наложена забрана за пътуване, когато се самообяви за и.д. президент на страната си. Президентът на Еквадор Ленин Морено изказа подкрепа за лидера на венецуелската опозиция Хуан Гуайдо, съобщи Франс прес. \"Ще следим внимателно всички сигнали, изпращани от венецуелския народ и от Вас, лидера и застъпник на тази дълбока промяна, от която венецуелският народ има нужда\", каза Морено на Гуайдо при пристигането му вчера следобед в крайбрежния град Салинас. Социалдемократът Гуайдо, председател на контролираното от опозицията Национално събрание и признат за президент на Венецуела от петдесетина държави, посети преди това Колумбия, Бразилия, Парагвай и Аржентина. Около 2,7 милиона венецуелци напуснаха страната си от началото на политическата и икономическа криза през 2015 г. по данни на ООН. Еквадор, Колумбия и Перу са страните, където живеят най-много венецуеласки имигранти.", "date": "2019.03.03", "title": "Хуан Гуайдо се прибира у дома\nслед обиколката си в Южна Америка"}
{"url": "https://www.24chasa.bg/novini/article/7326607", "text": "Италианската полиция арестува в Неапол главатар на неаполитанската мафия. Става дума за Марко ди Лауро, четвъртия син на боса Паоло ди Лауро и последния останал на свобода, предаде Франс прес. Марко ди Лауро, на 38 години, бе арестуван, без да окаже съпротива. От 2006 г. за него има издадена европейска заповед за арест. Той бе втори в списъка с най-издирвани престъпници в Италия след сицилианския мафиот Матео Месина Денаро, предава БТА. Италианският министър на вътрешните работи Матео Салвини приветства успеха на операцията. \"Нито минута покой за престъпниците\", каза той.", "date": "2019.03.03", "title": "Заловен е главатар на неаполитанската мафия"}
{"url": "https://www.24chasa.bg/novini/article/7326611", "text": "Около един милион германски работници в публичния сектор ще получат 8-процентно увеличение на заплатите, съобщиха снощи преговарящи от профсъюзите и провинциалните правителства, предаде ДПА. Увеличението влиза в сила от 1 януари и ще става поетапно през следващите 33 месеца. Минималното увеличение ще е с 240 евро, предава БТА. Мярката бе приета след седмица на стачки и протести на служители в цялата страна. Споразумението се отнася включително за учители, полицаи и хора от службите за спешна помощ.", "date": "2019.03.03", "title": "Германия вдига с 8% заплатите на служители в публичния сектор"}
{"url": "https://www.24chasa.bg/novini/article/7326615", "text": "Стотина мигранти се промъкнаха незаконно вчера на пристанището във френския град Кале, основен транзитен пункт към Великобритания. От тях петдесетина успяха да се качат на ферибот, съобщи префектурата, цитирана от Франс прес. Най-малко 44 от тях бяха арестувани и поставени под стража, а няколко от тях се укриват във ферибота, предава БТА. Плавателният съд се претърсва от органите на реда. Заради инцидента бе спряно движението на кораби в района на Кале.", "date": "2019.03.03", "title": "Десетки мигранти нахлуха на пристанището\nв Кале и се качиха на ферибот"}
{"url": "https://www.24chasa.bg/novini/article/7326624", "text": "Голям скандал в момента се вихри в църквата в Петрич заради въдворяването на новия архиерейски наместник отец Петър. Преди дни неврокопският митрополит Серафим смени 75-г. наместник отец Ангел Кочев, но миряните от града се възпротивиха. Тази сутрин започна служба по време, на която трябваше да бъде въдворен новия наместник отец Павел. По време на служението в храма нахлуха над 50 петричани, започнаха да дърпат и блъскат свещениците и след това всички викаха \"Недостоен\". ", "date": "2019.03.03", "title": "Скандал в църквата в Петрич, миряни нахлуха и се сдърпаха с поповете (Видео)"}
{"url": "https://www.24chasa.bg/novini/article/7326628", "text": "Наследникът на граф Николай Игнатиев, който подписва Санстефанския договор – Дмитрий, подари личния печат на дипломата на Националния военноисторически музей. Реликвата може да бъде видяна още днес в музея. Граф Николай Игнатиев е руският посланик в Цариград, подписал Санстефанския договор. Той е и автор на съдържанието на документа. Граф Игнатиев остава в историята на Русия и на България като защитник на православните славни – факт, който след Руско-турската война му носи сериозни неприятности. \"Смятам, че той така силно е бил свързан с православието и за него българите на първо място са били братя по вяра и затова в Русия е имало голям ентусиазъм да се застъпи за младата българска държава\", каза Дмитрий за bTV. \"Аз съм възпитан в руско семейство, роден съм в Париж, но родителите ми така ме възпитаха. Те не желаеха да приема френско поданство. До 44-а година французите ни приравняваха с циганите. И мен даже не ме пратиха във френско училище, а в руска гимназия в Париж. След 44-а година заминахме за Германия\", каза още той. \"Граф Игнатиев е славянофил. Той вярва в освобождението на славяните и на Константинопол. Смята, че Константинопол трябва да стане столица на обединено славянско царство. Той е бил против партийната система в Русия, която идва от Запад. И това не съвпада с руската политика\", каза още Дмитрий. На въпрос как попада в ръцете му печата на Граф Николай Игнатиев Дмитрий отговаря:  Моят прадядо го дава на сина си Алексей, той – на своя син, който е мой баща, а той – на мен. Предава се по права линия от син на син. Всички останали артефакти пропаднаха, изчезнаха. Неотдавна братовчедка ми, която имаше много неща и не искаше да ги дава, се разболя от Алцхаймер. И всичко беше разграбено.", "date": "2019.03.03", "title": "Наследникът на граф Игнатиев: Българите на първо място са били братя по вяра"}
{"url": "https://www.24chasa.bg/novini/article/7326617", "text": "Хиляди души протестираха вчера в черногорската столица Подгорица с искане на оставка на президента Мило Джуканович и неговото правителство заради предполагаема корупция, връзкарство и злоупотреба с власт, съобщи Ройтерс. Демонстрантите, организирани от активисти, блогъри и журналисти, които твърдят, че не са обвързани с никаква политическа партия, преминаха през центъра със скандирания \"Мило крадец\". Опозиционни политици се дистанцираха от протестите, предава БТА. Това е четвъртата подобна проява за последните четири седмици. Протестите започнаха, след като бизнесменът Душко Кнежевич, бивш съюзник на Джуканович, обвини в корупция и нечисти финансови сделки президента и неговата Демократична партия на социалистите.", "date": "2019.03.03", "title": "Хиляди протестират в Черна гора срещу президента Джуканович"}
{"url": "https://www.24chasa.bg/novini/article/7326632", "text": "Хиляди българи от цялата страна се изкачиха на връх Шипка, за да отдадат почит на героите, паднали за свободата на България. От ранната утрин по пътя към върха откъм Габрово се извиха километрични колони от автомобили, които бяха отбивани километри преди площада към паметниката и млади и стари ходеха пеша, наметнати с национални знамена. Въпреки студа, ледения вятър и спусналата се мъгла над героичния връх, хората изкачваха над 900-те стъпала за да усетят духа на съкралното място. Патриоти от клуб \"Традиция\" в Казанлък застанаха на почетен караул край паметника на свободата, облечени в опълченски униформи, с автентични шашки от Руско-турската освободителна война. Те качиха за пръв път на Шипка реплика наСамарското знаме, под което са се сражавали българските опълченци.  Пред паметника пя и певицата Валя Балканска.", "date": "2019.03.03", "title": "Хиляди българи от цялата страна се изкачиха на връх Шипка (Снимки)"}
{"url": "https://www.24chasa.bg/novini/article/7326636", "text": "Вицепрезидентът Илияна Йотова присъства в Лос Анджелис на тържество по случай трети март, организирано от българското училище \"Свети Свети Кирил и Методий\" и разговаря с представители на българската общност в района, предава  . \"Честит 3 март, честит национален празник - денят на българската свобода. Невероятно е усещането, като че би целият свят, българите са се хванали за ръце, направили са много голямо българско хоро с много самочувствие и много любов към родината. 3 март е празник на българското обединение, независимо в коя точка на планетата се намират всички българи. 3 март е денят на свободата, на самочувствието и гордостта, защото без национално освободителното ни движение, без българското просвещение и възраждане, без Левски и Ботев, свободата няма как да дойде. Мало и голямо празнува 3 март. Децата пеят песни, рецитират стиховете и това е категорично ясно - България има бъдеще, защото пази своите традиции, пази своите празници, пази своята историческа памет:, каза тя.", "date": "2019.03.03", "title": "Илияна Йотова на тържество за 3 март в Лос Анджелис"}
{"url": "https://www.24chasa.bg/novini/article/7326643", "text": "Демонстрации против и в подкрепа Бенямин Нетаняху се състояха снощи в Тел Авив, след като главният прокурор обяви намерението си да повдигне обвинение в корупция на израелския премиер, съобщи Франс прес. Привържениците на Нетаняху се събраха в центъра на града, развявайки израелски знамена и издигайки плакати с надписи \"Нетаняху, народът е с теб\" и \"Нетаняху, моят министър-председател\", предава БТА. Разделени от полицията от това шествие на поддръжници на премиера, други демонстранти издигнаха плакати с призив за оставка: \"Време е Нетаняху да си ходи\" и \"Министър на престъпността\". Полицията не съобщи колко хора са се събрали на демонстрациите. От правна гледна точка нищо не задължава премиера да подаде оставка, ако му бъде повдигнато обвинение, до преминаването на делото по всички инстанции. Процесът може да трае години. Шейсет и девет годишният Нетаняху, който е на власт от 13 години, ще опита да спечели пети мандат на парламентарните избори на 9 април.", "date": "2019.03.03", "title": "Демонстрации за и против Бенямин Нетаняху в Тел Авив"}
{"url": "https://www.24chasa.bg/novini/article/7326645", "text": "Главният изпълнителен директор на минната компания \"Вале\" Фабио Шварцман се оттегли временно от функциите си след трагедията със скъсването на дига на хвостохранилище в Бразилия, предаде Франс прес. При инцидента в края на януари загинаха 186 души, а 122 са в неизвестност, предава БТА. Шварцман и още трима ръководители на предприятието поискаха временно да напуснат постовете си, след като прокуратурата и федералната полиция в Бразилия препоръчаха в петък те да бъдат уволнени, съобщи компанията в комюнике.", "date": "2019.03.03", "title": "Ръководители се оттеглиха след трагедията с хвостохранилището в Бразилия"}
{"url": "https://www.24chasa.bg/novini/article/7326648", "text": "Стотици ливанци излязоха вчера на протест в Бейрут с искане да бъде приет закон, който да забрани бракосъчетаването с лица под 18-годишна възраст, предаде Франс прес. Жени, депутати и артисти се събраха край парламента на този протест, организиран от граждански организации, предава БТА. Момичета, облечени в булчински рокли и бели воали, също взеха участие в демонстрацията. Те издигнаха плакати с надписи \"Краят на женитбата на деца започва с тяхното образование\", \"Не преди 18 години\" и \"Спрете ранните бракове\". Протестиращите искат да бъде приет законопроект, който от месеци чака в парламента. Минималната законна възраст за брак в Ливан се определя от 18-те религиозни общности. При мюсюлманските общности е 18 години за момчетата и 14-17 години за момичетата. При християнските е от 16-18 за момчетата и 14-18 за момичетата.", "date": "2019.03.03", "title": "Ливанци искат забрана на браковете с деца"}
{"url": "https://www.24chasa.bg/novini/article/7326692", "text": "Две кучета динго бяха умъртвени, след като нахапаха французойка и и сина ѝ на австралийския остров Фрейзър, предаде АФП. Това бе втората подобна атаката на популярния туристически обект за малко повече от месец. Французойката и синът ѝ тъкмо били излезли от кола на острова в четвъртък вечерта, когато се натъкнали на глутница кучета динго, предава  . Двамата се паникьосали и побягнали към автомобила и тогава били преследвани и атакувани, съобщиха парамедици. Жената получила множество повърхностни захапвания по долните крайници, а момчето значителни рани по краката, ръцете и лицето. Двамата били откарани в болница в стабилно състояние. Според местни медии майката била на 20 и няколко години, а момчето – на 9 години. Едно от кучетата динго, замесени в атаката, било заловено и умъртвено в петък, а друго – в неделя. През януари 6-годишно момче бе нахапано от куче динго, докато бягало по дюна на остров Фрейзър. Властите в миналото предупреждаваха туристите, че кучетата динго са диви животни и отношението към тях трябва да е като към такива. Като отправяха и съвети – децата да бъдат държани наблизо, да не се бяга и да не се хранят кучетата динго.", "date": "2019.03.03", "title": "Умъртвиха кучета динго в Австралия, нахапали френски туристи"}
{"url": "https://www.24chasa.bg/novini/article/7326696", "text": "„Ура патриотизмът” е познато явление, но истинската свобода изисква тежък труд в продължение на цял живот”. Това каза пред   преподавателят по физика Теодосий Теодосиев, който е на връх Шипка за честванията по повод 3 март. Според него днес трябва да бъде нашият ден на благодарността към 30-те хиляди войници от императорската армия и опълченците, които са загинали. „Всеки българин трябва да запали свещичка за упокой на душата на император Александър II, защото без неговото решение сега можеше да сме по-зле от кюрдите – 50 милиона кюрди нямат собствена държава”, отбеляза той. „Било е много трудно решение да се дадат животите на 30 000 войници на руския император и да се похарчат голяма част от парите, спечелени от продажбата на Аляска, за да се освободи един народ”, каза още Теодосиев. По думите му трябва да бъдем достойни за това, което сме получили. Освен това на този ден трябва да се замислим държим ли се като свободни хора. „Ако съм се трудил цял живот, то е било да накарам българина да се чувства по-достоен”, отбеляза Теодосиев. „Свободният човек не трябва да продава гласа си, душата си и бъдещето на децата си. Той трябва да се държи като свободен човек и да не се опитва да отнема свободата на другите”, посочи преподавателят по физика. Според него трябва да се научим да бъдем патриоти и да уважаваме патриотизма на другите.", "date": "2019.03.03", "title": "Физикът Теодисий Теодосиев: 3 март трябва да е нашият ден на благодарността"}
{"url": "https://www.24chasa.bg/novini/article/7327025", "text": "Ирландският премиер Лио Варадкар каза на свои министри, че е много вероятно датата на излизането на Великобритания от ЕС да се отложи от 29 март за юни, пише в. \"Сънди индипендънт\", позовавайки се на неназован министър, предаде Ройтерс. \"Премиерът ни каза в частен разговор, че е много вероятно да има удължаване до юни\", каза източникът, предава БТА. Говорител на ирландското правителство отказа да коментира новината, но заяви, че кабинетът се съсредоточава \"единствено върху осигуряването на споразумение\" и напомни изказване на Варадкар, че Брекзит на 29 март без споразумение или без удължаване на датата е слабо вероятен.", "date": "2019.03.03", "title": "Ирландският премиер: Много е вероятно датата на Брекзита да се отложи за юни"}
{"url": "https://www.24chasa.bg/novini/article/7327062", "text": "Международен изследователски екип, работещ с различни животни - слонове, врани, китове, шимпанзета, смята, че културните познания на видовете трябва да се вземат предвид в усилията за опазването им, съобщава \"Сайънс дейли\", позовавайки се на публикация в сп. \"Сайънс\". Публикацията подкрепя идеята, че по-доброто разбиране на богатия социален живот на животните може да подпомогне усилията за защита на застрашени видове, предава БТА. Разграничавайки културните аспекти при различните животни, учените могат да разберат по-добре какви групи трябва да бъдат опазени и как да се постигне това, обясняват изследователите с ръководител Филипа Брейкс от университета на Ексетър, Великобритания. Например, разбирането как \"бабите\" косатки предават ценна информация на потомците си или защо при някои групи шимпанзета културата е свързана с използването на каменни сечива, а при други не, може да допринесе да се оценят предизвикателствата, свързани с опазването на въпросните видове. Социалният живот на животните дава възможност на по-младите екземпляри да се учат от по-възрастните. Подобни аспекти са от значение за съхраняването им, отбелязват учените. На практика някои популации могат да се характеризират с тяхната \"културна столица\", вместо с традиционни аспекти като генетично разнообразие или географска изолация. Учените смятат, че този подход \"отваря вратата\" за новаторски начини за опазването на разнообразието в природата.", "date": "2019.03.03", "title": "Разбирането на социалния живот на животните може да помогне за спасяването на застрашени видове"}
{"url": "https://www.24chasa.bg/novini/article/7327078", "text": "\"С нашата вяра и обич България ще оцелее, въпреки всичко\". Това заяви председателят на БСП - София Калоян Паргов, който се включи заедно с членове и симпатизанти на социалистическата партия в шествието, организирано от Градската централа на НД \"Русофили\" в столицата по повод Националния празник - 3-ти март. Социалистите и русофилите от София се събраха на площада пред Президентството, от където се отправиха към паметника на Цар Освободител. Там те поднесоха венци и цветя, след което се придвижиха към паметника на Българския опълченец, за да се включат в официалното тържество на Столична община по повод Националния празник. Това съобщиха от пресцентъра на БСП София. \"Помним саможертвата на руските воини и на българските опълченци, за да я има днес Родината ни и всички ние да живеем свободно в нея, каза Калоян Паргов. - Свободата обаче е преди всичко отговорност. Днес ние сме отговорни пред всичките тези герои, които платиха с живота си нашата свобода. Отговорни сме и за нашите постъпки, които ще предопределят бъдещето на България и на поколенията напред във времето. Затова на този ден трябва да преповтаряме, да препрочитаме, да преразказваме за онези героични мигове от историята, благодарение на които е съхранена българщината и днес имаме щастието с гордо вдигнати глави да се наричаме българи\". Калоян Паргов цитира и думи на академик Валери Петров: \"Приживе този изключителен поет и сценарист беше казал: \"Вярвам, че България, въпреки всичко, ще оцелее. Нямам с какво да подкрепя вярата си, освен с обичта си към нея\". Така и аз днес бих призовал: да вярваме, че България ще пребъде и да подкрепяме тази вяра с нашата обич към Родината!\". Пред паметника на Българския опълченец Калоян Паргов се срещна и разговаря с посланика на Руската федерация Н.Пр. Анатолий Макаров. \"С Русия имаме общи страници от историята ни и това е абсолютен и неоспорим факт, въпреки упоритите опити в последните години тя да бъде изкривявана и умишлено неправилно препрочитана, коментира председателят на БСП - София. - На 3-и март 1878 година е подписан Санстефанският мирен договор, който освобождава България от османско иго, след като слага край на Руско-Турската война. Със саможертвата си руските воини заедно с българските опълченци отвоюват нашата свобода. Нека да помним, че тази наша свобода не е даденост. Тя е платена с много кръв и мъка. Всеки ден трябва да се борим за нея и да я отстояваме\".", "date": "2019.03.03", "title": "Калоян Паргов: С нашата вяра и обич България ще оцелее, въпреки всичко"}
{"url": "https://www.24chasa.bg/novini/article/7327061", "text": "Снимайте себе си и семейството си на Вашия Трети март. Споделете как изкарахте националния празник. Дали сте на екскурзия в планината или на друго красиво място в България, изпратете ни снимки или видео. Снимайте българското знаме, развято в чест на празника, призовава Министерството на туризма. Споделете мигове на Фейсбук страницата на Министерството на туризма или изпратете информация и снимки на имейл press@tourism.government.bg. Те ще бъдат публикувани на сайта на Министерството на туризма. Направете си клип на зарята за Освобождението или кадър на близките Ви хора на връх Шипка например. Споделете не само снимки, а и Вашите мисли за празника, както и думите, с които го описвате пред децата си. Личните репортажи могат да бъдат изпратени до 10 март 2019 г. включително. \"Нека видим уникални места в страната си през собствения ни поглед. Станете посланици на България!\", призовават от ведомството. ", "date": "2019.03.03", "title": "Министерството на туризма: Споделете с думи, снимки или видео Вашия Трети март"}
{"url": "https://www.24chasa.bg/novini/article/7327074", "text": "Космическият кораб \"Дракон\" на компанията \"Спейс Екс\" успешно се скачи с Международната космическа станция (МКС), съобщиха световните информационни агенции. По този начин американската компания се доближи до целта си да изпрати хора в космоса, предава БТА. От компанията на предприемача Илон Мъск оповестиха, че това успешно скачване е първото за космически кораб за търговски полети, проектиран за екипаж. \"Дракон\" бе изстрелян вчера с ракета \"Фалкон\" от космическия център \"Кенеди\" във Флорида. Мисията без екипаж дава възможност на \"Спейс Екс\" да покаже, че може да построи космически кораб, който да отведе хора в космоса. Корабът ще остане 5 дни скачен за орбиталната станция, преди да се върне на Земята следващия петък. \"Тестовият полет е много важен. Готвим се да изпратим американски астронавти с американски ракети в космоса от американска територия за пръв път, откакто бяха преустановени полетите на совалки през 2011 г.\", заяви наскоро директорът на НАСА Джим Брайдънстайн.", "date": "2019.03.03", "title": "Космическият кораб \"Дракон\" на \"Спейс Екс\" се скачи с МКС"}
{"url": "https://www.24chasa.bg/novini/article/7327104", "text": "Руският посланик у нас Анатолий Макаров се включи днес в честванията на 141-вата годишнина от Освобождението на България, съобщи  . Пред Паметника на Българския опълченец в София той призова: \"Винаги трябва да помним великите страници на нашата обща история, огромните жертви на народите ни, дадени за свободата и независимостта на България. Нека не забравяме поуките на тази война и да бъдем достойни, благодарни потомци на загиналите герои\". От своя страна председателят на Сдружението на приятелите на Русия Любомир Коларов посочи: \"В този паметник тук са зазидани артилерийски гилзи, в които са поставени имената на героите от Шипка. Позволете ми да припомня редовете от посланието, което оставихме сред гилзите в този паметник: \"Драги сънародници, обичайте и защитавайте родината ни така, както това направиха героите на Шипка. Вечна слава на всички, отдали живота си за свободата на България\".", "date": "2019.03.03", "title": "Руският посланик: Винаги трябва да помним огромните жертви на народите ни за свободата на България"}
{"url": "https://www.24chasa.bg/novini/article/7327090", "text": "Не е възможно Европейският съюз да предложи на Великобритания голямо отсрочване на датата за Брекзит заради наближаващите избори за Европейски парламент, заяви днес британският министър на международната търговия Лиъм Фокс, цитиран от Ройтерс. Фокс каза, че все още е \"напълно възможно\" Великобритания да напусне общността, както е предвидено на 29 март, но удължаване на действието на преговорния период в член 50 може да е необходимо, за да се осъществи гладко излизане от блока, предава БТА. Министър-председателката Тереза Мей каза, че удължаването не трябва да е по-дълго от края на юни. Запитан как би реагирал, ако ЕС настоява за удължаване с 21 месеца или 2 години, Фокс каза пред телевизия Би Би Си: \"Бих бил шокиран, защото мисля, че всъщност това не е възможен изход\".", "date": "2019.03.03", "title": "Лондон: Не е възможно ЕС да предложи\nголямо отлагане на Брекзита"}
{"url": "https://www.24chasa.bg/novini/article/7327106", "text": "С благодарност и признателност България отново свежда глави в дълбок поклон пред паметта и подвига на всички знайни и незнайни герои на нашата свобода. Това каза Патриарх Неофит в своето слово по време на Молебена по случай Освобождението на България 3 март, съобщи Светият синод. \"И тази година в деня на Освобождението на България заедно благодарихме на бога за този велик негов дар към всички нас и заедно се помолихме за упокой на душите на всички православни воини, отдали живо та си за българската свобода и независимост. Връщаме се назад във времето, когато, в порива на свободния дух, нашите достойни и славни предци, подкрепяни от братя по вяра, успяха да увенчаят вековната борба на православния ни народ и да възстановят изгубените някога духовна и политическа българска свобода\", каза патриарх Неофит. \"С благодарност и признателност днес православна България отново свежда глави в дълбок поклон пред паметта и подвига на всички знайни и незнайни герои на нашата свобода, възкресявайки техните светли образи и свещено дело. В спомена за стореното от тях се вдъхновяваме за още по-всеотдайни усилия и всекидневен усърден труд, за оделотворяване на техните завети към поколенията и за още по-голям духовно-културен и държавно-творчески възход на скъпата ни Родина\", каза главата на Българската православна църква. \"Вечна и блажена да бъде паметта на героите на българската свобода! Нека всемилостивият бог благоволи и занапред към православния ни народ и към нашето земно отечество, за чието освобождение бяха положени толкова много усилия и бе пролята българска и братска кръв. Да живее и да укрепва българската свобода, та в нея народът ни, Православната ни църква и вековната ни и славна държава да пребъдват и се утвърждават в божията любов, в християнската вяра и надежда, и всички ние заедно да принасяме изобилен плод на духовност, просвета и култура, като продължаваме да градим своето бъдеще върху положените от нашите предци здрави и дълговечни основи. Божият мир и неговата велика милост да бъдат с всички нас! За много и благословени години!\", завърши патриарх Неофит.", "date": "2019.03.03", "title": "Патриарх Неофит: Загиналите за свободата ни вдъхновяват за духовно-културен възход"}
