{"url": "https://www.24chasa.bg/novini/article/7338220", "text": "Турският президент Реджеп Тайип Ердоган заяви днес, че руските зенитни ракетни системи С-400, които Турция възнамерява да купи, по никакъв начин не са свързани с безопасността на НАТО, САЩ и изтребителите пето поколение Ф-16, които Анкара се надява да получи от Вашингтон, предаде ТАСС. Ердоган каза това днес на митинг в Диарбекир, излъчен по телевизия ТРТ. \"Причините, поради които купуваме тези системи са очевидни\", посочи Ердоган. Той подчерта, че условията за използването на руските С-400 също не се крият. Президентът изрази надежда, че проблемите между Анкара и Вашингтон заради закупуването на системи за противовъздушна отбрана (ПВО) от Русия ще се решат така, както е станало и по други теми, предаде БТА. Вчера говорителят на Пентагона Чарлс Съмърс заяви пред журналисти, че Турция ще се сблъска със сериозни последствия във военните отношения между Вашингтон и Анкара, ако получи С-400. Той подчерта, че решението на Турция да се сдобие с руска отбранителна система \"би означавало, че тя няма да има достъп до Пейтриът и Ф-35\". По-рано тази седмица командващият американските въоръжени сили в Европа генерал Къртис Скапароти заяви, че ще препоръча на САЩ да не продават самолети Ф-35 на Турция, ако Анкара продължи с плановете си да купи руска зенитно-ракетна система. Държавният департамент одобри през декември продажбата на ракетна система Пейтриът на стойност 3,5 милиарда долара на Турция. Доставката на изтребители Ф-35 в Турция е отложена, докато преговорите за С-400 продължават.", "date": "2019.03.09", "title": "Ердоган: Руските системи С-400 не са свързани с безопасността на НАТО, САЩ и изтребителите Ф-16,"}
{"url": "https://www.24chasa.bg/novini/article/7338102", "text": "Британската полиция затвори днес за кратко лондонския Уестминстърски мост и улици близо до парламента и до централата на лондонската полиция заради подозрително превозно средство, съобщи Ройтерс. Говорител на полицията каза, че нейни служители са отцепили район до крайбрежната улица \"Виктория\" покрай Темза, близо до Скотланд ярд и площада пред парламента. В социалните мрежи се появиха снимки на засилено полицейско присъствие в тази централна част на Лондон, където обикновено има много туристи, предава БТА. Полицията съобщи в Туитър, че инцидентът е приключен, че превозното средство, породило подозрения, не представлява опасност и всички улици скоро ще бъдат отворени за движение. В Обединеното кралство е обявена четвърта от 5 възможни степени на опасност от тероризъм след пет нападения през 2017 г., при които загинаха общо 36 души. Едното от тях бе на Уестминстърския мост.", "date": "2019.03.09", "title": "Затвориха Уестминстърския мост във Великобритания заради подозрителна кола (Снимки)"}
{"url": "https://www.24chasa.bg/novini/article/7338110", "text": "Премиерът на Северна Македония и лидер на управляващата партия СДСМ Зоран Заев, заяви, че ще се срещне с лидера на основната опозиционна партия ВМРО-ДПМНЕ Християн Мицкоски утре, съобщи МИА. Разговорите, които ще се състоят в 20.00 часа в сградата на правителството, ще бъдат фокусирани върху предстоящите президентски избори, реформите, необходими за процеса на евроинтеграция, и всичко друго, което е важно за страната, посочи Заев, цитиран от БТА. \"Ние трябва да направим всичко, за да осигурим дата за начало на преговорите с ЕС. Това са важни въпроси\", посочи премиерът, като добави, че според него както управляващата коалиция, така и опозицията трябва да носят отговорност за вземането на исторически решения. Първият кръг на президентските избори в Северна Македония е насрочен на 21 април, а вторият - на 5 май.", "date": "2019.03.09", "title": "Заев ще се срещне утре с лидера на опозиционната партия Християн Мицкоски"}
{"url": "https://www.24chasa.bg/novini/article/7338118", "text": "Множество демонстрации с най-различни искания се проведоха днес в цяла Франция преди големия ден на национални протести на 16 март, отбелязващ края на обявения от президента Еманюел Макрон тримесечен \"голям дебат\", предаде Франс прес. Френският президент Еманюел Макрон беше призовал сънародниците си да изложат своите оплаквания и предложения за промени в икономиката на този \"голям дебат\", който да умиротвори протести на \"жълтите жилетки\". Днес около 14 часа местно време (15 часа българско) във Франция протестираха около 7000 \"жълти жилетки\", от които 2800 в Париж, по данни на министерството на вътрешните работи. Миналата събота по същото време бе съобщено за 5600 протестиращи в цяла Франция, от които 1320 в Париж, предава БТА. Миналата 16-а събота на протести мобилизира общо за деня 39 300 демонстранти, от които 4000 в Париж. По улиците на Париж и 35 френски града днес отново излязоха \"розовите жилетки\" - бавачки, протестиращи срещу реформата на осигуряването срещу безработица. Във френската столица към тях се присъединиха група \"червени жилетки\" от синдиката Обща конфедерация на труда - Се Же Те (CGT), както и няколко \"жълти жилетки\". По-рано днес група \"жълти жилетки\" проведоха акция на парижкото летище Роаси-Шарл Де Гол, където се появиха като пътници, преди да нахлузят жилетките си и да започнат да танцуват. Протестът им беше насочен срещу приватизацията на групата Аеропор дьо Пари (Aeroports de Paris), съобщи телевизия Бе Еф Ем Те Ве (BFMTV). Те бяха прогонени от силите за бързо реагиране. По данни на парижката префектура днес във френската столица са били задържани 13 души.", "date": "2019.03.09", "title": "\"Жълти, червени и розови жилетки\" протестираха днес във Франция (Снимки)"}
{"url": "https://www.24chasa.bg/novini/article/7338124", "text": "Когато в една държава на хората, които проповядват една или друга религия, им плаща друга държава - това е голяма опасност. Това е вяра, хората, които проповядват - не бива да са зависими от друга държава. Така депутатът от ГЕРБ Маноил Манев коментира в \"Офанзива с Любо Огнянов\" по Канал 3 амнистирането на дълговете на централното мюфтийство чрез закон, минал на първо четене в Народното събрание. \"Не е опрощаване дълговете на централното мюфтийство, а на всички вероизповедания. Комунистите и социалистите четат всичко както дяволът чете библията - законът прави данъчна амнистия за вероизповеданията. По-нормално да стане със закон, друго няма: да бъде вътре в НС, чрез законова инициатива, гласуване\", посочи Маноил Манев. \"Ще избягам от това да си говорим такива политически неща общо - ще кажа нещо, което гледах днес. Премиерът Борисов, коментирайки тази тема, разказа за едни случки от 1989-90 година. Аз също бях там, бях старшина-школник, бях при големите лагери, видях очите на тези хора. Господин Борисов каза : това няма да се повтори. Това е ужасно нещо, казвам аз\", изтъкна той. За идеята на Рамадан Аталай да се промени правилника в НС, за да може депутати да формират нови парламентарни групи, отделяйки се от партиите си, Маноил Манев каза: \"Аз като депутат от сериозната партия ГЕРБ и сериозната политическа сила, ще ви отговоря: дайте да го видим това предложение, да го обмислим, да го обсъждаме. В момента има двама депутати извън парламентарните групи в НС\", посочи той. Забележката на Рамадан Аталай, че виждал много недоволни физиономия сред ГЕРБ от трибуната на НС, депутатът ГЕРБ коментира така: \"Какви очи вижда господин Аталай си е негова работа, няма да го коментирам - като го внесат това предложение, ще го обсъдим, ще мине през всички нива. Сигурно имат някаква идея колегите, щом депутатът с най-голям стаж в българския парламент, той има нещо наум\", предположи Маноил Манев. На въпроса дали в НС се работи по-лесно без БСП, депутатът от ГЕРБ отговори: \"Не, не ми е тъжно за БСП, тъжно ми е за колегите там, които само обикалят около парламента - никак не ми харесва\".", "date": "2019.03.09", "title": "Маноил Манев: Не е добре на тези, които проповядват у нас, да им плаща друга държава"}
{"url": "https://www.24chasa.bg/novini/article/7338140", "text": "Борбата с африканската чума по свинете ще бъде приоритетна в следващите няколко години. Това заяви във Велико Търново министърът на земеделието Румен Порожанов. Той поясни, че контролът върху фермите от типа „заден двор“ остава труден. Акцентът е да се опазят от заразяване промишлените свинекомплекси. Няма нови случаи на заразени прасета, увери земеделският министър, предаде  . Във връзка с предстоящите Великденски празници и очакваното увеличение на румънски, молдовски и украински туристи у нас, се предвижда засилване на контрола върху храните, които те ще внесат, като превантивна мярка срещу разпространението на заболяването, посочи Румен Порожанов. “Продължава и в момента дезинфекцията. Отново трябва да засилим, поне и от моя страна, контрола за изземването на продукти, които, обикновено, част от туристите си носят с непреработено свинско месо и сланина, и хипотезата чрез тези продукти да се пренесе заразата. При правенето на таксацията – преброяването на животните, също ще се наблюдава много внимателно, за да се види дали има други животни, тъй като там имахме и ограничения в лова“, заяви Порожанов. Земеделският министър заяви, че не подкрепя появилите се предложения за поголовен острел на диви прасета като мярка за спиране разпространението у нас на заболяването африканска чума по свинете.", "date": "2019.03.09", "title": "Порожанов: Борбата с африканската чума по свинете е приоритетна за следващите години"}
{"url": "https://www.24chasa.bg/novini/article/7338158", "text": "Емблематичната сграда \"Крайслер\" (Chrysler Building) в Ню Йорк е била продадена на загуба от емирските й собственици, инвестиционния фонд Мубадала (Mubadala) и компанията за недвижими имоти Тишман Спейър (Tishman Speyer), съобщават американски медии, цитирани от Франс прес. Според в. \"Уолстрийт джърнъл\" 77-етажната сграда, смятана за архитектурен шедьовър в стил ар деко, е била продадена за 150 милиона долара на фонда Ар Еф Ар (RFR) на нюйоркския инвеститор в недвижими имоти Аби Роузен и неназован \"чуждестранен партньор\". Фондът Мубадала плати през 2008 година 800 милиона долара за 90 процента от сградата. Тогава Тишман Спейър, който купи цялата сграда за сума между 210 и 250 милиона долара през 1997 година, си запази 10 процента от нея, предава БТА. Продажбата е извършена в трудна конюнктура за офис имотите в Ню Йорк като цяло и по-специално в Манхатън. Строителството на квартала Хъдсън ярдс, на западния бряг на Манхатън, скоро трябва да бъде довършено. Проектът включва над 1,6 милиона квадратни метра офиси и чисто нови жилища, което още повече засилва натиска върху цените на старите сгради. Друг елемент, пораждащ предпазливост у бъдещи купувачи, е че теренът, на който е построена сградата \"Крайслер\", е собственост на трета страна - частния университет Купър юниън (Cooper Union). През 1997 година Тишман Спейър договори споразумение за дългосрочен наем до 2147 година с университета, който предвиждаше наемът да бъде увеличен от 7,8 милиона долара годишно през 2017 година до 32,5 милиона долара годишно от 2019 до 2027 година, според документи, станали достояние на АФП. Стойността на терена е била оценена през 2017 година на на 679 милиона долара. Строежът на сградата \"Крайслер\" е приключил през 1930 година и със своите 319 метра тя е била най-високата сграда в света в продължение на 11 месеца, след което е била изместена от Емпайър стейт билдинг (Empire State Building) с височина на покрива от 381 метра, а на върха на антената - 443 метра. Въпреки че сградата носи името на своя основател Уолтър Крайслер, автомобилната компания никога не е имала офиси в митичния небостъргач на ъгъла на \"42-ра улица\" и \"Лексингтън авеню\" в много привлекателен за туристите квартал. ", "date": "2019.03.09", "title": "Продадоха емблематичната сграда \"Крайслер\" в Ню Йорк за 150 млн. долара"}
{"url": "https://www.24chasa.bg/novini/article/7338172", "text": "Напрежението в Каракас днес се покачва, след като президентът на Венецуела Николас Мадуро и самообявилият се за президент председател на парламента Хуан Гуайдо призоваха привържениците си на демонстрации след авария в елекроснабдяването, засегнала голяма част от страната, за която те се обвиняват взаимно, предаде Франс прес. Столицата постепенно придобиваше тази сутрин цветовете на двата лагера - бяло за Гуайдо и червено - за Мадуро. Наблюдаваше се засилено присъствие на полиция за борба с безредиците в пълно снаряжение, а агенти на разузнавателните служби патрулираха по булевард \"Виктория\" (\"Победа\") в центъра на столицата в очакване на шествието, свикано от Гуайдо, предава БТА. Демонстранти от венецуелската опозиция, протестиращи срещу спирането на тока, липсата на основни продукти и срещу управлението на Мадуро, влязоха в сблъсъци със силите за сигурност на главния столичен булевард, посочва Асошиейтед прес. Протестиращите упражниха натиск срещу въоръжената с щитове полиция, която впоследствие се изтегли от района. Полицейски части и членове на Националната гвардия бяха разположени на няколко кръстовища. Имаше и колони от полицаи на мотоциклети. Тази сутрин в значителна част от Каракас все още нямаше ток, но положението все пак е по-добро, отколкото преди денонощие, съобщи кореспондент на ТАСС. През нощта работеше уличното осветление и светофарите. Възстановено беше електрозахранването в много сгради, включително в магазините. Метрото в града продължава да не работи до нормализиране на електроподаването. Международното летище \"Симон Боливар\" функционира, макар че много полети вчера бяха отменени. На терминалите няма осветление и по данни на пътници чекирането се извършва ръчно. Проблеми продължава да има с телефонните връзки и с интернет. Поради липсата на ток във водните станции много жилищни квартали остават без вода. Без осветление са още най-малко 11 щата.", "date": "2019.03.09", "title": "Протести в Каракас: бяло за Гуайдо, червено - за Мадуро (Снимки)"}
{"url": "https://www.24chasa.bg/novini/article/7338187", "text": "Председателят на ПГ на ГЕРБ Цветан Цветанов посети гр. Елена, където разгледа няколко проекта, които са реализирани благодарение на държавно финансиране. Заедно с Цветанов в Елена бяха и кметът на Велико Търново Даниел Панов, общинският координатор на ГЕРБ – Елена Валентин Гуцов, кметът на общината Дилян Млъзев, председателят на местния парламент Стоян Златев, зам.-кметът Йордан Димитров и общинските съветници Йордан Йорданов и Стефан Минчев, съобщават от пресцентъра на ГЕРБ. Председателят на ПГ на ГЕРБ отиде в квартал „Север”, в който три от жилищните блокове са санирани по Националната програма за енергийна ефективност на многофамилни жилищни сгради. Техните собственици споделиха, че след санирането сметките им за отопление са намалели с 50% и изразиха благодарност към правителството за тази полезна програма, която подобрява средата за живеене, а сградите придобиват приветлив облик и се увеличава техният експлоатационен срок. Обитателите на още два жилищни блока в квартала очакват продължението на Програмата и вече са регистрирали Сдружения на собствениците, с чиито представители Цветанов разговаря. Те призоваха правителството да продължи Програмата, тъй като по думите им тя достига и до хора с по-ниски финансови възможности. В града Цветан Цветанов разгледа също ул. „Пробуда”, която се ремонтира с 200 000 лева, отпуснати с постановление на Министерски съвет. Преди да се положи новият асфалт на улицата се сменя изцяло подземната комуникация, за да няма последващи интервенции върху новата настилка. След ремонта улицата ще стане двупосочна, ще има тротоар и при добри метеорологични условия работата по обекта ще бъде приключена в най-кратки срокове. Председателят на ПГ на ГЕРБ разгледа и сградата на училище „Иван Момчилов”, чиито отоплителни котли преди време бяха са подменени отново с финансиране от правителството. За смяната на отоплителната инсталация на учебното заведение, Цветанов пое ангажимент при едно от предишните си посещения в Елена. Сега правителството отпусна 1,8 милиона лева за енергийна ефективност. Ремонтните дейности започнаха от физкултурния салон и ще завършат до следващата учебна година. В балканското градче Цветанов посети Общинския туристически информационен център - четвъртият в страната, лицензиран според разпоредбите на Закона за туризма. Цветанов разговаря със служителите в звеното за положителните тенденции в развитието на туризма, които се наблюдават в Елена. Над 178 са категоризираните места за настаняване на територията на общината, информираха от екипа на туристическия център, а единственият почивен ден на местните музеи е 1 януари. В Елена Цветан Цветанов разгледа и ремонтираната със средства по Програмата за развитие на селските райони църква „Рождество Богородично”. Старият храм в града също се реставрира, благодарение на финансирането по тази програма. По време на своето посещение в гр. Елена Цветанов разговаря с млад предприемач, единственият за момента официален производител на Еленски бут – традиционен деликатес, който е емблематичен за възрожденското градче.", "date": "2019.03.09", "title": "Цветанов разгледа различни проекти с държавно финансиране в Елена (Снимки)"}
{"url": "https://www.24chasa.bg/novini/article/7338207", "text": "Не съм чувал досега госпожа Нинова да дава смислено обяснение на общи европейски политики, тя рядко говори за това. По въпроса за европейската обща минимална заплата и пенсия българските власти може да излязат с инициатива, но френска заплата не можем да получим. Така Ивайло Калфин, бивш външен и социален министър, коментира в \"Офанзива с Любо Огнянов\" по Канал 3 изявление на лидера на БСП Корнелия Нинова за подписан документ за въвеждане на обща европейска заплата и пенсия в България. \"Тук не става въпрос за единна европейска заплата, много се бърка. Но минимална европейска работна заплата, адаптирана към всяка държава и обсъждана ежегодно от всички ще е полезно за България. Но с обективни критерии. Хубаво е да има, но тези критерии би трябвало да бъдат свързани с икономическото равнище и социални фактори - бедност, липса на достъп до социални услуги. Това кодифициране би било полезно, според мен\", каза Ивайло Калфин, който анализира писмото, изпратено от френския президент Макрон към всички европейски граждани. \"Европейските лидери да се замислят в какви условия живеят народите, защото те раждат национализъм. Макрон говори на всички европейски граждани, писмото му е до всички, което е прецедент\", изтъкна дипломатът. \"Но когато френският президент говори за демокрация, крайно време е в Европа да се оценяват всички държави, не само Румъния и България. Да има всеобща оценка, имаше такива опити, които доста страни ги заглушиха\", припомни Ивайло Калфин. По думите му не ЕС е създал гетата в Европа, в които се раждат терористи. \"Не мисля, че ЕС е създал гетата в Белгия, това си е белгийска политика, това си е абсолютно доброволно решение на Белгия. Има две кризи, с които Европа се забави - мигрантска и икономическа. ЕС показа, че има възможности - да, направи го бавно, и в това забавяне се появиха много националисти. Но кои националисти ще посочат как една държава може да се справи сама - това става с обща политика, не с национална политика\", убеден е Ивайло Калфин. За посещението на руския премиер Дмитрий Медведев в България дипломатът изтъкна, че трябва да разчетем идването му ден след националния празник, към който Русия има отношение. По негова преценка отговорът на Медведев на репликата на Бойко Борисов за самолетите (\"Ще продължаваме да караме руските самолети докато дойдат новите. Няма да се плашите\") е отговор на имперска сила. \"Третото, което разбрахме от посещението на г-н Медведев, е свързано с тази реплика, изтървана случайно на пресконференцията, че изтребители винаги ще дойдат, но трябва да дойде газ. Което показва имперската руска позиция - отговорът е имперски. Той каза: самолети си купувайте откъдето искате, от нас зависи дали ще получите газ\", резюмира дипломатът. \"Идването на следващия ден след националния празник е знак, който трябва да се отчита. Основното в посещението му бе енергетика. Имам известни опасения за Турски поток - той каза че искат гаранции от Европейската комисия. За мен нещата са прости - има европейско законодателство, и ние го изпълняване. Не виждам какво да направим - господин Юнкер да напише писмо ли, какво. Може би показва липса на доверие. Разбрахме също, че газовият хъб Балкан ще стане без руски газ - той е договорен, няма да влиза в газовия хъб, в най-добрия случай ще минава през страната\", анализира Ивайло Калфин. Той не счита, че има основания да се счита, че България става прекалено зависима енергийно от Русия. \"Има достатъчно много аргументи - газът от Русия, който минава през България, не е за България. Всъщност ние транзитираме за другите европейски страни, тук не става дума за българска зависимост. Идеята е, ако газът мине през България, той ще мине през Сърбия, Унгария до Австрия. За АЕЦ Белене съм подозрителен, че ще се намери инвеститор, който трябва да участва. Според мен това трябва да бъде български проект, да има държавата мажоритарен дял в проекта\", смята Ивайло Калфин. Дипломатът изрази опасения, че държавата и енергийната ни система е заплашена от дела за милиарди. \"Доколкото разбрах арбитражът във Вашингтон е отворил делото на ЧЕЗ срещу България, което е за много пари, следват други дела. Но след тази глоба от ЕВрокомисията за 77 милиона евро, може би следват големи тежести за енергетиката ни - става дума за милиарди. Не трябва да допускаме енергетиката да излезе от контрола на държавата - те всички са под шапката на БЕХ\", препоръча бившият външен министър.", "date": "2019.03.09", "title": "Калфин: Не съм чувал г-жа Нинова да дава смислено обяснение на общи европейски политики"}
{"url": "https://www.24chasa.bg/novini/article/7338210", "text": "Трима полицаи пострадаха при стълкновение с крайнодесни демонстранти в украинската столица Киев, предаде Асошиейтед прес. Сблъсъкът станал край сградата на президентската администрация, където се били събрали неколкостотин демонстранти, призоваващи да бъдат арестувани видни фигури във връзка с корупционен скандал във военната промишленост, уточнява БТА. Медийно разследване миналата седмица разкри подробности за схеми за финансови злоупотреби в украинската военна промишленост, включително в завод, контролиран от президента Петро Порошенко. В комюнике полицията посочи, че протестиращите се опитали да разкъсат полицейския кордон и палели фойерверки. Силите на реда отвърнали със сълзотворен газ. Полицията каза, че неин сътрудник е в болница с химически изгаряния в областта на очите.", "date": "2019.03.09", "title": "Трима полицаи пострадаха при сблъсък с крайнодесни демонстранти в Киев (Снимки)"}
{"url": "https://www.24chasa.bg/novini/article/7337940", "text": "Кметът на германския град Вормс Михаел Кисел е с полицейска охрана, след като получи смъртни заплахи заради убийство на млада жена, съобщиха Асошиейтед прес и ДПА. Заподозрян за престъплението е 22-годишен тунизиец, с когото тя е имала връзка и чиято молба за убежище е била отхвърлена. Двайсет и една годишната жертва е била убита в нощта на вторник срещу сряда в дома на родителите си във Вормс. Намерена е с няколко прободни рани, каза прокурорът. Като заподозрян е задържан 22-годишният й приятел, който е от Тунис. Той се предал сутринта в сряда и е обяснил, че е убил приятелката си при скандал, свързан с отношенията им. Прокуратурата обмисля дали да му назначи психиатрична експертиза, предаде БТА. През октомври 2017 г. той е подал молба за убежище, която е била отхвърлена. Полицията го е издирвала, за да бъде депортиран. Известен е бил на органите на реда във връзка с поредица от престъпления, включително нанасяне на телесна повреда, наркопрестъпления и изнудване. Имайки предвид криминалното му минало и отказаното му убежище, в социалните мрежи се появиха обвинения срещу властите, че не правят достатъчно за депортиране на чужденците, извършили престъпления. Властите отвърнаха, че мъжът е използвал няколко самоличности. Кметът на Вормс призова жителите му да запазят спокойствие. Тази вечер във Вормс, разположен в западната част на Германия, ще се състои мълчаливо шествие в памет на убитата млада жена.", "date": "2019.03.09", "title": "Заплашват кмета на германския град Вормс след убийството на млада жена"}
{"url": "https://www.24chasa.bg/novini/article/7337962", "text": "Помощник-държавният секретар на САЩ по политическите въпроси Дейвид Хейл настоя днес пред косовското държавно ръководство да отмени въведените през ноември 100-проценови мита за сръбски стоки, като предупреди, че Прищина ще трябва да плати цената, ако продължи да носи отговорност за неуспех на диалога с Белград, предаде Танюг. Хейл каза, че това е било главното послание на САЩ на днешните му срещу в Прищина с президента, премиера и председателя на парламента на Косово, но отхвърли всички спекулации за влошаване на отношенията между Косово и САЩ. Хейл даде днес интервюта за три косовски медии, фокусирайки се върху диалога между Белград и Прищина, който трябва да завърши с \"взаимно признаване на двете държави\", предаде БТА. В изявление след срещата с Хейл косовският премиер Рамуш Харадинай каза, че Косово е готово за продължаване на диалога с Белград, но \"с цел признаване на Косово в съществуващите граници\". Той призова Сърбия да се върне на масата на преговори и да разговаря по всички нерешени въпроси, включително свободната търговия. Косовският президент Хашим Тачи съобщи във Фейсбук, че тема на срещата му с Хейл е била политическата ситуация в Косово, евроатлантическото му бъдеще и двустранното сътрудничество между Косово и САЩ. В разговора било засегнато и продължаването на диалога със Сърбия като възможност за постигане на \"взаимно признаване и членство на Косово в ООН\". Дейвид Хейл е последният американски пратеник, заел се с изглаждане на отношенията на Белград и Прищина. Ден по-рано той посети Белград. Косовският премиер Рамуш Харадинай отхвърля американските призиви за отмяна на митата, като заявява, че те ще бъдат отменени, когато Белград признае косовската независимост и спре де пречи на членството на Косово в международни организации. Сърбия заявява, че няма да участва във водените с посредничеството на Европейския съюз преговори за нормализиране на отношенията с Косово, докато 100-процентните мита не бъдат отменени. Сърбия не признава независимостта на бившата си област Косово, обявена през 2008 г.", "date": "2019.03.09", "title": "САЩ: Ако Прищина е отговорна за неуспеха \nна диалога със Сърбия, трябва да плати цената"}
{"url": "https://www.24chasa.bg/novini/article/7338021", "text": "Десетки жени се събраха на протест пред сградата на правителството в Загреб днес, настоявайки за право на безопасно, достъпно и безплатно прекратяване на бременност във всички болници, предаде Хина. Демонстрантите, носещи плакати с надписи \"Тя е господар на тялото си\", \"Безплатна анестезия\", \"Достъпен и безплатен аборт във всички болници\", настояват, че жените имат право да вземат решенията, отнасящи се до собственото им тяло, и църквата не трябва да се намесва в това. Протестиращите предадоха списъка с исканията си на правителствени представители, предаде БТА. \"В една светска държава църквата не може да се намесва в правото на жената да решава дали да има или не деца. Жените в нашата страна не трябва и не желаят да бъдат инкубатори, които раждат деца по заповед\", казва Нева Толе от организацията Женска мрежа-Хърватия.", "date": "2019.03.09", "title": "Жени протестираха в Загреб в защита на правото си на безопасен и безплатен аборт (Снимки)"}
{"url": "https://www.24chasa.bg/novini/article/7338025", "text": "Подобна демонстрация на чувства на публично място се оказва забранена в ислямската република Влюбена двойка от Иран беше арестувана, след като мъжът направи публично предложение за брак на любимата си в търговски  център, съобщава Би Би Си.</p><p>На видео, разпространено в социалните мрежи, се вижда как бъдещият младоженец моли половинката си да се омъжи за него в предварително &bdquo;нарисувано&rdquo;  на пода в мола сърце от розови листа. Малко след като младата жена казва  да  на любимия си, двамата са задържани за действия, &bdquo;противоречащи на принципите на исляма и извършени под въздействието на изродената западна култура&rdquo;, предава Нова тв.  8 март 2019 г., Малко след задържането им, младите влюбени били освободени под гаранция. Това не е първият случай, когато нищо неподозиращи иранци попадат под ударите на законите за благоприличие в страната си. Миналата година длъжностно лице беше арестувано, след като било заснето да танцува с група хора на събитие в голям търговски център. ", "date": "2019.03.09", "title": "Иранец предложи брак на любимата си в мол, арестуваха ги (Видео)"}
{"url": "https://www.24chasa.bg/novini/article/7338029", "text": "Председателят на групата на Европейската народна партия (ЕНП) в Европейския парламент Манфред Вебер съобщи днес, че иска да се срещне през следващите дни с унгарския премиер Виктор Орбан, чиято партия ФИДЕС е заплашена от изключване от ЕНП, предаде Франс прес. \"В идните дни отново ще говоря лично с Виктор Орбан в Будапеща, защото ми се иска да го накарам наистина да разбере, че е напът да напусне ЕНП\", заяви Вебер за германския в. \"Велт ам Зонтаг\". Разговорът с него ще излезе в утрешния брой. Не става въпрос за конфликт между Изтока и Запада или за миграционната политика, както се твърди, а за ценностите, на които се основават ЕНП и Европейският съюз, обясни той, цитиран от БТА. Преди седмица Вебер - член на баварския консервативен Християнсоциален съюз (ХСС) и кандидат на европейските консерватори за председател на Европейската комисия, даде ултиматум на Орбан, призовавайки го да промени националистическите си позиции, ако иска да избегне изключване от ЕНП.", "date": "2019.03.09", "title": "Вебер: В идните дни пак ще говоря с Орбан, искам да разбере, че е напът да напусне ЕНП"}
{"url": "https://www.24chasa.bg/novini/article/7337900", "text": "Да държим Турция на европейския коловоз. Това не значи пълноправно членство. Това заяви лидерът на депутатите от ГЕРБ/ЕНП Андрей Ковачев по време на асамблеята на Жени ГЕРБ, която се провежда във Велико Търново, на въпрос на депутата Десислава Атанасова дали споделя хард подхода на кандидата на ЕНП за шеф на Европейската комисия Манфред Вебер срещу Анкара.", "date": "2019.03.09", "title": "Андрей Ковачев: Да държим Турция на европейския коловоз"}
{"url": "https://www.24chasa.bg/novini/article/7337908", "text": "Сръбският президент Александър Вучич заяви днес, че е притеснен от това, което могат да предприемат косовските албанци, но подчерта, че държавата няма да позволи нападения над сръбския народ, нито унижаване на Сърбия, предаде Танюг. \"Това, което ме притеснява, е какво правят албанците в Косово и се страхувам от тяхната безотговорност и неконтролирани постъпки, с които могат да се направят всякакви чудеса\", каза Вучич пред граждани в Смедеревска паланка в рамките на неговата кампания \"Бъдещето на Сърбия\". Сръбският президент предупреди, че Сърбия ще се бори да опази мира, но няма да позволи на никого да напада сръбския народ, нито да унижава Сърбия или да се опитва да навреди на нейните национални и държавни интереси. \"За това Сърбия винаги ще има сили\", каза Вучич, цитиран от БТА. Косовският парламент прие в четвъртък платформа за диалога със Сърбия, предвиждаща взаимно признаване на двете страни. Платформата предизвика бурни реакции на официален Белград. Сърбия и бившата й област Косово, обявила независимост през 2008 г., водят преговори за нормализиране на отношенията си с посредничеството на ЕС. Сърбия отказа да продължи диалога, след като през ноември Косово въведе 100-процентни мита за сръбски стоки. Косово от своя страна не иска да отмени митата, преди Сърбия да признае независимостта му.", "date": "2019.03.09", "title": "Вучич: Страхувам се от неконтролираните постъпки на албанците в Косово"}
{"url": "https://www.24chasa.bg/novini/article/7337912", "text": "Министърът на туризма Николина Ангелкова е на двудневно работно посещение в Руската федерация. В Москва министърът ще открие българския щанд на международната туристическа борса Интурмаркет 2019. Форумът е сред най-големите изложения за професионалисти, като миналата година в него се включиха повече от 1400 участника от над 130 държави, руските региони и национални туристически представителства, съобщават от пресцентъра на Министерството на туризма. В програмата на посещението е заложена среща с изпълнителния директор на Асоциацията на туроператорите в Русия – АТОР Майя Ломидзе. Очаква се министърът да разговаря със Зарина Догузова, ръководител Федералната агенция по туризъм и с генералния директор на Асоциацията на регионите на Русия Светлана Ануфриенко. Предвиден е разговор със заместник – председателя на правителството на Алтайския край и министър на икономическото развитие Павел Владимирович Дитятев и Евгений Виталиевич Дешевих, началник на Управлението за развитие на туризма и курортното дело. Планирана е среща и със Сергей Кривоносов, депутат от Държавната Дума, зам. председател на Комитета по физическа култура, спорт, туризъм и въпросите на младежта, председател на подкомитета по туризъм. Министър Ангелкова ще разговаря с ръководството на Московски държавен институт за международни отношения (МГИМО) и ще изнесе лекция пред студентите и преподавателите на университета.", "date": "2019.03.09", "title": "Министър Ангелкова открива български щанд на изложение в Москва"}
{"url": "https://www.24chasa.bg/novini/article/7337919", "text": "Радиостанциите, ползвани от полицаи, които охраняват ключови места в Атина като американското посолство, Атинския апелативен съд и резиденцията на премиера Алексис Ципрас, са неизправни или изобщо не работят, което увеличава риска за сигурността, съобщава в. \"Катимерини\", позовавайки се на високопоставени представители на полицията. В доклад на висш полицейски офицер от миналия юни се посочва, че проблемът с неизправните радиоустройства засяга полицаите в цялата област Атика, уточнява БТА. Проблемът се състои в това, че преносимите радиостанции могат да приемат сигнали, но не могат да ги изпращат, за да съобщят за инцидент. Това създава огромни и непреодолими проблеми в комуникацията, които могат да имат непредвидими последици, предупреждава авторът на доклада. Според \"Катимерини\" главната причина за технологичните проблеми е тази, че през последните години антените, инсталирани около Атика, са били деактивирани. Проблемите може да се дължат и на немарливост или на факта, че полицията не е имала достатъчно средства за поддръжка на оборудването. Предвид сериозността на проблема министърът на гражданската защита Олга Геровасили неотдавна е посетила Международния панаир на техниката и техническите постижения в Барселона, за да се запознае с най-новите системи за комуникация.", "date": "2019.03.09", "title": "\"Катимерини\": Радиостанциите на полицаите, охраняващи Ципрас, не работят"}
{"url": "https://www.24chasa.bg/novini/article/7337924", "text": "Семейство в Калифорния е много разстроено, защото възрастният им баща научил, че умира, от видеосъобщение на лекар, излъчено от робот в болничната му стая, съобщи Асошиейтед прес. Внучката на 79-годишния Ърнест Кинтана, който страдал хронично заболяване на белите дробове, била с него в интензивното отделение на болницата \"Кайзер Перманенте\" във Фримонт, когато дошла сестра и казала, че лекар е тръгнал на визитация. След това в стаята влязъл робот и лекарят се появил на видеоекран. Той заявил, че пациентът има белодробна недостатъчност и не му остава много да живее, предава БТА. \"Ако ни съобщавате нормална новина, това е приемливо, но ако ни казвате, че вече няма бели дробове и ще го сложите на морфин, докато умре, трябва да го направи човек, не машина\" - каза дъщерята на Ърнест - Катрин. Представители на болницата заявиха, че това е \"много необичайно\". Те се защитиха, като казаха, че преди това пациента е посетен от лекар. ", "date": "2019.03.09", "title": "Робот съобщил на 79-годишен калифорниец, че умира (Видео)"}
{"url": "https://www.24chasa.bg/novini/article/7337931", "text": "На предстоящите избори ще има голям политически сблъсък. От наша страна ще бъде представяно какво сме направили, а от другата страна ще има огромен популизъм и заиграване със страховете на хората по много теми. Опонентите ни единствено търсят конфронтация и провокация. Ние гарантираме, че предизборната ни платформа ще бъде в синхрон с тази на ЕНП и ще е насочена изцяло в защита на националните ни интереси. Българинът ще може да избере стабилността и перспективата за продължаващо развитие, а не връщане на страната с години назад. Това каза председателят на Парламентарната група на ГЕРБ и зам.-председател на партията Цветан Цветанов в Лясковец по време на среща със симпатизанти на ГЕРБ и жители на Лясковец, съобщиха от пресцентъра на ГЕРБ. Заедно с Цветанов в Лясковец бяха великотърновският кмет Даниел Панов, народните представители Клавдия Ганчева и Станислава Стоянова. Срещата се проведе в залата на Общинския съвет, а нейни домакини бяха кметът на Лясковец д-р Гецова и председателят на местния парламент Даниела Арабаджиева. По думите на зам.-председателя на ГЕРБ една от най-дискусионните теми напоследък е Законът за вероизповеданията. „Имаме една единствена цел - да се ограничи външното влияние върху вероизповеданията и финансирането да идва само от нашата държава, а не от други страни, движения или организации. 8-те милиона стари задължения, които със закона ще бъдат опростени, са натрупани от всички вероизповедания, а не само от мюфтийството, както внушават от БСП“, обясни Цветанов. Председателят на ПГ на ГЕРБ призова хората да не се поддават на спекулациите и лъжите на социалистите. Пред лясковчани той каза още: „Изпълняваме отлично 4-годишната управленска програма. Важно e да продължи икономическият растеж и по-голямата събираемост. Когато приходите са добри, можем да заделяме повече целеви средства за решаване проблемите в българските общини. Благодаря на местната власт в Лясковец за активността“. Цветанов припомни, че един от основните акценти за развитието на Великотърновска област е АМ „Хемус“. „Именно заради по-добрите приходи успяхме да заделим 1.350 млрд. лв. и така изграждането на магистралата е гарантирано и процесът е вече необратим. Заедно с трасето Русе – Велико Търново това ще даде сериозна възможност за развитието на региона, добра свързаност, както и намаляване на ПТП“, изтъкна той. В Лясковец Цветанов коментира и излизането от парламента на БСП. По думите му е трудно обяснимо защо не ходиш на работа, след като си избран за народен представител. Пред събралите се в залата на лясковския общински съвет граждани Цветанов бе категоричен, че срещите и разговорите, които ГЕРБ провежда, са насочени към разясняването на фактите и свършената работа. Той бе категоричен, че евродепутатите от ГЕРБ/ЕНП са доказали, че работят за страната и един от последните чудесни примери са 4-те милиарда лева повече, договорени за следващия програмен период. „Бюджетът от 18 млрд. лв. е рекорден за страната ни и всички райони, включително Лясковец, ще могат да се възползват от него. Мария Габриел пък спомогна за регулиране на роуминг трафика и сега хората реално говорят повече на по-ниска цена. Банковите преводи, които гражданите правят в рамките на ЕС, са с намалени такси благодарение на политиката, която следва и евродепутатът Ева Майдел“, поясни Цветан Цветанов Кметът на Лясковец д-р Ивелина Гецова заяви по време на срещата, че в годините ПП ГЕРБ е доказала, че е успешна партия, защото не си позволи да отстъпи от принципите си, или да излезе от програмата и целите си.", "date": "2019.03.09", "title": "Цветанов: На предстоящите избори ще има сблъсък на резултати срещу популизъм"}
{"url": "https://www.24chasa.bg/novini/article/7338034", "text": "Северна Корея може би се подготвя за изстрелване на ракета, твърди американското обществено радио Ен Пи Ар (NPR), позовавайки се на сателитни снимки от изследователски комплекс близо до Пхенян, предаде Франс прес. Радиото е получило кадрите от фирмата Диджитал Глоуб (DigitalGlobe), заснети преди срещата на върха между президента на САЩ Доналд Тръмп и севернокорейския лидер Ким Чен Ун в Ханой в края на февруари, приключила с провал, предава БТА. На тях се вижда, че на 22 февруари на обекта е имало автомобили и камиони, вагони и кранове. \"Ако нещата се свържат, много прилича на онова, което правят севернокорейците, когато строят ракета\", посочи пред радиото Джефри Люис, експерт в Института за международни проучвания Мидълбъри в Монтерей. През юли 2018 година в. \"Вашингтон пост\" писа, че американските разузнавателни служби са засекли чрез сателитни снимки изграждането на една, а може би две нови ракети в този изследователски комплекс в Санумдон. В четвъртък американски експерти, отново въз основа на сателитни снимки, съобщиха, че ракетният полигон Сохе (или Тончхан-ри), включващ площадка за изстрелване и инсталация за тестване на ракетни двигатели, \"бързо е бил възстановен и вече си е възвърнал първоначалния оперативен статут\". Неговото разрушаване беше едно от малкото конкретни обещания на севернокорейския лидер пред Съединените щати през последните месеци. В сряда, след като експертите на Центъра за стратегически и международни изследвания и мозъчния тръст \"38-и паралел\" съобщиха за начало на възстановителни дейности на полигона, Тръмп предупреди, че ще бъде \"много, много разочарован\" от Ким Чин Ун, ако тези информации се потвърдят.", "date": "2019.03.09", "title": "Американско радио: Северна Корея може би се готви за изстрелване на ракета"}
{"url": "https://www.24chasa.bg/novini/article/7338037", "text": "Решението на Великобритания да отнеме гражданството на тинейджърката Шамима Бегум, присъединила към \"Ислямска държава\" (ИД) в Сирия, бе определено като \"петно върху съвестта\" на правителството,  , предаде Ройтерс. Шамима Бегум бе лишена от британско гражданство от съображения за сигурност миналия месец. Така тя остана в лагер в Сирия, където бебето й почина. То е третата рожба на 19-годишното момиче, откакто то замина за Сирия през 2015 година. Първите й две деца, също родени в Сирия, са починали от болест и недохранване, припомня БТА. Опозиционната Лейбъристка партия заяви, че решението невинно дете да бъде оставено в бежански лагер, където равнището на смъртност на новородените е високо, е осъдително от морална гледна точка. Трагичната смърт на бебето на Шамима Бегум е петно върху съвестта на това правителство, заяви лейбъристката и вътрешен министър в сянка Даян Абът. По думите й министърът на вътрешните работи ще трябва да отговаря на много въпроси по този случай. Историята на Бегум, която не се разкайва за заминаването си в Сирия, предизвика дебат във Великобритания и други европейски страни дали тинейджърка с дете от джихадист трябва да бъде оставена във военна зона сама да се грижи за себе си. Бегум напуска Лондон на 15 години заедно с две други ученички, за да се присъедини към ИД. Омъжва се за холандски боец от ИД, който е в кюрдски център за задържане в Североизточна Сирия. След като даде интервюта, в които каза, че не съжалява за пътуването си до Сирия и не се е шокирала от гледката на отрязани глави, тя поиска да се върне в Лондон, за да отгледа детето си. Британският вътрешен министър Саджид Джавид отне гражданството на Шамима Бегум, посочвайки, че негов приоритет са безопасността и сигурността на Великобритания и на живеещите в страната хора. Анкети сочат, че решението се подкрепя от мнозинството британци, но предизвика критики от опозицията и защитници на човешките права, а сред някои депутати от партията на премиера Тереза Мей предизвика безпокойство. Филип Лий, бивш парламентарен заместник-министър на правосъдието и член на партията на премиера Тереза Мей каза, че е дълбоко обезпокоен от решението. По думите му Бегум е била дете и продукт на британското общество. Мисля, че имаме морална отговорност към нея и бебето й, допълни той пред радио Би Би Си. Двама високопоставени членове на правителството казаха днес, че смъртта на бебето е трагедия, но вътрешният министър е взел решението с оглед на националната сигурност.", "date": "2019.03.09", "title": "\"Петно върху съвестта\" на правителството оставя смъртта на бебето на Шамима Бегум"}
{"url": "https://www.24chasa.bg/novini/article/7338047", "text": "Пътници бяха евакуирани по надуваеми пързалки, след като канадски самолет кацна аварийно на летище Нюарк в американския щат Ню Джърси, съобщиха Асошиейтед прес и Франс прес. Боинг 737 на \"Еър Трансат\", изпълняващ полет 942 от канадския град Монреал за Форт Лидърдейл, Флорида, бил отклонен за летище Нюарк, след като съобщил, че в товарното му отделение може би е започнал пожар, съобщи Федералното управление за гражданска авация на САЩ, предаде БТА. Самолетът кацнал и останал на пистата до пристигането на пожарникарите. 189-имата пътници са били евакуирани по надуваемите пързалки. Не се съобщава да има пострадали.", "date": "2019.03.09", "title": "Канадски самолет кацна аварийно в Ню Джърси, евакуираха пътниците"}
{"url": "https://www.24chasa.bg/novini/article/7338058", "text": "Страната днес е стабилна, въпреки че БСП правят всичко възможно, за да създават друго усещане, но това е техният стил на работа. Това каза в Горна Оряховица председателят на ПГ на ГЕРБ и зам.-председател на партията Цветан Цветанов по време на среща с кмета Добромир Добрев и кметове на населени места. Заедно с Цветанов на срещата в Горна Оряховица присъстваха великотърновският кмет и областен координатор на ГЕРБ Даниел Панов и народните представители Клавдия Ганчева и Станислава Стоянова, съобщиха от пресцентъра на ГЕРБ. Кметовете споделиха пред председателя на най-голямата парламентарна група някои инфраструктурни проблеми в населените места. Един такъв много наболял за общината проблем е пътят Първомайци-Поликраище. „Докато беше министър Николай Нанков обеща, че ремонтът ще бъде заложен за 2019 г. От разговорите, които съм провел и с него в качеството му на зам.-министър в момента, и с министърът на регионалното развитие Петя Аврамова получих уверение, че до Великден ще започне рехабилитация на отсечката. Този разход е планиран, парите са предвидени“, съобщи пред представителите на местната власт Цветан Цветанов. „Смятам, че през всичките тези години сме се старали да подкрепяме общината. Направиха се сериозни инвестиции по европейски проекти, а когато е факт добрата събираемост на приходите в държавата има възможност да се отпускат и целеви средства на общините“, каза Цветанов, като заяви, че ще продължава да дава всичко от себе си, за да помага на местната власт. „Знаем, че в Горна Оряховица БСП засилва своята активност. Имате работа с хора, които няма да се поколебаят да тиражират какви ли не фалшиви новини. Ще правят всичко възможно, за да провокират кметовете на населените места, кмета на общината, съветниците и управлението на страната. Моята молба е да останете концентрирани върху своята работа и резултатите, които трябва да постигаме, за да бъдем полезни на съгражданите си. Най-важното е да стигаме до хората, да продължим редовно да провеждаме срещи, да обясняваме всичко планирано, да припомняме вече свършеното“, призова великотърновският народен представител и председател на ПГ на ГЕРБ Цветан Цветанов. Пред присъстващите горнооряховският кмет инж. Добромир Добрев коментира: „През годините сме видели, че всичко, което е поел като ангажимент г-н Цветанов, е било изпълнявано“. На срещата беше представена скоростната отсечка, която ще свързва Индустриалната зона на Горна Оряховица с АМ \"Хемус\". Участъкът започва след моста на Долна Оряховица в посока Драганово и излиза до края на с. Поликраище в посока Русе. Трасето бе одобрено в края на 2018 г. от АПИ.", "date": "2019.03.09", "title": "Цветанов: Ще продължавам да давам всичко от себе си, в помощ на местната власт"}
{"url": "https://www.24chasa.bg/novini/article/7338077", "text": "Специализираната прокуратура привлече към наказателна отговорност 14 участници в организираната престъпна група за разпространение на наркотици, грабежи, кражби, производство и разпространение на акцизни стоки без бандерол,  Сред обвинените са двама полицейски служители - взводни командири в столичното Второ районно управление. Събраните доказателства сочат, че групата е действала повече от три години. На обвинените за участие в групата е наложено прокурорско задържане до 72 часа. Специализираната прокуратура днес внесе в Специализирания наказателен съд искания за налагане на мярка за неотклонение „задържане под стража“ за всеки от тях.", "date": "2019.03.09", "title": "Вижте видео и снимки от задържането на Гольовците от \"Орландовци\" (Видео, снимки)"}
{"url": "https://www.24chasa.bg/novini/article/7337874", "text": "Управителният съвет на Дойче банк (Deutsche Bank) се е съгласил да обсъди с конкурента си Комерцбанк (Commerzbank) доколко е изгодно евентуалното им сливане, предаде Ройтерс, като се позова на източник, запознат с въпроса. Пожелалият анонимност източник потвърди информация, обявена по-рано от вестник \"Велт ам зонтаг\". Според източника първият неофициален контакт е бил осъществен в рамките на много тясна група, а разговорите са още на много ранен етап. Говорител на Дойчебанк и говорителка на Комерцбанк отказаха коментар, предава БТА. От месеци все по-често се появяват спекулации за евентуално сливане на двете банки. Министърът на финансите Олаф Шолц е изразявал подкрепата си за силни банки. Двете финансови институции изпитват затруднения отново да бъдат устойчиво печеливши след световната финансова криза.", "date": "2019.03.09", "title": "Управителният съвет на Дойче банк съгласен \nда преговаря за сливане с Комерцбанк"}
{"url": "https://www.24chasa.bg/novini/article/7337849", "text": "Сътрудник на посолството на САЩ в Москва тази сутрин се е опитал да внесе на летище \"Шереметиево\" с багажа си мина със взривател, но без взривно вещество, съобщи ТАСС. Агенцията се позовава на информация, съобщена й в министерството на външните работи. Според източника на агенцията тази сутрин на входа на терминал Д на летището при преминаване през рентген на багажа на служител на американското посолство е бил открит предмет, който приличал на минометна мина. Повиканите специалисти потвърдили, че това е мина с взривател, но без взривно вещество, макар че в корпуса \"имало следи от него\", информира БТА. Посолството на САЩ е било веднага информирано за случилото се. Мината е била иззета, а дипломатът е излетял за Ню Йорк. Той казал, че купил празната мина за личната си колекция. Руската страна смята, че той съзнателно е предприел тази провокация, заявиха за ТАСС в дипломатическото ведомство. Имайки предвид много голямото внимание, което се обръща в САЩ на безопасността на въздушния транспорт след атентатите от 11 септември 2001 г., не е възможно той да не е разбирал, че превозването на мина в багажа е \"много сериозно\" действие, заявиха от министерството. Вашингтон се старае да подлага на проверка гарантирането на безопасността на Русия не само действайки отвън, като редовно предприема провокационно преминаване на бойни кораби и самолети край границите на Русия, но и отвътре, отбелязаха в руското външно министерство.", "date": "2019.03.09", "title": "Сътрудник на посолството на САЩ опитал да внесе мина на летище \"Шереметиево\""}
{"url": "https://www.24chasa.bg/novini/article/7337029", "text": "Идващата пролет вдъхна живот на заледени енергийни проекти в България за 21 млрд. лв. - нов газов коридор, нова атомна централа, газова връзка с Гърция и включването на България като съсобственик в терминала за втечнен газ при Александруполис. Размразяването на проектите коства на премиера Бойко Борисов и правителството му сложна игра по тънък лед, но засега изглежда, че е успешна и няма вероятност да последват съдбата на несбъдналите се газопроводи “Набуко” и “Южен поток”. В четвъртък - 7 март, бяха отворени 3 оферти на консорциуми, които искат да строят новите тръби - продължение на “Турски поток” през България. Прогнозната цена на този газопровод, който ще трябва да транспортира газ към Сърбия, е 2,28 млрд. лв. и се налага да се строи бързо, защото се очаква газът от Турция да тръгне по българските газопроводи в началото на 2020 г. За другите липсващи 11 км - от турската граница до компресорна станция “Странджа”, до дни се чака разрешение за строеж. Ще бъде обявен и търг за строителството на две компресорни станции. Така Преди това - след два неуспеха, приключи последната фаза на пазарния тест за резервиране за 20 г. на капацитета на входа при турската граница и при изхода на сръбската. Ако той не беше приключил успешно, се обезсмисляше строителството на 484 км тръби, а газът от “Турски поток” щеше да поеме към Гърция. И заобикаляйки България, да се окаже, че от догодина тръбите на транзитната ни система, в които са вложени 6 млрд. лв. дотук, ще останат празни. След визитата на руския премиер Дмитрий Медведев у нас преди дни в. “Комерсант” написа: “Няма новини за “Турски поток” от България”. Всъщност новината вече се беше случила и тя е, че “Газпром” има договор за 20 г. за транспортиране на газ от “Турски поток” към Сърбия. И остава да се построят липсващите тръби. Леко смущение внесе информация на ТАСС от изказване на шефа на “Газпром” Алексей Милер, че компанията няма да участва в газовия хъб “Балкан”. Това изречение подейства на някои в България хипнотизиращо и те не обърнаха внимание на другата част от краткото изявление - защото има дългосрочни договори. Хъб “Балкан” е толкова артикулиран от премиера Бойко Борисов, че всичко извън него изглежда нереално и несъществуващо. Дори дългосрочните договори. а стойността е 15 млрд. куб. м руски газ през България. Оставаме на газовата карта, както не пропуска да каже министърът на енергетиката Теменужка Петкова. Когато на Балканите се заговори за газови потоци, замирисва на геополитика, сфери на влияние, игри за надмощие или накратко казано - следвай парите. Нормално и логично - бърз поглед върху картата показва, че няма как потоците от Изток на Запад да прелетят над Балканите, трябва да минат по земята. А там има два варианта - късият е през България , а по-дългият е през Гърция. Съвременната история на газопроводите през България е с начало от 2002 г. с проекта “Набуко”. Той трябваше да заработи през 2015 г. и да достигне пълния си капацитет през 2020 г. През 2009 г. бе обявен за европейски приоритет, подкрепян и от САЩ. Плановете бяха за пренос на газ от находището “Шах Дениз 2” през България в посока Румъния. Целеше се в газовото хранилище “Баумгартен” в Австрия. Капацитетът бе от 10 млрд. с тенденция до 20 млрд. куб. м. Акционери в него бяха OMV (Австрия), FGSZ (Унгария), Transgaz (Румъния), BOTAS (Турция), Български енергиен холдинг. След известно време се прероди в по-редуцирания вариант на “Набуко-Запад”. През 2013 г. в него 50% дял придоби консорциумът “Шах Дениз 2”. В същата година обаче обединението, което разработва находището в Азербайджан, предпочете маршрута през Гърция към Италия чрез Трансадриатическия газопровод и “Набуко” умря, а алтернативните на “Газпром” доставки заобиколиха България. Дали това не беше договорка между “Газпром”, Азербайджан и консорциума заради “Южен поток”, може само да се гадае. Но години бяха загубени в междуправителствени срещи, конференции, ратификации от парламентите на много държави, заклинания за подкрепа и липса на финансиране. Днес България сама ще си изгражда липсващите тръби за газопровод, който съчетава маршрута на “Набуко” и “Южен поток”.Трансадриатическия газопровод (ТАП) се свързва с новопостроения Трансанадолски газопровод на границата с Турция, първоначалният му капацитет е 10 млрд. куб. м на година с опция за 20 млрд.  Което е и раждането на Южния газов коридор. Проектът получи изключение от правилата на третия енергиен пакет иот изискването на ЕК да има достъп на трети страни до тръбата не важи за него. Същото се случи с газовата връзка между България и Гърция, която се свързва с ТАП и става част от южния коридор. Докато “Набуко” буксуваше и се раждаше ТАП, през 2006 г. се появи идеята за “Южен поток” със споразумение между “Газпром” и италианската “Ени”, с благословията на Владимир Путин и Силвио Берлускони. През януари 2008 г. България и Русия подписват споразумение за сътрудничество при изграждането на “Южен поток”. То е ратифицирано от българския парламент на 25 юли 2008 г. През 2010 г. при визитата на Владимир Путин в София бяха обсъждани “Южен поток” и АЕЦ “Белене”, а Борисов подари на руския президент каракачанска овчарка. Така той която продължи в Туркменистан, в Япония, а съвсем наскоро и в Сърбия. А “Южен поток” се задвижи. Компанията, която щеше да е собственик на газопровода на българска територия, бе поделена между “Газпром” и Българския енергиен холдинг. Символично старт на газопровода бе даден с първата заварка на черноморския бряг на Русия при Анапа в присъствието на Владимир Путин. По-късно - при правителството на Пламен Орешарски, първата заварка бе повторена и в България. Започна отчуждаване на земи по трасето, тръбите бяха доставени на български пристанища. Но се оказа, че всичко това не е по правилата на ЕК и няма достъп на трети страни. През 2014 г. България спря проекта и в отношения между страната ни и Русия настъпи зимен период, подсилен и от анекса на Крим и санкциите на ЕК. “Газпром” обяви строителството на двете тръби на “Турски поток” и спирането на транзита през Украйна и през българската територия през 2020 година. На следващата година Борисов лансира газовия хъб “Балкан” като модел за диверсифициране на доставките на газ и борса за търговия. В началото това предизвикваше снизходителни усмивки. Помни се как Борисов рисува схемата на шефа на Еврокомисията Жан-Клод Юнкер, за да се стигне дотам, той да стане приоритет за ЕК. Връщането на руския газ през България струваше много напрегнати разговори с “Газпром”, Путин, Ердоган и ЕК. Извървяването на всяка стъпка към новите тръби, по които да се транспортира газ от “Турски поток”, Паралелно започна и процедура по изграждането на газопровода между България и Гърция, по който страната ни да се свърже с Южния газов коридор, бъдещия терминал за втечнен газ при Александруполис. Прогнозната му стойност е 145 млн. евро. Тези два проекта са ключови за хъба “Балкан”. По интерконектора ще се транспортира газ от Азербайджан, България има договор за 1 млрд. куб. м, както и възможност за търгуване на американски втечнен газ, който ще се регазифицира на терминала. И мегаинвестицията, която се задава, е за АЕЦ “Белене”. Тя е за 9 млрд. евро, което прави 18 млрд. лв. Спираният на два пъти проект, който започна през 80-те години на миналия век, има шанс да се случи. До дни се очаква да се обяви поканата към евентуални стратегически инвеститори.  Мегапроектът АЕЦ “Белене”, който е за 9 млрд. евро, ще започне да търси стратегическия си инвеститор до дни. Вероятно в понеделник ще бъде оповестена поканата към компаниите, които имат интерес. Ще бъде публикувана в Официалния вестник на ЕС, научи “24 часа”. Тя се чака от ноември миналата година, предпоследно трябваше да бъде обявена до края на февруари според изявления на министъра на енергетиката Теменужка Петкова. От спирането на проекта през 2012 г. да рестарта му мина доста време. През него премиерът Бойко Борисов нарече проекта за централата гьол, после дойде арбитражно дело с “Атомстройекспорт” и се стигна до плащане на 601 млн. евро за изработените реактори и доставката им на площадката на централата. Последва анализ на БАН за икономическата жизнеспособност на проекта и размразяването му от парламента с решение да се търси инвеститор. Преди дни - при визитата на руския премиер Дмитрий Медведев в София, Борисов риторично попита - 3 млрд. сме вложили в “Белене”, имаме реактори българска собственост, да ги хвърлим в Дунав ли? В делегацията, която доведе Медведев в София, бе и шефът на “Росатом” Алексей Лихачов. Вероятно идването му в България е знак, че руската компания потвърждава интереса си към атомната централа. Въпросът е дали като изпълнител на проекта до ключ, или като инвеститор. От “Росатом” неведнъж са заявявали, че ще участват в най-комфортния за българските власти вариант и ще проучат задълбочено поканата за инвеститор. Това потвърди и Медведев на съвместната пресконференция след срещата си с Борисов. Допуска се и че руснаците са искали да се ориентират с кои участници проектът може да се осъществи. И обещаха бързина. Изискванията на българската държава към бъдещия инвеститор са обявявани нееднократно. Строителството да бъде за до 9 млрд. евро, да няма държавни гаранции. Не се предвиждат дългосрочни договори за изкупуване на тока, както е при американските “Марици”. Държавата иска да притежава срещу вложени 3 млрд. лв. между 32 и 34% в компанията, която ще е собственик на централата, тоест да има блокираща квота. Така след обявяването на поканата към потенциалните инвеститори ще стане ясно дали има интерес да се влагат пари в “Белене”. Най-упорити в интереса си досега са китайците От близо три години те проучват проекта. А след няколко посещения, включително и от банки, го познават, знаят и политическата ситуация у нас. На 28 август миналата година у нас бяха представители на Китайската национална енергийна администрация, Китайската ядрена енергийна корпорация и Държавната корпорация за ядрени енергийни технологии. Няколко дни след това - на 31 август, в София бяха хора от Китайската банка за развитие. Според ядрени експерти те са били тук, за да разберат срещу какво дават пари. Знае се и интересът на Корейската хидро- и ядрена корпорация. На нейния сайт е посочено, че тя е най-голямата електроенергийна компания в Южна Корея, която прави 31,5% от тока в страната. Акциите се търгуват на Корейската и на Нюйоркската фондова борса. В енергийните среди обаче корейците не се приемат като сериозен кандидат. Важен е сигналът, който даде през декември миналата година “Дженерал Електрик”. Американците заявиха, че биха участвали в проекта като доставчик на оборудване и потенциален инженер, за което първи писа в “24 часа”. В предишни времена тази роля изпълняваше “Уорли Парсънс”. Компанията заявява, че може бъде доставчик на различни пакети, включително свързани с оборудване на турбинна зала и на трансформатори. По-важното обаче е, че от “Дженерал Електрик” изразяват готовност за подкрепа при осигуряване на финансиране, обезпечено от експортни агенции. Компанията подчертава, че очаква министерството да предостави подробности по проекта. Американската корпорация купи през 2014 г. енергийната част на френската компания “Алстом”, която произвежда оборудване за централи и вероятно ще участва чрез нея. Дни преди писмото на американците - на 12 декември, на среща с министъра на енергетиката Теменужка Петкова вицепрезидентът на “Фраматом” Фредерик Леливър заяви готовността на френската компания да участва като стратегически инвеститор. “Фраматом” също е доставчик на турбини. Всички, които искат да участват в строителството на “Белене”, ще дойдат с парите си и ще осигурят финансирането на своята част, прогнозира енергиен експерт. Стратегическият инвеститор, който ще поеме мажоритарния дял, вероятно ще предостави банкова гаранция пред финансиращите институции, че проектът ще се случи. Допуска се, че вече неофициално между потенциални участници, било като инвеститори, било като доставчици и строители, тече договарения за участие в консорциум.   Защо изявлението на шефа на “Газпром” Алексей Милер, че компанията няма да участва в газовия хъб “Балкан” не е притеснително? Милер е заявил това пред руски журналисти след срещата между премиерите на България и Руската федерация - Бойко Борисов и Дмитрий Медведев, предаде часове след нея ТАСС. Не смущава, защото това не се и очаква, дори напротив, ако Русия се включи в търговията на хъба, това може и да го блокира. Защо? От 31 януари вече има подписан договор с “Газпром” и с още две компании - “Булгаргаз” и швейцарската “Мет” за капацитета на тръбата на входа на Турция и на изхода при Сърбия. Продадени бяха 90% от капацитета на границата с Турция и 79% на границата със Сърбия Казано по-просто, това е като да заявиш, че ще плащат толтакса за ползване на магистрала, но 20 години напред. И дори да пренасяш газ, или не, пак плащаш. С края на пазарния тест става ясно, че газът от “Турски поток” ще върви през България. Това са 15 млрд. куб. м на входа на България и 13 млрд. куб. м на изхода при Сърбия.Разликата между количествата на вход и изход е газът за потреблението на руски газ в България. Само че се оставят 10% според европравилата за краткосрочен капацитет на границата с Турция, тоест, ако някой си купи газ и иска да го транспортира, да може да го направи. На българо-сръбската граница са оставени свободни 21% от капацитета, което прави към 3 млрд. куб. м. Тези нови газопроводи, които трябва да се построят до началото и до края на 2020 г. и са 484 км от Провадия до сръбската граница и 11 км от турската граница до компресорната станция “Странджа”, са част от хъба “Балкан”. Заради “Газпром” те са наречени разширение на газопреносната мрежа на България, но свободният им капацитет ще се търгува на българската газова борса. Така по новите тръби, които допълват мрежата на България, един път има пренос на газ по дългосрочен договор за 20 г. и втори път - със свободния капацитет ще се търгува. Идеята се роди от газовия екип на Борисов и бе наложена от него след спиране на проекта “Южен поток” през 2014 г. Помни се как Борисов чертае схема пред шефа на Еврокомисията Жан-Клод Юнкер. Тази рисунка Юнкер си я сложи в рамка и си я пази. Хъбът бе признат от ЕК като приоритетен и като възможност за либерализация на газовия пазар. Но какво е хъбът, или газоразпределителният център, както му казват руснаците? Той се състои от две части. Първата е инфраструктура, част от която трябва да се построи, за да може да има пренос от различни източници. Освен руския газ, за който вече има договор, ще се търгува азерски газ, както и синьо гориво от терминала в Александруполис. Министърът на енергетиката Теменужка Петкова представя възможностите за търговия с газ на хъба и в Израел, и в арабските страни. Оставеният свободен капацитет в тръбата на изхода при сръбската граница ще може да поеме към 3 млрд. куб. м на година. Той е съизмерим с този на газопровода с Гърция. Така че е предвидена възможност за транспортиране на газ от Южния газов коридор, както и от терминала за втечнен газ при Александруполис, включително и на американски. Втората част на хъба е платформата за търговия. Неин оператор ще бъде регистрираната вече фирма “Газов хъб Балкан”. “Газпром” е заявил, че ще разгледа възможността за търговия през тази платформа. Само че откъде ще вземе газ, за да го търгува на борсата, след като е задължен да го транспортира по новите тръби към Сърбия? Откъдето може, казват експерти. Да не забравяме, че след 2020 г. транспортирането на газ от Украйна през Румъния до България ще спре Така че ще има свободни тръби, по които да се транспортира газ до хъба. Колкото и скептицизъм да раждаше идеята на премиера Борисов и на газовия му екип за хъба “Балкан”, нещата вече започват да се случват. “Булгартрансгаз” се кани да обяви търг за капацитет за 1,5 млрд. куб. м газ на година от България към Румъния и Украйна. Търг ще се обявява и за капацитет на тръбата от Русе към Гюргево, както и за Кулата-Сидерокастро на входа и изхода между България и Гърция. На българо-турската граница ще има свободен капацитет за търгуване на 1,5 млрд. куб. м газ на година. Затова се бърза с изграждането на новите тръбопроводи - от Турция към Сърбия и от Гърция до България. И всяка крачка към хъба “Балкан” или към изграждането на нови газопроводи и ревервирането на капацитет в тях бе пунктуално по правилата на третия енергиен пакет на ЕК Обявява се пазарен тест, може да участва всеки, ако не иска - негов проблем. За продължението на “Турски поток” през България този тест мина. Така че странно прозвуча изречението на руския премиер Дмитрий Медведев, изречено от София, че иска гаранции на ЕК за този проект.", "date": "2019.03.09", "title": "Щъркелът Медведев и енергийната пролет на България"}
{"url": "https://www.24chasa.bg/novini/article/7337842", "text": "38-годишната бизнесдама Ружа Игнатова, която се издирва от властите в Германия и от прокуратурата в САЩ по обвинения за откраднати милиарди долари чрез  криптовалута OneCoin, е била забелязана през лятото в Созопол, съобщиха източници на \"24 часа\". \"Виждахме я редовно, остана доста време тук, а яхтата й зимува тук. Забелязва се отдалече, защото е най-внушителна сред останалите на пристанището\", каза предприемач от Созопол. Той видял за последно Игнатова през август, м.г. Шармантната дама била забелязвана да се разхожда из центъра на Стария град, но повечето време прекарвала на яхтата, разкриват запознати. Често посрещала гости на луксозния плавателен съд. Според местни основателката на виртуалната валута притежавала и имот на Буджака, където тузарски вили имат известни и не толкова олигарси, сред които и банкерът Цветан Василев. Мълвата носи, че Игнатова преоткрила Созопол с помощта на известен българин, известен с прозвището оризовия бос. Тя се сближила с него и съпругата му, докато  двойката  се укриваше в САЩ заради разследване у нас за пране на пари, рекет и заплахи. По непотвърдена информация Игнатова купила апартамент в един от ваканционните комплекси на оризовия бос в Созопол.  Наскоро в морското градче дори тръгва слух, че Игнатова се е завърнала през зимата, но официално потвърждение, че издирваната бизнесдама е в Созопол, няма. В края на октомври, 2017 г., супер луксозна яхта акостира на Морска гара в Бургас. Тя привлече погледите на бургазлии, а по-късно стана ясно, че  е на българката с германски паспорт Ружа Игнатова, основала виртуалната валута уанкойн(OneCoin). През януари, 2018 г. спецрокуратурата в България претърси офиси на фирмата на Игнатова в София, включвайки се в международна операция за неутрализиране на мащабна пирамидална структура за измами с търговска цел, прогресивно набиране на клиенти и пране на пари чрез създаване и разпространение на виртуалната валута уанкойн. Игнатова създава криптовалутата през 2014 г.", "date": "2019.03.09", "title": "Издирваната в САЩ и Германия Ружа Игнатова прекарала лятото в Созопол"}
{"url": "https://www.24chasa.bg/novini/article/7337628", "text": "Китай и САЩ разглеждат варианти за отмяна на всички повишения на митата, които взаимно си въведоха, съобщи днес китайският заместник-министър на търговията Ван Шоувън, цитиран от ТАСС и БТА. Групите на двете страни, които водят търговските преговори, продължават консултациите, като се обсъжда отмяна на всички повишения на митата, за да се нормализират търговско-икономическите отношения между Китай и САЩ, каза на пресконференция Ван Шоувън. По думите му взаимното налагане на мита ще накърни интересите на САЩ, на Китай и на целия свят. Питате какво да очакваме на следващия кръг от китайско-американските преговорите. Мисля, че има надежда (за постигане на споразумение), отбеляза Ван Шоувън. Той каза още, че двете страни имат съществен напредък по някои важни въпроси в трите кръга преговори от декември, допълва ДПА. Ван Шоувън посочи, че двата преговорни екипа работят неуморно за намиране на компромис. Като пример за усилията в тази насока той посочи, че миналия месец на преговорите във Вашингтон китайският вицепремиер Лю Хъ е ял на обед хамбургер, а постоянният търговски представител на САЩ Робърт Лайтхайзър - пиле \"Кун пао\" със сос от патладжан. На срещата е имало както кафе, така и чай, но и двамата са пили вода, за да постигнат компромис. Досега САЩ са наложили мита на китайски вносни стоки на стойност 250 милиарда долара, а Китай отговори с мита върху американски стоки за 110 милиарда долара.", "date": "2019.03.09", "title": "Китай: Със САЩ работим по премахването на всички повишения на митата"}
{"url": "https://www.24chasa.bg/novini/article/7337632", "text": "БСП няма как да подкрепя лошите практики на управляващата в момента коалиция. Това заяви председателят на БСП – София Калоян Паргов при участието си в сутрешния блок на телевизия \"Европа \". Той визира приетото от парламента в петък решение да бъдат опростени дълговете на вероизповеданията и в частност на Главното мюфтийство в България. Това съобщиха от пресцентъра на БСП-София. \"Законът за вероизповеданията и Преходните и заключителните разпоредби трябва да бъдат разглеждани поотделно, обясни Калоян Паргов. – Законът касае националната сигурност. Не може да допуснем вероизповеданията да подлежат на чуждо финансиране, това е факт. Защото понякога това финансиране е с неясен произход, с неясни или пък със съвсем точни и ясни цели, които застрашават националната сигурност. В подкрепа на това твърдение само ще припомня думите на говорителя на Главното мюфтийство, който завчера спомена, че въпреки закона, ще продължат да получават такова финансиране. Затова, когато става дума за Закона за вероизповеданията, ние, от БСП, смятаме, че той е правилен и го подкрепяме. Когато обаче говорим за Преходните и заключителни разпоредби, ситуацията е различна. Чрез тези разпоредби управляващите от ГЕРБ прокарват политики и установяват лоши практики, с които ние не сме съгласни. Това е безпринципен модел на управление, срещу който БСП се бори. Нашите опоненти от ГЕРБ боравят спекулативно с консенсуса по този въпрос, за да прикрият, да заметат следите си при някои решения в Преходните и заключителните разпоредби на Закона за вероизповеданията. Ако се налага да бъде направено нещо по въпроса, то задължително трябва да се случи в отделен Закон, който да бъде ясно и конкретно обоснован \". Според Калоян Паргов опрощаването на дълговете на Главното мюфтийство е много лоша практика, тъй като няма никаква гаранция, че след година то няма да натрупа нови задължения, ако продължава да работи по същия начин, както досега. \"Тук въпросът е принципен. Изобщо не става дума дали обектът е Главното мюфтийство, Православната църква или някоя институция, обясни той. – Ако не можеш да планираш дейността и финансите си и постоянно допускаш да задлъжняваш, как ще гарантираш, че след година няма да си в същото положение, ако ти бъдат погасени дълговете?! Когато планираш да опрощаваш дългове с пари на данъкоплатците и то на една определена религиозна общност, неизбежно възникват въпроси. Защо тези милиони да не ги дадат на Столичния градски транспорт за увеличаване на заплатите на шофьорите, които протестират?! Тези работници носят отговорност за нашата сигурност и заслужават трудът им да бъде възнаграден подобаващо. Защо тези милиони да не ги дадат на Софийския университет, който има дългове към Столична община за такса смет?! Софийският университет е люлката на образованието и науката в България. Защо да не ги дадат на болниците, на БДЖ… Ако народните представители от групата на БСП бяха в парламента, категорично щяха да гласуват против опрощаването на дълговете на Главното мюфтийство \". Според председателя на БСП – София министърът на финансите Владислав Горанов е счетоводителят на правителството и борави със счетоводните термини в зависимост от това как му е угодно. \"Той представя фактите така, че те да са в услуга на правителството, затова не си струва да го коментирам, каза Калоян Паргов. – Стилът на работа на ГЕРБ с преходните остатъци в бюджета или така наречените \"излишъци \" и на тяхното разпределение вече е напълно ясен на всички. А БСП има съвсем категорична позиция по тази тема и постоянно я изразяваме \". Калоян Паргов е категоричен, че БСП няма да се върне в Народното събрание, за да легитимира подобно управление. \"Когато опозицията е извън Парламента, когато не участва в парламентарния дебат, това говори много зле за демократичния процес в страната, коментира той. – Означава, че управляващите са преминали определена граница. Това притеснява много самите управляващи, които имат доста големи трудности с осигуряването на кворума. От ДПС заявяват също, че са опозиция. След като БСП не присъства в Парламента, ДПС би трябвало да защити с аргументи, че е опозиция \". Според председателя на БСП – София нестандартният ход, който БСП предприе с излизането си от Народното събрание, тревожи много хора. \"Политолози, социолози и всякакви гадатели вещаят какво ли не, коментира той. – Но ние знаем мнението на хората, с които се срещаме лично. Защото от момента, в който депутатите на БСП напуснаха Парламента, те имат достатъчно време, за да разговарят с гражданите на терен. И те подкрепят нашето решение\".", "date": "2019.03.09", "title": "Калоян Паргов: БСП няма как да подкрепя лошите практики на това управление"}
{"url": "https://www.24chasa.bg/novini/article/7337536", "text": "Рекордна сума - 190 млн.лв, е възстановена на българи от частни съдебни изпълнители (ЧСИ) през 2018 г. На държавата и общините са възстановени 123,5 млн. лв., а на бизнеса - 285 млн. лв. Събраните издръжки за деца са 6 млн. лв., а неизплатени заплати - 7 млн. лв. Общо събраните пари от длъжници през м.г. са 1,015 млрд.лева. Частните съдебни изпълнители водят едва 10 % от общия брой изпълнителни дела в България, съобщи председателят на Камарата на ЧСИ Георги Дичев на семинар в Сандански. Освен по съдебен път, кредиторите търсят и алтернативни методи за събиране на дългове. Те възлагат тази дейност на други събирачи, например на колекторски фирми, поясни Дичев. Съдебните изпълнители работят под контрола на 7 държавни институции. Една компания, каквито и вътрешни правила да спазва, няма как да бъде съизмерима при условие, че няма закон, правила и контрол на дейността й, каза Дичев. Затова той и колегите му предупреждават: \"Внимавайте какво подписвате\". Според Камарата след многобройните промени в законодателството в полза на длъжниците в производствата при частните съдебни изпълнители правата на хората са защитени, но няма гаранция за останалите 90 %. Промените в ГПК от 2017 г. довели до много добра защита на длъжниците. \"Хората знаят правата си и ефективно ги упражняват – оспорват оценки, възразяват срещу прекомерност на обезпечителните мерки, обжалват пред съда действията, които смятат, че са неправилни\", обясни Дичев. През 2018 г. най-много са новообразуваните дела в полза на търговците и бизнеса - 105 хил. Следват държавата и общините - със 71 хил. Значително намалели делата на банките - от 29 хил. през 2017 г. на 22 хил. - през 2018 г. След промените в Гражданско-процесуалния кодекс (ГПК), с които делата вече се образуват по адреса на длъжника, в София са образувани 38 хил. дела - с 43 % по-малко в сравнение с 2017г. В сравнение с предните години делата рязко спадат. \"Ако преди говорихме, че масовите дела се изразяват в хиляди левове, сега те са в стотици\", каза Дичев. Той напомни, че трябва да се реши и проблемът с малките вземания. \"Няма нужда за едно задължение от 50 лв., което някой е забравил да си плати, да се ходи на съд\", каза Дичев. Може да се въведе предварителна процедура за събиране на такива вземания, при която няма се трупат допълнителни тежести - допълнителни такси, лихви и всякакви други разноски. По света има модели, в които тези производства са безплатни за длъжниците. Идеята е предварителната процедура да се прилага за дългове към топлофикация, енергодружествата, мобилните оператори и др. Така ще се разтовари и съдът. През 2018 г. има намаление на публичните продажби на имоти с 24% - от 9200 през 2017 г. на 7000 през 2018 г., става ясно от отчета ЧСИ. В резултат на промените в законодателството и на драстичното намаляване на таксите по изпълнението, канторите на ЧСИ в последната година изпитват сериозни затруднения. Някои трудно си покриват разходите, а други обмислят да прекратят дейността си. \"Не го разбирайте като оплакване, просто това са фактите. При нас нещата се случват със закъснение и сега берем плодовете на кризата преди години, когато инвестициите бяха замрели. Когато няма бизнес, няма и съдебно изпълнение\", поясни Дичев.", "date": "2019.03.09", "title": "Частни съдебни изпълнители: Внимавайте какво подписвате (Обновена)"}
{"url": "https://www.24chasa.bg/novini/article/7337638", "text": "Не знам, един ден, като се пенсионирам, какво ще говорят от БСП. Сигурно сега, ако падне комета, ще кажат, че е паднала по времето на Борисов. Това заяви премиерът Бойко Борисов пред асамблеята на Жени ГЕРБ, организирана от лидерката на организацията Ирена Соколова. \"Южен поток\" беше спрян от Брюксел заради корупция при обществените поръчки по времето на БСП (кабинета \"Орешарски\", б.а.). \"Бургас - Александруполис\" беше спрян заради опасност от разливи по Черно море, възмути се премиерът, че БСП депутати го упрекват, че не са реализирани енергийни проекти. Тази година \"Хемус\" ще е готова до Ябланица, ще мине отстрани към Търново и оттам към Търговище. Остава си старият, а магистралата ще мине по-горе, по равното. Заради състоянието на икономиката се увеличиха тировете, обясни Борисов. Никой повече от нас не е толкова зависим от Черно море. Кой каквото иска да ми приказва, на тириста няма да му е приятно да си лежи на яхта и да мине край него бронетранспортьор. Така Борисов напомни, че е твърдо \"против\" военни обучения в Черно море. Той подчерта, че е прави всичко, за да има мир в региона. Спомни си как по време на бомбардировките над Сърбия военните самолетите са завивали над неговата къща в Банкя. Македония ще се включи експериментално в срещата на Балканската четворка, стана ясно от думите на премиера.", "date": "2019.03.09", "title": "Борисов: Като се пенсионирам, какво ще говори БСП? (Снимки, видео)"}
{"url": "https://www.24chasa.bg/novini/article/7337650", "text": "Най-малко 87 души са пострадали в резултат на сблъсък на ферибот с голямо морско животно, вероятно кит, предадоха ТАСС и Киодо. Инцидентът е станал в Японско море в района на префектура Ниигата. Фериботът с 120 пасажери и 4 души екипаж потеглил от пристанището на Ниигата към остров Садо, предава БТА. В момент, в който набирал скорост, плавателният съд се ударил в подводен обект, вероятно плаващ редом с него кит. Пострадалите при сблъсъка пътници са с различна степен на наранявания. Има повреди и по ферибота.", "date": "2019.03.09", "title": "Ферибот се удари в голямо морско животно в Японско море, поне 87 са ранени"}
{"url": "https://www.24chasa.bg/novini/article/7337658", "text": "Албанската православна църква е изпратила на Вселенския патриарх Вартоломей писмо, в което заявява, че смята създадената в Украйна нова църковна структура Православна църква на Украйна за разколническа и не я признава, предаде ТАСС. \"Синодът на Албанската православна църква не признава схизматиците от Православната църква на Украйна\", съобщи информационната служба на каноничната Украинска православна църква, предава БТА. В писмото си до Вселенската патриаршия Албанската православна църква посочва, че автокефалност може да се предоставя само при условие за единство на църквата, каквото в Украйна липсва. Албанският Синод предупреди за опасността от разкол в цялото световно православие. През януари Вселенската патриаршия реши да признае Киевската патриаршия за независима. Въпросът за автокефалността на украинската църква предизвика ожесточен спор между Вселенската и Руската патриаршия.", "date": "2019.03.09", "title": "Албанската църква: Не признаваме създадената от Украйна православна структура"}
{"url": "https://www.24chasa.bg/novini/article/7337662", "text": "Планирано е Хамънд да представи полугодишното актуализиране на бюджета в сряда - ден след като парламентът гласува плана на премиера Тереза Мей за споразумението по Брекзита, предава БТА. Пред в.\"Файненшъл таймс\" Хамънд посочи вчера, че новата официална прогноза ще покаже, че държавните финанси са в по-добра форма, отколкото при предишното представяне на бюджета и той ще има повече от 15,4-те милиарда британски лири фискален \"запас\", който преди това е бил заделил за евентуални разходи. Хамънд каза, че около стотина евроскептични депутати от Консервативната партия ще подкрепят плана на Мей без значение дали тя ще осигури допълнителни отстъпки от ЕС в преговорите, които се очаква да продължат този уикенд. Планирано е Великобритания да излезе от ЕС на 29 март. Мей обаче намекна за възможност за малка отсрочка, евентуално до юни, ако планът й бъде отхвърлен следващата седмица от парламента, който не прие негова версия през януари. Когато представи пълния годишен бюджет през октомври, Хамънд предвиди възможността за по-големи разходи, ако парламентът подкрепи правителствените планове за Брекзит. Хамънд омаловажи притесненията на консервативните депутати, че предпазният механизъм за северноирландската граница, за който настоява ЕС, за да се избегне въвеждането на твърда граница с Ирландия, може да остави Великобритания завинаги в орбитата на Брюксел.", "date": "2019.03.09", "title": "Британски министър: Ако парламентът приеме плановете за Брекзит, ще има намаляване на данъци"}
{"url": "https://www.24chasa.bg/novini/article/7337679", "text": "Протестиращи от движението на \"жълтите жилетки\" блокираха моста Йена над река Сена в Париж, който води към Айфеловата кула, предаде ТАСС. Две групи демонстранти седнаха на пътното платно и спряха двупосочното автомобилно движение. Пред журналисти представителката на протестиращите Леони Коен каза, че тяхната акция е в знак на протест срещу това, че Парижкият договор за климата не се прилага и че се е превърнал в незначителна хартийка. Тя подчерта, че екологичното състояние на планетата се влошава с всеки ден и изхвърляните в атмосферата парникови газове не намаляват, предава БТА. Вчера вечерта група демонстранти от \"жълтите жилетки\" се опитаха да подготвят терена близо до Айфеловата кула за тридневната седяща стачка. Те се опитаха да инсталират палатки, но силите на реда се появиха и временно им ги конфискуваха. В 17-ата събота на протести на \"жълтите жилетки\" в Париж са планирани три шествия и един митинг. За реда се грижат много жандармеристи и полицаи. Под засилена охрана са президентството и сградата на правителството.", "date": "2019.03.09", "title": "Протестиращи \"жълти жилетки\" блокираха моста над Сена, който води към Айфеловата кула (Снимки)"}
{"url": "https://www.24chasa.bg/novini/article/7337717", "text": "Аз съм участник във Възродителния процес като 27-годишен командир на батальон. Такава мъка, такъв ужас повече никога няма да допусна, докато зависи от мен нещо. Майка, като ме изпращаше с военната униформа, с автомата, с кубинките, знаеше къде ме праща. Това сподели премиерът Бойко Борисов пред 8-ата асамблея на Жени ГЕРБ във Велико Търново. Понеже бяхме във Варшавския договор, имаше противостоене на НАТО, и това ни спаси. Иначе хиляди масови гробове щеше да има като в бивша Югославия. Ужасно, чудовищно време, сътворено от БКП/БСП. Упрекват ме в уйдурма с ДПС. Защо не е ДПС? В ГЕРБ имаме десетки хиляди мюсюлмани. Цветанов на всеки, от всяко село му знае името. Сега 10 минути може да изрежда имена. Идват избори. Най-лесно е да се приказва, но нека да има все пак мяра, апелира премиерът. С ДПС е разговарял по една тема - превъоръжаване на армията. Цял живот съм бил биткаджия, но искам да се спася, защото не е добре да има битка. Не дърпай бабички, дърпай здравите мюсюлмани, кипна Борисов. \"Какво правите? Ограда?\", питал Ердоган по телефона българския премиер. \"Между нас само метеоролозите може да кажат, че има захлаждане\", отвърнал му Борисов. След като видял, Ердоган пак му се обадил и отсякъл: \"Какво ти леко съоръжение? Това си е ограда.\" \"Нищо, аз и теб ще пазя, като се напълни Европа с мигранти\", успокоил го Борисов. Когато той открива нещо, вика и попове, и имами, да четат молитви и на двете религии, да има мир. С тези аргументи Борисов подчерта, че най-разумно е държавата да плаща на вероизповеданията, за да няма намеса отвън. \"Договорката ми не е с ДПС, а между българите християни и българите мюсюлмани в ГЕРБ. За Турция не е никакъв проблем да дава 5-8 милиона. Тя не е казала, че ни ги спира. Аз така казвам\", мотивира се Борисов.", "date": "2019.03.09", "title": "Борисов: Етнически ужас няма да допусна, докато от мен зависи нещо (Снимки, видео)"}
{"url": "https://www.24chasa.bg/novini/article/7337728", "text": "Актьорът Владимир Етуш почина на 97 години в болница, където е откаран вчера, съобщи ТАСС. Етуш става много популярен с ролите си във филмите \"Кавказка пленница\", \"Дванадесет стола\", \"Иван Василиевич сменя професията си\", \"Соларис\", \"Приключенията на Буратино\", предава БТА. Главните му изяви обаче са на сцената. Цялата му кариера е в театъра \"Е. Вахтангов\" в Москва. Играе в пиеси на Шекспир, Молиер, Бърнард Шоу. Участвал е във Втората световна война, награден е с ордени, а през 1944 г. е демобилизиран след тежко раняване. Владимир Етуш, който е народен артист на СССР, е лауреат на държавната награда на Руската федерация в областта на литературата и изкуството, печелил е награди \"Кумир\", \"Кристална Турандот\". Кавалер е на ордена \"За заслуги пред Отечеството\".", "date": "2019.03.09", "title": "Почина актьорът Владимир Етуш (Видео)"}
{"url": "https://www.24chasa.bg/novini/article/7337735", "text": "До края на април британската верига супермаркети АСДА ще спре продажбата на единични бройки кухненски ножове, предаде Ройтерс, цитирана от БТА. Мярката се взима след ръста на убийствата с нож в страната миналата година. В повечето случаи жертвите са тийнейджъри. Британският премиер Тереза Мей насрочи заседание на министрите си и на лидерите на общините, за да обсъдят въпроса и да намерят решение на проблема.", "date": "2019.03.09", "title": "Британски супермаркети спират да продават ножове заради много убийства в страната"}
{"url": "https://www.24chasa.bg/novini/article/7337738", "text": "\"Както аз съм казвал, че коалиция с ДПС няма да правим и 12 г. не съм направил, да излезе отсега да го каже и БСП. Сигурно ще почнат да се гърчат.\" Това предложи премиерът Бойко Борисов пред асамблеята на Жени ГЕРБ във Велико Търново. \"Не съм отмъстителен. Идват хора и ми викат: \"Да ударим и ние БСП за нещо, което са направили. Но аз не знам нещо да са направили. Трябва да се върнем на построяването на НДК. Има и една отсечка между Чирпан и Нова Загора\", сподели Борисов.      ", "date": "2019.03.09", "title": "Борисов: БСП да каже, че никога няма да управлява с ДПС (Снимки, видео)"}
{"url": "https://www.24chasa.bg/novini/article/7337745", "text": "Рим се подготвя да подпише рамково споразумение с Пекин за сътрудничество по китайската инфраструктурна инициатива \"Един пояс, един път\", потвърди италианският премиер Джузепе Конте, цитиран от световните агенции. Очаква се документът да бъде подписан при посещението в Италия на китайския президент Си Цзинпин, което ще бъде от 22 до 24 март, предава БТА. Италия ще стане първата страна от Г-7, която официално ще одобри инициативата, възприемана от САЩ, Япония и други европейски страни като начин Китай да разшири влиянието си в световен мащаб, отбелязва ДПА. Мисля, че макар и с голяма доза предпазливост (...) това може да бъде възможност, шанс за нашата страна, каза снощи Конте на събитие в Генуа. Работим по подписването на меморандум за разбирателство. Очевидно е, че това е рамково споразумение и не означава, че от следващия ден сме обвързани с нещо, допълни той. Ангажирайки се с Китай, Италия и останалата част от ЕС биха имали възможност да лобират за спазването на европейската финансова прозрачност, европейските законови и природозащитни стандарти, посочи италианският премиер. Инициативата \"Един пояс, един път\" цели да бъдат финансирани и построени инфраструктурни обекти в над 80 страни в Евразия, Близкия изток и Африка. Няколко страни от Централна и Източна Европа, както и страни в Азия, Близкия изток и Африка се съгласиха да подпишат двустранни меморандуми за подкрепа на програмата. ", "date": "2019.03.09", "title": "Джузепе Конте: Рим се готви да подпише с Пекин споразумени по \"Един пояс, един път\""}
{"url": "https://www.24chasa.bg/novini/article/7337763", "text": "Португалия е обещала да приеме 1000 лица с право на убежище от Гърция, съобщи гръцкият министър по миграционната политика Димитрис Вицас, позовавайки се на споразумение, подписано от двете страни по-рано тази седмица, предаде ДПА. Прилагането на споразумението ще започне със 100 бежанци, основно семейства, които ще бъдат прехвърлени в Португалия в рамките на \"пилотната фаза\", написа в страницата си във Фейсбук Вицас, предава БТА. Решението идва след първоначално споразумение, което Атина договори с португалския министър на вътрешните работи Едуарду Кабрита през октомври и което получи одобрението на Европейската комисия, посочи Вицас. Около 15 300 бежанци и мигранти в момента се намират на гръцките острови в източната част на Егейско море, според министерството на миграцията в Атина. Лагерите за временно настаняване са препълнени.", "date": "2019.03.09", "title": "Гръцки министър: Португалия ни обеща да приеме 1 000 бежанци"}
{"url": "https://www.24chasa.bg/novini/article/7337772", "text": "Отново агресия над екип на Спешна медицинска помощ. Нападението е станало снощи в бургаския квартал „Рудник”, предава  По думите на д-р Галина Нинова, екипът се отзовава на сигнал за безпомощна родилка, а е посрещнат с камъни на адреса. Споделя, че чувства обида. „Съпругът на родилката хвърли камъка, при което даже и майката на родилката от счупените стъкълца нарани ръката си”, каза д-р Нинова. От удара е счупено задното стъкло на линейката. „Ако не беше затворена задната врата, можеше камъкът да удари шофьора на линейката по главата”, заяви медикът. Нападателят е задържан в полицията. След дълги години работа, спешните медици се замислят дали да продължат да работят като такива.", "date": "2019.03.09", "title": "Нападнаха с камъни лекарка от Спешна помощ в Бургас"}
{"url": "https://www.24chasa.bg/novini/article/7337782", "text": "Турция отново отвори за посещения праисторически обект в югоизточния окръг Шанлъурфа, след като той бе покрит и снабден с указания за посетителите, предаде ДПА. Гьобекли тепе, една от най-старите известни мегалитни структури в света, бе затворена за посетители през юни 2016 г. и частично отворена през ноември, предава БТА. Обектът, който бе включен в списъка на световното наследство на ЮНЕСКО през 2018 г., е много ценен за световните антропологични изследвания, заяви турският президент Реджеп Тайип Ердоган на церемонията по откриването на обекта в петък. С цел запазване на мегалита и улесняване на посетителите над него е построен 4000 квадратни метра стоманен покрив. Гьобекли тепе се отличава с монументални овални и правоъгълни мегалитни структури, които според ЮНЕСКО са били издигнати в докерамичната неолитна епоха между 9600 и 8200 г.пр.н.е. Смята се, че мегалитите, включително Т-образни стълбове с изображения на диви животни, са били използвани във връзка с ритуали от хора, живеещи в Горна Месопотамия преди около 11 500 години. Германският археолог и праисторик Клаус Шмид започна разкопки в Гьобекли тепе през 1995 г. и ги ръководи до смъртта си през 2014 г.", "date": "2019.03.09", "title": "Oтвориха отново за туристи праисторическия мегалит Гьобекли тепе в Турция (Видео)"}
{"url": "https://www.24chasa.bg/novini/article/7337296", "text": "С новия закон за чуждестранните инвестиции, представен на законодателите за трето четене, Китай се приближава с големи крачки към приемането на унифициран „фундаментален закон\", който ще защитава по-добре чуждестранните инвеститори и ще постави ново начало в отварянето на страната, предава  Вчера следобед заместник-председателят на ПК на ОСНП (Общокитайско събрание на народните представители) Уан Чън направи обяснителни бележки към новия законопроект пред депутатите на втората сесия на 13-то ОСНП. „Унифицираните разпоредби за влизане, насърчаване, защита и управление на чуждестранните инвестиции са нов и фундаментален закон за Китай и иновативно подобрение на правната система на страната\", каза той. „Това е всеобхватен и основен правен стандарт за чуждестранните инвестиционни дейности в Китай при новите обстоятелства и ще играе водеща роля като всеобхватен закон в тази област.\" След като влезе в сила унифицираният закон ще замести трите настоящи закона за съвместните китайско-чуждестранни равностойни предприятия, изцяло чуждестранните и китайско-чуждестранните договорни съвместни компании. Уан Чън каза, че те са осигурявали сериозни правни гаранции за чуждите компании в страната, но вече не отговарят на нуждите на реформата и отварянето в новата ера. „Новият закон ще улесни достъпа до пазара и насърчи дългосрочните операции за чуждестранните инвеститори\", каза Джон Уилямс, управляващ директор на отдела за партньорството и правителствените въпроси на „International SOS\" за Китай и Азиатско-тихоокеанския регион, добавяйки, че това демонстрира пълното доверие на Китай в конкуренцията на световната сцена. В момента Китай е дом на над 2 000 регионални централи и центрове за изследвания и развитие на мултинационални компании, което е знак за доверието и приемането на бизнес средата в страната. Клаузите в проектозакона за ключовите въпроси са базирани на прозрачно, предсказуемо и справедливо отношение, каза Рейчъл Дуан, старши вицепрезидент на „Дженерал електирк\". Законът ще бъде от значение за насърчаването на либерализацията и улесняването на търговията, каза Джан Юедзяо, професор в Университета Цинхуа. „Китай потвърди обещанието си, че няма да затваря вратите си към света, а ще става все по-открит\", добави той. В перспектива новият закон ще предложи на чуждестранните фирма правна защита, която е в крак с времето, и ще направи Китай магнит за все повече мултинационални компании, добави Джон Уилямс.", "date": "2019.03.09", "title": "Законът за чуждестранните инвестиции в Китай отваря нова страница"}
{"url": "https://www.24chasa.bg/novini/article/7337310", "text": "Дарина беше перфектната дъщеря - с 2 висши образования. За съжаление, домашното насилие става норма на поведение в нашето общество. Това каза в сутрешния блок на   Ваня Министерска - майка на убитата от приятеля си Викторио Дарина. Викторио уби приятелката си и дъщеричката им на 29 октомври миналата година.  Времето ни учи да живеем с болката си. Нямаше никакви сигнали, нищо, което да ни подскаже, че това ще се случи. Никога не съм смятала, че това може да се случи на моето семейство. В днешния свят няма място за добрите хора, успяват агресивните, но не и добрите хора. За мен Викторио не съществува, той е мъртъв заедно с тях, каза Ваня Министерска. За съжаление, няма кой да чуе виковете на хората, които са жертви на домашно насилие. Хората вече го намират за нещо нормално, защото всеки ден има нови и нови случаи, коментира Ваня Министерска.", "date": "2019.03.09", "title": "Maйката на убитата Дарина: За мен Викторио е мъртъв заедно с дъщеря ми"}
{"url": "https://www.24chasa.bg/novini/article/7337309", "text": "Арбитражен съд към Световната банка постанови Венецуела да обезщети американския петролен гигант Коноко Филипс (ConocoPhillips) с 8,7 милиарда долара, предава БТА. Докато цялата сума не бъде платена, Каракас ще трябва да плаща лихви в размер на 5,5 процента годишно. Компенсацията бе присъдена във връзка с изземването на петролни активи на Коноко Филипс във Венецуела от социалистическото правителство на тогавашния президент Уго Чавес. На бившия венецуелски вицепрезидент Тарек ел Аисами междувременно в САЩ бяха повдигнати обвинения в наркотрафик. Прокуратурата в Ню Йорк обвини Аисами, който понастоящем е венецуелски министър на промишлеността, че е използвал служебното си положение, за да подпомага международни наркотрафиканти в нарушение на американски санкции.", "date": "2019.03.09", "title": "Обвиниха бивш вицепрезидент на Венецуела в наркотрафик в САЩ"}
{"url": "https://www.24chasa.bg/novini/article/7337320", "text": "Починало е бебето, родено в Сирия от лишената от британско гражданство джихадистка Шамима Бегум, предаде Франс прес. 19-годишната сега тийнейджърка, която е родом от Източен Лондон, отишла на 15-годишна възраст в Сирия, за да се присъедини към групировката \"Ислямска държава\" (ИД), предава БТА. Шамима Бегум роди миналия месец в бежански лагер в Североизточна Сирия, след като избяга от последния анклав под контрола на ИД в страната. Същия месец тя бе лишена от британско гражданство от съображения за сигурност. Тогава Шамима отказа да се раздели с новороденото си момченце, за да бъде изпратено то във Великобритания. Говорител на антиджихадистката коалиция Сирийски демократични сили потвърди новината за смъртта на бебето, но не даде никакви подробности. Би Би Си съобщи, че момченцето е починало от пневмония. Първите две деца на Шамима Бегум, които също са били родени в Сирия, са починали от болест и недохранване. Великобритания, която стана през 2017 г. сцена на няколко джихадистки атаки, бе шокирана от редица изявления на тийнейджърката, която не изрази никакво съжаление, че е заминала за Сирия. Случаят с Шамима Бегум е нагледен пример за дилемата, пред която са изправени западните страни по въпроса за евентуалното репатриране на своите граждани, присъединили се към ИД в Сирия и Ирак, отбелязва Франс прес.", "date": "2019.03.09", "title": "Починало е бебето, родено в бежански лагер от джихадистката Шамима Бегум"}
{"url": "https://www.24chasa.bg/novini/article/7337327", "text": "116-годишна японка, която обича да решава математически задачи и да играе японската игра \"Отело\", беше обявена за най-възрастния човек в света от Книгата за рекордите на Гинес, предава БТА. Това стана на церемония в старческия дом, в който живее Кане Танака във град Фукуока, в Югозападна Япония. На събитието присъстваха роднините на Кане и кметът на града. Кане Танака е родена на 2 януари 1903 г. и е седмо дете в семейство с осем деца. Тя се омъжва за Хидео Танака през 1922 г. и двамата имат четири биологични деца и едно осиновено дете. Кане разказва, че обикновено става в 6 ч. сутринта и учи математика. Предишният най-възрастен човек на планетата отново беше японка - Чийо Мияко, която почина през юли миналата година на 117 години. Преди това най-старият човек на планетата отново беше японец.", "date": "2019.03.09", "title": "Най-възрастният човек в света - 116-годишна японка, обича да решава задачи"}
{"url": "https://www.24chasa.bg/novini/article/7337333", "text": "Не е едно нещо, с което е накърнено егото ми. В България някои хора се оставят да бъдат изпепелени. Нито една администрация не ми е харесвала в града ми. Не съм обиден на пловдивчани, каза Милчо Левиев в сутрешния блок на  Байганьовци има и в Америка, светът вече е пълен с такива. Нищо не става отгоре, всичко става от хората. Аз вярвам в еволюцията, подхранвана от така наречените интелектуалци, каза още той.", "date": "2019.03.09", "title": "Милчо Левиев: Не с едно нещо е накърнено егото ми, не съм обиден на пловдивчани"}
{"url": "https://www.24chasa.bg/novini/article/7337331", "text": "Колумбия ще позволи на венецуелците да влизат на нейна територия с паспорт, чийто срок е изтекъл, предаде Ройтерс, като се позова на властите. Причината е, че на гражданите на изпадналата в тежка криза съседна страна им е трудно да си подновяват документите за самоличност, предава БТА. Над 1,2 милиона венецуелци, търсещи спасение от недостига на храни и лекарства и сложната политическа ситуация в своята родина, имигрираха в Колумбия през последните години. Това доведе до претоварване на и без това разполагащата с ограничени ресурси здравна система и влоши положението с жилищното настаняване и комуналните услуги. Мнозина венецуелци влизат в Колумбия без виза, тъй като не могат да си подновят паспорта - почти невъзможна задача, тъй като властите във Венецуела не разполагат с необходимите ресурси, но и се опитват да ограничат емиграцията от страната.", "date": "2019.03.09", "title": "Колумбия ще позволи на венецуелците да влизат с изтекъл паспорт в страната"}
{"url": "https://www.24chasa.bg/novini/article/7337342", "text": "Жителите на малкия американски град Феър Хевън в щата Върмонт избраха коза за свой кмет, предаде Франс прес. Козата е на 3 годинки и се нарича Линкълн. В надпреварата за поста тя участваше редом с още 15 кандидати, сред които много кучета и котки и гризач от вида песчанка на име Кристал, предава БТА. Линкълн е собственост на преподавателя по математика в началното училище на градчето с 2500 жители. Мандатът на животинката на кметския пост започва във вторник и ще продължи година. Линкълн ще има представителни функции и ще участва в редица церемонии и прояви, като например местния Празник на ябълките и др. За Линкълн гласуваха 13 души от общо 53 подадени гласа, което показва, че по принцип избирателната активност е била ниска. В действителност Феър Хевън няма истински кмет, а се ръководи от така наречения общински управител. Постът сега се заема от Джоузеф Гънтър. Именно той решил да организира избори за символичен кмет, на които да се кандидатират само животинки. Той се вдъхновил за идеята от това, че в село Омена в щата Мичиган кмет била котка.", "date": "2019.03.09", "title": "Избраха козата Линкълн за кмет на американския гра Феър Хевън (Видео)"}
{"url": "https://www.24chasa.bg/novini/article/7337301", "text": "Китайските учени откриха как могат да накарат мишките да виждат инфрачервените вълни, което дава надежди, че хората ще могат да виждат в тъмното. Мултидисциплинарна група от учени, водена от Сюе Тиен, невролог от китайския Университет по наука и технологии, и колегите му, както и учени от медицинското училище на Университета в Масачузетс, заявиха, че са дали инфрачервено зрение на мишка за 10 седмици без очевидни странични ефекти, предава  Те постигнали това чрез нова нанотехнология, която работи със съществуващата структура на окото, се посочва в статия, публикувана наскоро в научното списание „Cell\". Сюе Тиен посочва, че хората и другите бозайници могат да виждат светлинните вълни в много малка част на електромагнитния спектър. Вълната на инфрачервеното излъчване от хора, животни и обекти при отделянето на топлина е твърде дълга, за да бъде фиксирана от човешкото око. Учените инжектирали капчици, съдържащи наночастици в очите на мишката. Те абсорбирали инфрачервената светлина и я превърнали в дължина на вълната, която може да бъде уловена от окото. Учените отбелязват, че мишката била в състояние да получи реална информация за изображение в тъмното, както и на дневна светлина. Те подчертават, че все още трябва да преодолеят много препятствия преди да тестват технологията на хора, отчасти защото наночастиците, използвани върху мишката, съдържат тежки метали.", "date": "2019.03.09", "title": "Учени накараха мишка да вижда в тъмното"}
{"url": "https://www.24chasa.bg/novini/article/7337358", "text": "Бившият премиер на Италия Силвио Берлускони, който е лидер на дясната партия Форца Италия, каза, че няма да гласува за изключването на партията на унгарския премиер Виктор Орбан от Европейската народна партия, предаде АНСА. Берлускони и Орбан, който е лидер на партията ФИДЕС, разговаряха по телефона. Берлускони разказа после, че е приканил Орбан да приеме някои от условията на ЕНП за оставане на ФИДЕС в редиците й, предава БТА. На 4 март ЕНП съобщи, че е получила предложения от 12 членуващи в нея партии от 9 страни от ЕС за изключване или замразяване на членството на ФИДЕС. ЕНП ще разисква въпроса на 20 март. Междувременно в интервю за германския в. \"Билд\" водещият кандидат на европейските консерватори за председател на Европейската комисия Манфред Вебер заяви, че унгарският премиер трябва да прекрати своята антиевропейска риторика, ако иска неговата партия за остане в ЕНП.", "date": "2019.03.09", "title": "Берлускони няма да гласува за изключване на партията на Орбан от ЕНП"}
{"url": "https://www.24chasa.bg/novini/article/7337362", "text": "За разкритата схема за източване на пенсионни фондове в НОИ-Силистра ще бъдат привлечени шест лица, като обвиненията ще са за участие в организирана престъпна група. Това разкри в студиото на „Денят започва с Георги Любенов“ по   зам.-главният прокурор Иван Гешев. Трудността в този случай е, че става въпрос за анализ на много документи, а това става много трудно за три дена. Механизмът на измамите е създаване на фалшиви документи за несъществуващ трудов стаж, за да се получи максимална пенсия. Така били получавани документи за стаж в минната индустрия, например. Таксата за това била 10 000 лв., като дебитната карта, по която били превеждани парите, оставала при групата, докато не се натрупа дължимата сума, след което била връщана на държателя си, разказа Иван Гешев. Това минава през съответния клон на НОИ. Шефът на този клон е запознат с тази схема и е участвал в групата. Фалшифицираните пенсионни досиета били маркирани с абревиатура за „силно мой човек“, за да бъдат предвижени бързо, разкри Гешев. Тази схема за източване на пенсионните фондове едва ли е уникална за Силистра, заяви зам.-главният прокурор. По думите му, засега не може да се каже какви са щетите, нанесени на държавата от престъпната група, но предположи, че ще са значителни, тъй като тя е действала от дълго време, допълни Иван Гешев. Той допълни, че се очаква да бъдат повдигнати и допълнителни обвинения, след които за длъжностно престъпление. Ветко и Маринела Арабаджиеви са задържани, след като е било оказано съдействие от испанските власти. Разчита се на конкретни данни, а не на медийни публикации, изтъкна Иван Гешев. Основната причина да бъдат задържани е българската полиция и българската правоохранителна система. Ако дадат съгласие, Арабаджиеви могат да бъдат върнати в България в рамките на 20 дена. Без такова съгласие, процедурата може да отнеме няколко месеца след решение на испанския съд, заяви Гешев. Георги Семерджиев е бил освободен, защото швейцарските власти са оттеглили искането за арест и екстрадиция.", "date": "2019.03.09", "title": "Гешев: \"Силно мой човек\" е пишело на фалшифицираните досиета в НОИ в Силистра"}
{"url": "https://www.24chasa.bg/novini/article/7337373", "text": "Минути преди 10 часа днес е получен сигнал за пътнотранспортно произшествие на Околовръстен път, разклона за с. Казичене, съобщават от  МВР. На място е установен самокатастрофирал лек автомобил. По първоначални данни са загинали водачът и спътничката му. Екипи на полицията и пожарната работят на мястото на инцидента.", "date": "2019.03.09", "title": "Двама са загинали при тежка катастрофа на Околовръстното край разклона за Казичене"}
{"url": "https://www.24chasa.bg/novini/article/7337305", "text": "Разработването и изграждането на първата китайска широколентова спътникова комуникационна мрежа в ниска орбита „Хунюн\" върви с бързи темпове, заявиха от „Китайската аерокосмическа научно-промишлена корпорация\" (CASIC). Сателитът„Хунюн\", който в момента е в орбита, скоро ще демонстрира как работи високоскоростния интернет от космоса, заяви Ма Дзие, партиен секретар на Втора академия на CASIC, които разработват системата, предава  В информационната ера интернет се превърна в неотменна част от живота на много хора, но достъпът до него не винаги е възможен, особено в отдалечените и слабо развитите райони или в морето. Като растяща сила в науката и технологиите, Китай е ентусиазиран относно предлагането на решения, едно от които е „Хунюн\". „Първия сателит „Хунюн\" проведе комуникационни тестове с наземен контрол. Те бяха успешни при установяването на базирана в космоса интернет връзка и доказаха, че „Хунюн\" мрежата ще позволи онлайн сърфиране, показване на видео и изпращане на Уичат текстови съобщения.\", заяви Ма Дзие в кулоарите на годишната сесия на 13-ия КНПКС в Пекин. Сателитът бе изстрелян с ракетата носител „Чанджън -11\" в края на декември. Той оперира в слънчево-синхронна орбита на около 1100 км над Земята. Захранва се от соларни клетки и има живот една година, но очакванията на дизайнерите са той да продължи по-дълго. „През втората половина на годината сателитът ще започне да предлага демонстрационно комуникационни услуги на избрани групи потребители\", каза Ма Дзиен. CASIC възнамерява да изстреля над 150 „Хунюн\" сателита в орбита около 1000 км над Земята до 2023 г. Плеядата вероятно ще бъде допълнвана в бъдеще в зависимост от пазарното търсене, каза главният дизайнер на Сян Кайхън.", "date": "2019.03.09", "title": "Китай ще пусне пробно сателитния си интернет тази година"}
{"url": "https://www.24chasa.bg/novini/article/7337409", "text": "Хакери от Северна Корея са извършили серия от кибератаки и са успели да откраднат 570 милиона долара, в това число и в криптовалута в периода януари 2017 г. - септември 2018 г., пише японският в. \"Никей\". Изданието се позовава на данни в доклада на комисията към Съвета за сигурност на ООН, която следи как се спазват санкциите, наложени на Северна Корея, предаде ТАСС. Според експерти в последните около 2 години Пхенян е предприел най-малко пет успешни пробива на борси за криптовалута в различни азиатски страни. Освен това Северна Корея може да е използвала и технологията на блокчейна за заобикаляне на санкциите, действащи срещу нея, предава БТА. В същото време севернокорейски компании са задействали активно акаунти в ЮТюб и Инстаграм за продажба на военна техника, която също е забранена със санкциите, се казва в доклада. Месинджърът Уичат е бил още едно средство, позволяващо на Северна Корея да осъществява незаконна търговия в открито море. В частност по месинджъра са се предавали информации за координатите на плавателните съдове, от които след това севернокорейски катери товарели нефт и други стоки, които са обект на санкциите. Спрямо Северна Корея действа най-тежкият санкционен режим, включващ финансови санкции, оръжейно ембарго, забрана за доставка на гориво за ракети, на оборудване и на материали с двойно предназначение, а също и експорт на желязо, морска продукция, въглища, олово и др.", "date": "2019.03.09", "title": "Японски вестник: Хакери от КНДР са успели да откраднат 570 милиона долара за 2 г."}
{"url": "https://www.24chasa.bg/novini/article/7337426", "text": "С код \"СМЧ - Пенчев\" са отпускали високите пенсии - менте в Силистра. Зад абревиатурата се крие \"силно мой човек\". Така шефката на дирекция \"Отпускане на пенсии\" в Силистра записвала на бележка личните данни, които шефът на НОИ в града Милен Пенчев й диктувал. Това били данни на хора, които искали да получат по-висока пенсия - обикновено над 600 лева, като им се издавали фалшиви документи, че са работили в минни предприятия. След получилите високи пенсии има хора от различни прослойки - включително кметове, зам.-кметове и общински съветници от Силистренско, каза говорителката на спецпрокуратурата Сийка Милева. Шестима са обвинени за участие в организираната група, каза прокурор Николай Димитров. Сред тях и Милен Пенчев, който е баща на певицата Тита. В групата участвало и семейство - баща, майка и син, чиято роля била да изготвят фалшивите документи за трудов стаж. Ролята на майката била и да тегли от банковите карти пенсиите на облагодетелствалите си, уточни шефът на спецпрокуратурата Димитър Франкишек. Според размера на пенсиите картите се задържали за различен период. При големи суми - за година-две, а при по-малки - за по-кратко.До момента спецпрокуратурата има информация за 20 души, които са се възползвали и са получили пенсии. Сред тях имало и хора без никакъв трудов стаж. Групата действала от 2017 година до момента. Тепърва предстои да се уточни на кой от шестимата да бъде поиска постоянен надпис.", "date": "2019.03.09", "title": "С код \"СМЧ - Пенчев\" са отпускали високите пенсии - менте в Силистра"}
{"url": "https://www.24chasa.bg/novini/article/7337366", "text": "Според Цветан Цветанов няма основания за намеса на Конституционния съд, защото не е нарушено конституционното право за гласуване, нито възможността за съдебен контрол. \"Остава прагът от 7 % за преференциите и пренареждането на депутатските листи от избирателите. За да може действително да отпаднат всякакви спекулации за някаква подредба или нарушено изборно право\", коментира той. \"Бяхме укорени, че не започваме смяна на ЦИК, опорната точка на Нинова да атакува ГЕРБ, но информацията от колегите от БСП е, че всъщност Нинова разчиства сметки, тъй като представители им в ЦИК са предложени от старото ръководство и тя не може да с позволи лукса, тези хора да представят нейното еднолично управление\", каза Цветанов. Той посочи, че в новите членове на ЦИК тя оставя 1 от 6-тима който й е верен. Във Велико Търново, където се провежда Осмата политическа академия на Жени ГЕРБ, Цветан Цветанов посочи, че популизмът и фалшивите новини са подводните камъни, които ще съпровождат евроизборите. БСП е предприела националпопулистки подход в месеците преди евроизборите, но бяга от отговорност като не участва в работата на Народното събрание. Според него социалистите ще се върнат в пленарна зала под вътрешния натискт в парламентарната им група срещу едноличните решения на Корнелия Нинова. За борбата с фалшивите новини в предизборната кампания Цветанов каза, че ГЕРБ правят правят постоянни срещи, търсят обратната връзка. \"Смятам, че по този начин можем да противодействаме на това, което някой е заложил като основна стратегия в тяхната кампания - да правят дискредитиране на управлението. В политическата академия на Жени ГЕРБ участват еврокомисарят Мария Габриел, евродепутати и министри. Очаква се във форума да се включи и премиерът Бойко Борисов.                ", "date": "2019.03.09", "title": "Цветанов: В лъжите, които БСП тиражира, се включи и неформалният им лидер - президентът Радев (Снимки, видео)"}
{"url": "https://www.24chasa.bg/novini/article/7337257", "text": "Нюйоркската фондова борса преживя най-лошата си седмица от началото на годината, предаде Франс прес, цитирана от БТА. Търговията на Уолстрийт вчера приключи с лек спад на котировките, на фона на негативните данни за заетостта в САЩ и износа от Китай, които възобновиха безпокойствата за глобалния икономически растеж, в момент, когато търговските преговори между двете най-големи икономики в света буксуват. Промишленият индекс Дау Джоунс се понижи с близо 23 пункта или 0,09 на сто до 25 450 пункта. Той загуби общо 2,21 процента от стойността си от понеделник - най-лошата седмица за него от началото на годината. По-широкообхватният индекс Стандард енд Пуърс 500 спадна с близо 6 пункта или 0,21 на сто до 2743 пункта (спад от общо 2,46 процента тази седмица), а индексът на високотехнологичните дружества Насдак се понижи с 13 пункта или 0,18 на сто до 7408 пункта (спад от 2,16 процента за седмицата). Доларът поевтиня с 0,31 процента спрямо \"кошница\" от валути. Еврото поскъпна с 0,36 на сто до 1,1232 долара, съобщи Ройтерс. Американските държавни облигации, смятани за сигурно убежище, поскъпнаха след лошите данни за заетостта в САЩ. Доходността на тези с падеж след 10 години се понижи до 2,632 процента срещу 2,639 процента в четвъртък, а на онези с падеж след 30 години - до 3,012 процента от 3,026 процента ден по-рано, предаде Франс прес. Безпокойствата за икономическия растеж, наред с нарастващото предлагане в САЩ, се отразиха на цените на петрола. Американският лек суров петрол поевтиня с 1,04 процента до 56,07 долара за барел, съобщи Ройтерс.", "date": "2019.03.09", "title": "Уолстрийт преживя най-лошата си седмица от началото на годината"}
{"url": "https://www.24chasa.bg/novini/article/7337261", "text": "Британският министър за Брекзит Стивън Баркли отхвърли новото предложение на европейския главен преговарящ Мишел Барние за решаване на основния препъникамък в процеса на развода - т. нар. предпазен механизъм за ирландската граница, предаде ДПА. Вчера Барние каза, че ЕС ще позволи на Великобритания да излезе едностранно от митническия съюз, при запазване на другите елементи от предпазния механизъм, предвиден за избягване на възстановяване на контрола по границата между британската провинция Северна Ирландия и Република Ирландия, предава БТА. По същество предложението се свежда до това Северна Ирландия да напусне ЕС заедно с останалата част от Обединеното кралство, но да остане част от общия европейски пазар, докато Брюксел и Лондон договорят търговско споразумение. Тази идея обаче вече бе отхвърлена от Великобритания. \"Сега не му е времето за повтаряне на стари аргументи\", написа британският министър за Брекзит в Туитър, отговаряйки директно на европейския главен преговарящ в социалната мрежа. \"Великобритания представи ясни нови предложения. Сега трябва да договорим балансирано решение, което да може да работи и за двете страни\", призова Баркли. Заместник-лидерът на Демократичната юнионистка партия (ДЮП) Найджъл Додс също отхвърли категорично предложението на европейския главен преговарящ. То \"не е нито реалистично, нито функционално\", каза Додс, чиято малка северноирландска формация крепи в британския парламент правителството на малцинството на консерваторите. Той се аргументира, че предложението на Барние \"не зачита факта, че конституционно и икономически Обединеното кралство е едно цяло\". Лидерката на Камарата на общините Андреа Ледсъм пък каза, че е дълбоко разочарована от брюкселското предложение, предаде Ройтерс. \"Има все още надежда, но трябва да кажа, че съм дълбоко разочарована от онова, което чухме като предложение от ЕС. Питам се каква ли игричка играе ЕС\", каза Ледсъм.", "date": "2019.03.09", "title": "Стивън Баркли отхвърли новото предложение на Барние за Брекзит (Обновена)"}
{"url": "https://www.24chasa.bg/novini/article/7336957", "text": "Над 80% от червените структури, които до момента са провели своите събрания, искат Сергей Станишев не само да е в листата на партията за евроизборите, но и да я води. Близо половината от общинските организации на БСП, които са общо към 300, вече са излъчили номинациите си, останалата половина заседават този уикенд. Според приетите правила всички конференции трябва да са приключили до средата на март. Очаква се на 17 март Националният съвет да избере водача на листата и да определи местата на коалиционните партньори и гражданската квота. А на по-късен етап да се реди цялата листа. Над 80 са вече номинираните за място в нея, съобщи вчера във Варна депутатката Елена Йончева. Президентът на ПЕС е издигнат от много организации, въпреки че от “Позитано” 20 бяха спуснали списък с имена и той не фигурираше сред тях. Лидерката Корнелия Нинова въобще не искала Станишев в листата, разкриха нейни приближени. Над 50% от 7000 социалисти в Монтанско избират Станишев за водач, защото виждат в негово лице обединител, обяви областният лидер Пламен Младенов. Масово го номинират и в Кърджалийско, като там след него е Петър Курумбашев. Издигнат е за водач и от организации от Търговище, Враца, Шумен, София-град, Хасково, Варна, Елхово и др. Станишев и Йончева са фаворити и на пловдивските социалисти, като лидерът на ПЕС има лек превес над бившата си приятелка. Сред издигнатите от соцактива под тепетата е и Ирина Бокова, която бе два мандата генерален директор на ЮНЕСКО. Запознати разкриха, че с нея са водени разговори от “Позитано” 20, но тя отказала да се включи в надпреварата. Близо 80% номинират Станишев в Бургаско. Там обаче В битката за първото място вече много активен е и Иво Христов, който май се очертава и като фаворит на лидерката Нинова. Името на професора лансира първо колегата му от парламента Александър Симов в интервю за “24 часа”. Христов нашумя с репликата, че 80% от българите са дебили, и е едно от най-антиевропейските лица на БСП. Въпреки това в последната седмица емисари на “Позитано” пътуват с него из страната и го представят на соцактива. Вече е бил на срещи в Макреш, Видинско, във Велики Преслав. След скандал Христов е бил предложен за водач от червените в Хитрино. Запознати издадоха още, че приближените до партийната централа депутати използват времето, в което не влизат в парламента, за да прокарват линията на ръководството пред общинските конференции и да попречат Станишев да получи толкова много номинации. Николай Цонков например обяснявал на събрание в Петрич преди дни, че президентът на ПЕС въобще не трябва да е в листата. Същото правел и Николай Тишев из Бургаско. Сред са тези на младите депутати Димитър Данчев и Петър Витанов, на зам.-шефката на БСП Деница Златева, на досегашните евродепутати Петър Курумбашев и Момчил Неков, на ексвъншния министър Кристиан Вигенин, на бившия рали шампион и нова партийна звезда Крум Дончев. Една от изненадите е включването в червените номинации на сина на бившия депутат Любен Корнезов - Александър.  Активна кампания за евролистата си правят депутатите Румен Гечев и Валери Жаблянов. Нов феномен се забелязва в БСП при тези номинации - червените Явно възприемат номинациите като репетиция за евентуални предсрочни избори и искат да покажат на “Позитано” 20, че имат доверието на структурите си, коментира партиец с опит. Йончева има най-много номинации в област Пазарджик. Също и във Велико Търново. Сред десетките издигнати там са и депутатите Весела Лечева и Явор Божанков, както и Крум Зарков и младежкият лидер Николай Бериевски. Депутатите Теодора Халачева и Георги Търноволийски пък са в списъка на пловдивските социалисти. Във Варна са издигнали и Борислав Гуцанов. Изненадващо една от основните партийни организации във Велико Търново е номинирала екслидера на АБВ Константин Проданов. Окончателното решение обаче ще се вземе от общинската конференция на 16 март. Между 600 и 800 соцактивисти ще се съберат днес в Пловдивския панаир, за да чуят отчета на 4-мата досегашни евродепутати на БСП. Инициативата на Георги Гергов е в рамките на традиционното областно съвещание и преди провеждането на местните конференции, които ще номинират. Друга тенденция, която се забелязва за първи път сега, е, че част от конференциите въобще не номинират водач заради нежеланието си да вземат страна във вътрешнопартийните битки.  Доц. Александър Корнезов от 2016 г. е един от двамата български съдии в общия съд на ЕС. Миналата година кабинетът го предложи за нов мандат. Роден е през 1978 г. Син е на проф. Любен Корнезов. Освен от СУ има магистратура и по европейско право от Колежа на Европа (Брюж). Бил е адвокат в Брюкселската адвокатска колегия, преподавател по право на ЕС в УНСС и Софийския университет и гост-преподавател в Кеймбридж. През 2016 г. нашумя емоционалната му реч, посветена на бъдещето на ЕС, при награждаването му за юрист на годината. Автор и на разкази и пътеписи за Латинска Америка.", "date": "2019.03.09", "title": "80% от левите искат Станишев в евролистата, Нинова - не"}
{"url": "https://www.24chasa.bg/novini/article/7337265", "text": "Председателят на Европейския парламент Антонио Таяни заяви, че е от решаващо значение да бъде предотвратено хаотичното излизане на Великобритания от ЕС без споразумение, предаде Ройтерс, цитирана от БТА. Твърдият Брекзит би бил катастрофа за британската икономика и би навредил и на Европейския съюз, аргументира се Таяни в интервю за германски вестници от групата \"Функе\". Той подчерта, че излизането на Великобритания от ЕС, планирано за 29 март, може да бъде отложено най-много с няколко седмици. Във вторник Камарата на общините ще се произнесе за втори път по договореното от британската премиерка Тереза Мей споразумение за Брекзит. Ако долната камара на британския парламент отново отхвърли сделката, както вече направи през януари, то тя ще трябва да се произнесе в сряда и четвъртък дали иска излизане от ЕС без споразумение или кратко отлагане на Брекзит, припомня Ройтерс. Примерът на Великобритания ще разубеди други страни за напуснат Европейския съюз, каза още Таяни. Той призова за реформиране на ЕС, но в същото време подчерта необходимостта от единство в блока.", "date": "2019.03.09", "title": "Таяни: Брекзит може да бъде отложен най-много с няколко седмици"}
{"url": "https://www.24chasa.bg/novini/article/7337273", "text": "Бразилската министърка по въпросите на жените, семейството и човешките права Дамарис Алвис предупреди, че идеологиите, които се обявяват за равенство между двата пола, може да насърчат насилието срещу жените, предаде Франс прес, цитирана от БТА. \"Момчетата трябва да разберат, че момичетата са равни с тях що се отнася до права и възможности, но са различни, защото са жени, и трябва да бъдат обичани и уважавани като такива\", каза Алвис в реч по случай Международния ден на жената, 8 март. Тя се аргументира, че ако момчетата си мислят, че момичетата са равни с тях, \"както проповядваха някои идеологии в миналото, те може да си кажат: Тъй като момичетата са равни с нас, те могат да понасят удари\". Бразилската министърка по въпросите на жените, която е пастор евангелист, вече предизвика оживена полемика в самия ден на встъпването си в длъжност, 2 януари. Тогава тя бе снимана да скандира еуфорично, че \"момчетата ще се обличат в синьо, а момичетата - в розово\", през новата ера, която започва в Бразилия, припомня Франс прес. Алвес е едната от едва двете жени в 22-членното правителство на крайнодесния бразилски президент Жаир Болсонаро, който получи подкрепата на влиятелните евангелистки църкви за своето избиране. Министърката по въпросите на жените обяви началото на кампания, която ще учи момчетата да \"поднасят цветя на момичетата\" и да им \"отварят вратата на колата\". Маникюристките и фризьорите пък ще бъдат обучавани да установяват дали техните клиентки са били малтретирани. 4539 жени са били убити в Бразилия през 2017 г. 1133 от тях са били взети на мушка, защото са жени, според данни на неправителствена организация, цитирани от Франс прес. Като се позовава на същата статистика, Ройтерс отбелязва, че Бразилия е сред петте държави в света с най-много убийства на жени. Хиляди хора, предимно жени, демонстрираха вчера по улиците на девет бразилски града, призовавайки за равенство между половете и прекратяване на насилието срещу жени. Протести имаше включително в столицата Бразилия и мегаполисите Сао Пауло и Рио де Жанейро. Демонстрантите разкритикуваха крайнодесния президент Болсонаро за коментари, възприети от мнозина като сексистки. Държавният глава участва в церемония в столицата Бразилия по случай Международния ден на жената. В крайна сметка обаче Болсонаро си навлече нови критики заради думите си, че в неговото правителство има паритет между двата пола за първи път в историята на страната, въпреки че само двама от 22-те министри са жени. \"Това означава, че всяка жена струва колкото 10 мъже\", заяви бразилският президент. Десетки хиляди аржентинци излязоха вчера по улиците на столицата Буенос Айрес с призиви за узаконяване на абортите и прекратяване на убийствата на жени, предаде Франс прес. \"Писна ни да виждаме как жени биват убивани при пълна безнаказаност и сенаторите ни отказват правото на аборт\", възнегодува 20-годишната студентка по медицина Агустина Миранда. С зелен шал около врата - символ на феминисткото движение - младата жена призова за борба, тъй като \"правата не се получават даром\". Дебатът в Аржентина за абортите се възобнови с пълна сила миналата седмица, когато съдът в ултраконсервативната провинция Тукуман отказа да разреши прекъсването на бременността на 11-годишно момиченце, изнасилено от приятеля на баба си, отбелязва Франс прес. Миналата година законопроект за узаконяване на абортите бе отхвърлен от аржентинския парламент под натиска на Католическата църква. Над 50 жени са били убити в Аржентина от началото на годината.", "date": "2019.03.09", "title": "Бразилска министърка: Равенството между мъжете и жените си има граници"}
{"url": "https://www.24chasa.bg/novini/article/7337275", "text": "Исках да разбера повече за Вселената, затова исках да уча астрофизика. Забележителното на първата ми лекция е, че бях по-млад от доста от хората, които бяха на лекцията. Тогава бях на 22-23 години. Доста от хората ме подценяваха и тогава и сега. Това разказа българинът Деян Михайлов - най-младият лектор в Кеймридж - в сутрешния блок по  Аз не съм религиозен, вярвам, че един човек сам чертае пътя си. Избрах Кеймбридж за място за докторантурата си, защото тогава Стивън Хокинг все още имаше лекции там. Имах честта да разговарям с него. Той дори присъства за кратко на един мой семинар. Чувствах се изключително възторжен, но осъзнавах и голямата си отговорност, сподели още Деян Михайлов.", "date": "2019.03.09", "title": "Най-младият лектор в Кеймбридж - Деян Михайлов: Стивън Хокинг беше на мой семинар"}
{"url": "https://www.24chasa.bg/novini/article/7337283", "text": "Транссексуалната Челси Манинг, бивш анализатор на разузнавателна информация за американските въоръжени сили, бе задържана отново в САЩ заради отказ да даде показания пред голямо жури, разследващо разобличителния сайт Уикилийкс, предава БТА. Съдия в град Александрия, щата Вирджиния, призна Манинг за виновна за възпрепятстване на правосъдието и постанови тя да остане в ареста, докато не промени решението си да не свидетелства (или докато журито не бъде разпуснато). Бившата американска военнослужеща отказа да отговори на въпросите на съдебните заседатели за Уикилийкс - основаната от Джулиан Асандж организация, която дава световна трибуна за публикуване на поверителни документи и информация. През 2010 г. 31-годишната сега жена, по онова време военнослужещ от мъжки пол на име Брадли Манинг, предаде на Уикилийкс над 700 000 поверителни документа, свързани с войните в Ирак и Афганистан. Сред тях бяха повече от 250 000 дипломатически грами, чието публикуване хвърли Съединените щати в смут, припомня Франс прес. Брадли Манинг бе осъден на 35 години затвор, от които излежа седем, преди да бъде помилван от тогавашния президент Барак Обама през 2017 г. Той междувременно бе започнал процедури по смяна на пола и малко след като бе освободен, официално стана жена на име Челси Манинг. За мнозина американци Манинг е героиня, защитничка на свободите, която е платила много висока цена за разкритията за гибелта на цивилни при американски бомбардировки в Ирак и Афганистан. За голям брой други свои сънародници обаче тя е ренегат, отбелязва Франс прес. Президентът Доналд Тръмп нарече Челси Манинг \"предателка\". Австралиецът Джулиан Асандж намери убежище в посолството на Еквадор в Лондон през юни 2012 г. Ако излезе от там, основателят на Уикилийкс рискува да бъде задържан от британските власти и екстрадиран в Съединените щати. От организацията на Асандж разкритикуваха остро ареста на Челси Манинг като опит тя да бъде принудена да свидетелства срещу него. Уикилийкс осъди тази \"нова атака срещу свободата на медиите\".", "date": "2019.03.09", "title": "Отново арестуваха транссексуалната Челси Манинг, отказала да свидетелства срещу Уикилийкс"}
{"url": "https://www.24chasa.bg/novini/article/7337288", "text": "Двама общински съветници от групата на Милен Пенчев в местния парламент в Силистра– „Социалисти и демократи” – Надежда Бобчева и Боян Димов, заявиха пред  , че са изненадани от случилото се. Милен Пенчев е баща на певицата Тита. От 7 години е директор на НОИ в Силистра, а преди това е бил заместник-кмет по финансовите въпроси. В момента е и общински съветник. Пенчев е и бивш президент на местния футболен клуб „Доростол”. „Познавам Милен Пенчев от около 4 г., когато станахме общински съветници. Той е изключителен професионалист, близо 7 години е бил директор на НОИ, преди това заместник-кмет. Останах шокиран, когато разбрах вчера сутринта”, заяви Боян Димов. „Г-н Пенчев е един от общинските съветници в нашия местен парламент, който има най-много мандати към момента, и дори беше отличен от Националното сдружение на общините за принос в местното самоуправление в България преди няколко години”, изтъкна Надежда Бобчева. „Ние сме малък град и все щеше да има някаква градска легенда, която да се върти из пространството за схеми или далавери, така че не вярвам това да се е случило”, подчерта Боян Димов. В 11 ч. днес ще се състои брифинг на МВР във връзка с вчерашната спецакция, при която беше задържан шефът на НОИ – Силистра Милен Пенчев. До момента са арестувани над 10 души, а главният секретар на министерството съобщи, че разработката е стартирала отдавна.", "date": "2019.03.09", "title": "Колега на бащата на Тита: Останах шокиран, Милен Пенчев е изключителен професионалист"}
{"url": "https://www.24chasa.bg/novini/article/7337291", "text": "Президентът на САЩ Доналд Тръмп иска съюзниците да плащат повече за американските военни бази на тяхна територия, предаде Франс прес, цитирана от БТА. Информацията е получена от двама представители на Пентагона, пожелали да запазят анонимност. Единият от тях каза, че Белият дом е натоварил министерството на отбраната със задачата да изчисли сумата, която може да бъде получена от съюзниците, потвърждавайки информация на агенция Блумбърг. Според Блумбърг Тръмп иска Германия, Япония и други страни, където САЩ имат военни бази, да платят по-голям дял от разходите, някъде около 50 процента, \"за привилегията да ги приютяват\". Това означава, че цената за някои държави ще се увеличи пет или дори шест пъти. Попитан за коментар по темата, Гарет Маркис, говорител на Съвета за национална сигурност към Белия дом, припомни, че американският президент \"призова съюзниците от НАТО да изпълнят целта от 2 процента от БВП за своя бюджет за отбрана, което позволи 100 милиарда долара нови разходи\" в тази област. През януари Тръмп каза, че някои от съюзниците са \"толкова богати че лесно биха могли да плащат цената за своята защита\".", "date": "2019.03.09", "title": "Тръмп иска повече пари от съюзниците си на US военни бази"}
{"url": "https://www.24chasa.bg/novini/article/7337293", "text": "Електроснабдяването във Венецуела се възстановява постепенно, след като голяма част от страната остана без ток около едно денонощие, предава БТА. Снощи голяма част от уличните лампи в Каракас вече светеха. Във венецуелската столица обаче продължава да има сериозни проблеми с мобилните мрежи и интернет, отбелязва ТАСС. В четвъртък почти цяла Венецуела остана без ток. Жители на Каракас заявиха, че не си спомнят по-тежък случай със спиране на електроснабдяването. Според Националната електрическа компания причината е саботаж в най-голямата водноелектрическа централа във Венецуела - ВЕЦ \"Симон Боливар де Гури\" в източния щат Боливар. Президентът Николас Мадуро обвини за спирането на тока \"американския империализъм\". Държавният департамент на САЩ отхвърли тези твърдения. Венецуелският министър на комуникациите и информацията Хорхе Родригес обясни спирането на тока с кибератака, която е извадила от строя най-голямата водноелектрическа централа в страната, предаде ТАСС. Венецуелските власти ще предоставят на ООН доказателства, че Съединените щати са отговорни за гигантската авария, обяви Родригес, цитиран от Франс прес. Ситуацията във Венецуела остава тежка и хаотична. На бензиностанциите има дълги опашки. Някои полети са отменени или пренасочени, отбелязва ДПА. Заради спирането на тока много болници не функционират нормално и не могат да осигуряват на свои пациенти животоподдържащи услуги, например хемодиализа или поставяне на недоносени бебета в кувьози. Най-малко 15 деца са починали вчера в болница в северния град Матурин, съобщи депутатката от района Мария Ернандес дел Кастильо, цитирана от ТАСС. Според неин колега от контролирания от опозицията парламент, Хосе Мануел Оливарес, 79 пациенти са починали в болници във Венецуела заради проблеми с електроснабдяването от ноември до февруари.", "date": "2019.03.09", "title": "Венецуела обвини САЩ за спирането на тока в страната"}
{"url": "https://www.24chasa.bg/novini/article/7337479", "text": "Таксиджийката, вдъхновила парчето на Ванеса Паради, \"Joe le Taxi\", което я изстреля към световната слава на 14 години през 1987 г., почина на 64-годишна възраст, пише в. \"Фигаро\", цитиран от БТА. Мария-Жозе Леау Душ Сантуш, която е истинската Жо от песента на Ванеса Паради, е португалка, избягала в Париж от диктатурата в родината си в началото на 70-те години. Първо тя упражнявала различни професии, но накрая открила призванието си - да кара такси. Много бързо тя се специализирала в нощния таксиметров транспорт. Неин специалитет били таксиметровите услуги от и до нощните клубове, в частност лесбийските нощни заведения. Португалката разкривала често пъти пред клиентите си неизвестни на широката общественост адреси на парижкия нощен живот. Една нощ неин клиен е Етиен Рода-Жил, автор на текстовете на много френски парчета. Двамата се разговарят в таксито й и текстописецът е поразен от разказите на Жо. Пред него тя описва целия си живот и Етиен разбира, че има възможност да създаде парче с невероятен текст. Той пита Жо дали е съгласна животът й да бъде увековечен в песен и тя веднага приема ентусиазирано. Така се появява дебютната песен на Ванеса Паради, продадена в над три милиона копия по света.", "date": "2019.03.09", "title": "Почина таксиджийката, вдъхновила дебютния хит на Ванеса Паради (Видео)"}
{"url": "https://www.24chasa.bg/novini/article/7337483", "text": "\"Управляващите раздават националното богатство като за последно. За пореден път управляващите промениха закона, за да облекчат даването на Летище \"София\" на концесия. Това е раздаване на националното богатство като за последно\". Това каза председателят на НС на БСП Корнелия Нинова пред БСТВ, съобщиха от пресцентъра на БСП. Тя коментира, че има стратегически обекти от националната сигурност, които трябва да останат държавна собственост, а Летище \"София\" е такъв обект. \"Внесохме закон, с който да бъде забранено концесионирането на летища, плажове, важна инфраструктура. Беше отхвърлен от управляващото мнозинство. Не само това, но сега променят закона, за да дадат по-лесно летището\", категорична бе Нинова. Лидерът на социалистите каза още, че има три въпроса към новата тройна коалиция ГЕРБ, ДПС, ОП. \"Към ДПС - ако опрощаване задълженията на мюфтийството е въпрос на национална сигурност, най-голямото летище на България не е ли въпрос на национална сигурност? Към ГЕРБ - вярна ли е информацията, че зад един от концесионерите стои турска фирма? И това ли е част от сделка? Към ОП - къде сте? Защо мълчите? Властта ли ви е по-сладка или националният интерес? Преди време заявих: ако народът ни даде доверие да управляваме, ще отменим концесията. Потвърждавам го отново\", каза още Корнелия Нинова.", "date": "2019.03.09", "title": "Нинова: И концесията на Летище \"София\" ли е задкулисна сделка?"}
{"url": "https://www.24chasa.bg/novini/article/7337500", "text": "Специализираната прокуратура внесе в Специализирания наказателен съд искания за налагане на мерки за неотклонение \"Задържане под стража\" за 12 лица по делото \"Орландовци\", съобщиха от прокуратурата. За останалите двама обвинени искания не са внесени, тъй като единият в момента изтърпява наказание \"Лишаване от свобода\" за друго престъпление, вторият не е намерен, обявен е за издирване и предстои да му бъде предявено обвинението. Мерките за неотклонение на обвинените по случая \"Орландовци\" са насрочени за 15 часа днес.", "date": "2019.03.09", "title": "Съдът ще гледа днес мерките за неотклонение на задържаните в \"Орландовци\""}
{"url": "https://www.24chasa.bg/novini/article/7337516", "text": "Акаунти в Туитър, свързвани с руски конспиративни теории, са туитвали \"вманиачено и натрапчиво\" за херцогинята на Съсекс Меган Маркъл, пишат британските издания \"Телеграф\", \"Експрес\" и \"Дейли мейл\". Това става ясно от анализ на консултативната фирма 89 ъп (89 up). Компанията е проучила акаунти от общност в Туитър, която може да се нарече \"Общността на Меган Маркъл\", чието внимание е фокусирано върху съпругата на принц Хари. Анализът показал, че в общността е имало 2,5 милиона съобщения от 1000 свързани акаунта от септември досега. Сред тях бил акаунт, който може да се определи като втория по важност посветен на Меган предвид броя на последователите му, информира БТА. Същият акаунт редовно туитвал в подкрепа на Демократическата партия в САЩ, показал анализът. В общността имало и акаунт, чиито туитове се споделяли доста, който често поствал и съдържание на руската телевизия Ар Ти и поставял под съмнение теорията, че Сергей Скрипал е бил жертва на нападение с новичок.В някои от анализираните акаунти дейностите били такива, че навеждали на мисълта, че става дума за ботове. Според консултанската фирма освен това има доказателства за координирани атаки в Туитър срещу хора, които пишели негативни неща за херцогинята. Друго изследване на Си Ен Ен и организацията \"Надежда, не омраза\" пък установило, че от 5200 обидните туита по адрес на Меган през януари и февруари 3600 идвали от една и съща група от така наречените \"тролове срещу Меган\".", "date": "2019.03.09", "title": "Акаунти в туитър, свързани в руски теории на конспирацията, пишели за Меган Маркъл \"вманиачено\""}
{"url": "https://www.24chasa.bg/novini/article/7337528", "text": "Пациент откри огън в болница в чешката столица Прага и рани двама болни, намирали се в неговата стая, предадоха световните агенции. Инцидентът е станал около полунощ. Един от ранените е в тежко състояние, предава БТА. Нападателят и двамата ранени са лежали в една и съща болнична стая в отделението по хематология. Полицията води разследване на мотивите на нападателя, който бил обезоръжен от медицинските сестри, чули изстрелите.", "date": "2019.03.09", "title": "Пациент стреля в болница в Прага, рани двама, които били в неговата стая"}
{"url": "https://www.24chasa.bg/novini/article/7337560", "text": "Новото модерно в училище не е да имаш повече знания, а да имаш повече лайкове във фейсбук. Има случаи дори на деца, напуснали училище поради тази причина - чувстват се лузъри. Това обяви еврокомисарят по цифровата икономика и цифровото общество Мария Габриел пред 8-ата академия на Жени-ГЕРБ, която се провежда във Велико Търново. Деца, които не смеят да споделят с родители и учители, й пишат лични съобщения. 15 500 училища от цяла Европа са обхванати за 1 г. от програмата за безопасен интернет. Стигнали сме до над 30 милиона европееца, каза българският еврокомисар.", "date": "2019.03.09", "title": "Мария Габриел: Деца напускат училище, защото нямат достатъчно лайкове във фейсбук"}
{"url": "https://www.24chasa.bg/novini/article/7337544", "text": "Поп музиката - един от най-популярните жанрове сред младите хора, не отстъпва на рапа и хип-хопа по насилствено съдържание, пише \"Бизнес стандарт\", позовавайки се на американско изследване. За целите на проучването специалисти от университета на Мисури са анализирали теми като насилие, ругатни, презрение към жените в текстовете на 400 песни от чартовете на \"Билборд\" от различни жанрове - рап, хип-хоп, поп, рок, кънтри, хеви метъл, предава БТА. Изследователите са установили, че попът и хип-хопът са най-агресивните жанрове. Специалистите отбелязват, че \"дружелюбното\", въздушно и повдигащо настроението звучене на поп музиката често маскира \"непристойните\" текстове на песните. Подобно на рапа и хип-хопа поп музиката също промотира агресия, непристоен език, презрение към жените, и може да въздейства върху очакванията за социалния им живот и поведението на младежите. \"Знаем, че музиката оказва силно влияние върху младите хора и върху начина, по който те приемат ролята си в обществото. Поп музиката с лежерното си звучене е предназначена да привлича слушатели, но също може да се окаже проблематична, ако под текстовете прозират насилие и обидно отношение към жените\", казва Синтия Фрисби от изследователския екип. Изследването показва, че една трета от популярните песни омаловажават представителките на нежния пол, представяйки ги като покорни същества или сексуални обекти.", "date": "2019.03.09", "title": "Учени: Поп музиката е не по-малко агресивна от хип-хопа"}
{"url": "https://www.24chasa.bg/novini/article/7337548", "text": "Сто седемдесет и четири специализирани полицейски операции \"Алкохол, наркотици и неправоспособност\" са проведени на 2 срещу 3 март на територията на 28-те областни дирекции на МВР, съобщава пресцентърът на министерството. Пътните полицаи са установили 83 неправоспособни водачи, управлявали МПС. На нарушителите са издадени 46 заповеди за прилагане на принудителна административна мярка по чл. 171, т. 2а, б. \"а\" от Закона за движението по пътищата, с които е прекратена регистрацията на ППС на собствениците, чиито коли са били управлявани от неправоспособните водачи без свидетелство за управление, валидно за категорията, към която спада управляваният автомобил, се посочва в информацията. На законово основание спрямо собственици на МПС са издадени 32 заповеди за прилагане на принудителна административна мярка, с които е прекратена регистрацията на пътните превозни средства. Установени са 88 случая на управление на МПС след употреба на алкохол, за които са съставени 88 акта. В 29 от случаите е констатирано управление с концентрация на алкохол в кръвта от 0.5 до 0.8 на хиляда, при други 20 - от 0.8 до 1.2 на хиляда и при останалите 39 е установено шофиране с концентрация на алкохол в кръвта над 1.2 на хиляда. Регистрирани са и 16 случая на управление на МПС след употреба на наркотични вещества или техни аналози. Пътна полиция призовава водачите да спазват Закона за движението по пътищата и да пазят своя и живота на останалите участници в движението.", "date": "2019.03.09", "title": "88 акта за пили шофьори са съставени от полицията в почивните дни около 3-ти март"}
{"url": "https://www.24chasa.bg/novini/article/7337557", "text": "Президентът на Управлението за федерален резерв (УФР) на САЩ Джероум Пауел каза, че доброто състояние на американската икономика и ниската инфлация позволяват на централната банка да приеме подхода на изчакване при взимането на решение за основните лихви, предаде Асошиейтед прес. В Станфордския университет Пауел посочи снощи, че УФР доста е напреднал в нормализирането на политиката си, като намалява извънредните мерки, въведени, за да подкрепи възстановяването на икономиката след Голямата рецесия, предава БТА. УФР свива количеството на притежаваните от него държавни облигации и ценни книжа, гарантирани с ипотеки. Действията на УФР за намаляване на тези книжа, чиято обща сума бе достигнала максимума от около 4,5 трилиона долара, се следят внимателно от инвеститорите. През октомври миналата година централната банка започна да намалява това свое портфолио и сега то е на стойност около 4 трилиона долара, но някои инвеститори се притесняват, че УФР може да спре да повишава дългосрочните лихви и да навреди на икономиката, като прекалено много свие обема на притежаваните държавни облигации. Според някои анализатори това портфолио на УФР ще се свие до около 3,5 трилиона долара, което доста надхвърля общата сума от под 1 трилион долара преди началото на финансовата криза през 2008 година. /БТА-ИКОНОМИКА ЕКСПРЕС/София Ангелова", "date": "2019.03.09", "title": "Шефът на федералния резерв: Доста сме напреднали в нормализирането на политиката си"}
{"url": "https://www.24chasa.bg/novini/article/7337609", "text": "Протести из цяла Франция, седяща стачка близо до Айфеловата кула и мобилизация на жените - с тези акции движението на жълтите жилетки се надява да привлече повече хора в днешната 17-ата събота на протести, предаде Франс прес, цитирана от БТА. На 17 ноември миналата година, в първата протестна събота на движението, демонстрантите бяха 282 000. Първоначално те се обявиха срещу увеличението на цените на горивата, но постепенно движението се превърна бунт срещу социалната и икономическата политика на френското правителство. Движението, което е нетипично по своята форма, защото е аполитическо и асиндикално, породи най-голямата криза в президентския мандат на Еманюел Макрон, дошъл на власт през пролетта на 2017 г. Четири месеца след първия съботен протест на \"жълтите жилетки\" обаче движението както изглежда се задъхва и броят на демонстрантите не спира да намалява. На 2 март те бяха дори под 40 000 в цяла Франция и едва 4000 в Париж. Още вчера около тридесет демонстранти се опитаха да подготвят терена на замислената тридневна седяща стачка край Айфеловата кула, но бързо бяха разгонени от силите на реда. Водещи фигури от движението още в четвъртък обещаваха, че седящият протест на Марсово поле зад Айфеловата кула ще продължи три дни - 8, 9 и 10 март - и казваха, че ще има голяма мобилизация за него, а участниците ще прекарат там и нощта. Днес пък жените от \"жълтите жилетки\" планират митинг в Париж, вдъхновен от вчерашния Международен ден на жените.", "date": "2019.03.09", "title": "Франция се готви за 17-а събота на протести на \"жълтите жилетки\""}
{"url": "https://www.24chasa.bg/novini/article/7337613", "text": "С Тереза Мей два пъти говорих за 10 дни. Колкото повече наближава крайният срок (29 март), толкова по-неясно става. Подготвяме се с английските колеги за най-лошия сценарий. Това заяви премиерът Бойко Борисов пред 8-ата академия на Жени ГЕРБ, която се провежда в момента във Велико Търново. Тук са еврокомисар Мария Габриел, евродепутатите на ГЕРБ и министрите на здравеопазването Кирил Ананиев и на културата Боил Банов.    ", "date": "2019.03.09", "title": "Борисов: Готвим се за най-лошия сценарий по Брекзит (Снимки, видео)"}
{"url": "https://www.24chasa.bg/novini/article/7337605", "text": "България иска екстрадирането на фамилия Арабаджиеви от Испания. Ветко и съпругата му Маринела бяха задържани в луксозна къща близо до Барселона. В рамките на вчерашния ден българската прокуратура е успяла да изпрати всички необходими за екстрадирането на Арабаджиеви документи. На процедурата е даден ход, предава  Техният домакин - Георги Семерджиев ще бъде разследван за лично укривателство. Къщата, в която бяха задържани Арабаджиеви, е закупена през 2016 г. от Семерджиев, по прякор Жоро Шопа. \"Той купи къщата. Свърза се със съпругата ми, купи я на 27 юни 2016 г. Казва се Георги. Преди няколко дни беше тук с кучето си. Не знам с какво се занимава. Каза ми, че е имал ресторант\", каза човекът, продал къщата на Семерджиев. Той отрече да е виждал Арабаджиеви с Георги. За момента остава неясно защо швейцарските власти се отказаха от искането си за екстрадиция Сеемрджиев. \"Той е дясната ръка на Брендо. Те са от Тополовград, приятели са от деца. В това градче вкараха т.нар. бизнес на бързите пари. Много мулета от тази град бяха задържани да пренасят огромни суми между България и различни държави в Западна Европа. Всичко това е във връзка с тази огромна кокаинова афера, тъй като ставаше въпрос за тонове наркотици и запечалби от стотици милиони евро\", обясни разследващият журналист Слави Ангелов. Оттук нататък предстои процедура по екстрадиция. Испанският съд трябва да насрочи първото заседание по делото.", "date": "2019.03.09", "title": "Мъжът, продал замъка край Барселона на Семерджиев: Не съм виждал Георги с Арабаджиеви"}
{"url": "https://www.24chasa.bg/novini/article/7337795", "text": "Ако победим на евровота, ще имаме всички условия за предсрочни парламентарни избори и да спечелим местните. Това заяви преди минути пред пловдивските социалисти лидерът на ПЕС Сергей Станишев. Заедно с евродепутатите от БСП Георги Пирински, Петър Курумбашев и Момчил Неков той е гост на пловдивските социалисти \"За евровота БСП трябва да започне максимално бързо реална кампания, защото нашите опоненти не спят. Много важно е бързо да приемем номинациите и да се фокусираме върху кампанията, която ще е много кратка. Да не подценяваме тези избори, тъй като те ще рефлектират както върху съдбата на БСП, така и на България\", посочи Сергей Станишев. По думите му, важно е европейските социалисти да спечелят повече места, тъй като дори и БСП да победи на национално ниво, ако няма подкрепа в Европа, управлението й ще бъде смачкано. Домакин на форума е областният председател на БСП Георги Гергов.  \"По моите наблюдения и посещения сякаш европейските избори не ни засягат за пореден път. Ние трябва да знаем какво правим сега и след това\", каза Гергов. В момента пред пловдивските социалисти отчет дават 4-мата евродепутати, след което ще започне закрито за медиите работно съвещание. Пред журналисти Сергей Станишев коментира напускането на БСП на парламента. \"За това е взето решение на Националния съвет. Има 2 форми на излизане от парламента - при революционна ситуация, както беше през 2013-а, и след скандален акт, в случая изборния закон\", каза лидерът на ПЕС. На въпрос дали у нас сега има революционна ситуация, Станишев отговори, че тя не се създава само от една партия, а зависи от общественото състояние.    ", "date": "2019.03.09", "title": "Станишев: Победата на евровота ще е условие за предсрочни избори (Снимки)"}
{"url": "https://www.24chasa.bg/novini/article/7337794", "text": "\"На 28.02 2019 г., заедно с колегите- председатели на партии от Вишеградската четворка (Полша,Словакия,Унгария и Чехия+Хърватия) подписах общ документ, в който се казва: \"Ние трябва да въведем европейска минимална заплата и европейска минимална пенсия. Ние се съгласихме за създаването на Европейски Кодекс на труда, колкото се може по-бързо, като същевременно подкрепяме и установяването на Европейска Агенция по труда.\" Това обяви председателят на НС на БСП Корнелия Нинова пред БСТВ, съобщават от пресцентъра на БСП. Лидерът на левицата припомни, че президентът Макрон е обявил инициатива за минимална европейска заплата. Тя коментира, че разликата в стандарта на българските работещи и пенсионери, в сравнение с тези в други европейски държави, е огромна. Нинова бе категорична, че въвеждането на минимална европейска заплата и пенсия е реална стъпка към сближаване. \"Това е истинският разговор за бъдещето на европейските граждани в обединена Европа. Искаме да знаем какво мислят по този въпрос другите партии в България и ще отстояват ли техните представители в Европарламента интересите на българите\", заяви председателят на БСП. Тя каза още, че всички са се съсредоточили в битки за място в листите, а никой не говори за българските интереси. \"Това също е част от модела на правене на политика в България, който трябва да променим. Ние искаме първо да говорим какво ще правим, а след това- кой ще го прави\", завърши Корнелия Нинова.", "date": "2019.03.09", "title": "Нинова: С колеги от Европа подписах документ за минимална европейска заплата и пенсии"}
{"url": "https://www.24chasa.bg/novini/article/7337801", "text": "Филаделфия ще задължи всички търговци да приемат разплащания в брой и така ще стане първият голям американски град, който не допуска единствените опции за плащане да бъдат само чрез банкови карти или смартфони, предаде Франс прес Градът открито се противопоставя на тенденцията, обхванала все повече магазини и особено ресторанти, за приемане само на плащания чрез банкови карти и мобилни телефони, предава БТА. Потребителите и компаниите, които подкрепят дигиталните разплащания, казват, че те са по-бързи и по-практични, но противниците на тази тенденция изтъкват аргумента, че тя изключва хората без банкови сметки и кредитни карти. Кметът на Филаделфия Джим Кени неотдавна одобри разпоредба, с която се забравяна на магазините и ресторантите да отказват плащания в брой с мотива, че това е \"незаконна дискриминация\". Мярката влиза в сила от 1 юли. Въпреки тенденцията за безкешово плащане САЩ изостават от другите страни, що се отнася до технологията на дигиталните разплащания. В Китай плащането със смартфон се използва изключително много. Според данни на Управлението за федерален резерв на Сан Франциско през 2015 година 32 процента от всички потребителски трансакции са били направени в брой, а през 2012 година те са били 40 процента. Според проучване на правителствената агенция Федерална корпорация за застраховане на депозитите 6,5 процента от американските домакинства не са имали банкови сметки през 2017 година - цифра, която постепенно намалява от 2011 година, но която всъщност обхваща близо 8 милиона домакинства. Освен Филаделфия щатските законодатели на Ню Джърси приеха през февруари закон, с който безкешовите магазини стават незаконни, но губернаторът демократ на щата Фил Мърфи все още не го е подписал. Подобни инициативи има и в Ню Йорк, и в Сан Франциско, но няма насрочено гласуване на градските съвети. Законодателите във Вашингтон и Чикаго също приеха подобен закон, но той още не е ратифициран. Така Масачузетс е единственият засега американски щат, който има закон на хартия, принуждаващ всички търговци да приемат пари в брой. Мярката обаче, приета преди над 40 години, не се прилага на практика.", "date": "2019.03.09", "title": "Филаделфия ще задължи всички търговци да приемат плащания в брой"}
{"url": "https://www.24chasa.bg/novini/article/7337812", "text": "Съединените щати предупредиха днес за \"тежки последици\", ако Турция купи руските ракетни системи за противовъздушна отбрана С-400, защото това може да засегне споразумението за покупка на изтребители Ф-35 и ракетни системи Пейтриът, съобщава в. \"Хюриет дейли нюз\". Говорителят на Пентагона Чарлс Съмърс заяви пред журналисти, че решението на Турция да се сдобие с руска отбранителна система \"би означавало, че те няма да имат достъп до Пейтриът и Ф-35\", предава БТА. \"Ако Турция вземе С-400, ще има тежки последици от гледна точка на нашите военни отношения с тях и за Пейтриът и Ф-35\", заяви Съмърс. По-рано тази седмица командващият американските въоръжени сили в Европа генерал Къртис Скапароти заяви, че ще препоръча на САЩ да не продава самолети Ф-35 на Турция, ако Анкара продължи с плановете си да купи руска зенитно-ракетна система. Скапароти изтъкна няколко проблема, които руските системи биха създали, включително липсата на оперативна съвместимост със системите на НАТО. Той добави, че С-400 \"са проблем за всички наши самолети, особено за Ф-35\". След продължителни усилия за покупка на системи за противовъздушна отбрана от САЩ, които не доведоха до успех, Анкара реши през 2017 г. да купи руски системи С-400, отбелязва \"Хюриет дейли нюз\". Решението беше критикувано от Пентагона, който предупреди, че покупка на С-400 би навредила на турско-американските отношения и на ролята на Турция в НАТО. Държавният департамент одобри през декември продажбата на ракетна система Пейтриът на стойност 3,5 милиарда долара на Турция. Доставката на изтребители Ф-35 в Турция е отложена, докато преговорите за С-400 продължават.", "date": "2019.03.09", "title": "САЩ: Ако Турция купи руските ракети С-400, ще има тежки последствия за тях"}
{"url": "https://www.24chasa.bg/novini/article/7337828", "text": "Международната рейтингова агенция Стандард енд Пуърс /Standard and Poor's/ потвърди кредитния рейтинг на Северна Македония ВВ- /лат.букви/ със стабилна прогноза, предаде агенция МИА, цитирана от БТА. Според доклада на агенцията решаването на спора за името с Гърция е решаваща положителна крачка и отваря вратите за членство на Северна Македония в НАТО и започване на преговори с Европейския съюз през тази година, което може да ускори структурните реформи. Агенцията очаква икономическият растеж през следващите три години да бъде средно 3 процента и да се увеличат частните инвестиции благодарение на политическата стабилност.", "date": "2019.03.09", "title": "Стандард енд Пуърс потвърди кредитния рейтинг на Северна Македония ВВ- със стабилна прогноза"}
{"url": "https://www.24chasa.bg/novini/article/7337836", "text": "Зелените айсберги, каквито има само в Антарктика, дължат цвета си на железен окис от скали на замръзналия континент, съобщи в. \"Дейли мейл\", позовавайки се на американски учени. Желязото в морския лед може да служи за храна на организмите в океана, предава БТА. Научната експедиция с ръководител Стивън Уорън от университета на Вашингтон, е събрала проби от ледения шелф Емъри в Източна Антарктика през 2016 г. Глациолозите са открили голямо количество желязо в леда и допускат, че чужди примеси в морската вода, по-специално железен окис, може да са причина за зеления цвят. Айсбергите се образуват от ледници, които се откъсват от шелфа. В тях може да има замръзнала морска вода от основата на ледника. Обикновено нюансите им са в синьо или бяло. Пробите, взети близо до основата, са съдържали 500 пъти повече желязо, отколкото на повърхността. Моряци и изследователи съобщават за странни зелени айсберги в някои части на Антарктика от началото на миналия век. Странното явление оттогава интригува специалистите.", "date": "2019.03.09", "title": "Зелените айсберги на Антарктида дължат цвета си на железен окис от скали (Видео)"}
{"url": "https://www.24chasa.bg/novini/article/7337868", "text": "Тленните останки на румънския крал Карол Втори (15 октомври 1893 г. - 4 април 1953 г.) бяха погребани днес с религиозна и военна церемония в Новата архиепископска и кралска катедрала в град Куртя де Арджеш, предаде Аджерпрес. На церемонията присъстваха принцеса Маргарета, която носи титлата Пазителка на короната, нейният съпруг принц Раду и други членове на кралското семейство, както и стотици румънци, предаде БТА. Ковчегът с останките на крал Карол Втори беше положен в същия некропол, в който е погребан неговият син крал Михай Първи и съпругата му кралица Ана. През 2003 г., половин век след смъртта на крал Карол Втори в Португалия, тленните му останки бяха пренесени в Румъния и положени в един параклис в манастира в Куртя де Арджеш.", "date": "2019.03.09", "title": "Погребаха тленните останки на румънския крал Карол Втори в новата катедрала в Куртя де Арджеш"}
{"url": "https://www.24chasa.bg/novini/article/7337870", "text": "Според холандски учени 24 милиона пластмасови предмета са изхвърлени по бреговете на холандския град Гронинген и съседните острови в северната част на страната,  , предаде ДПА. Най-много изхвърлени пластмасови изделия има по плажовете на остров Схирмониког, който е популярна туристическа дестинация, уточни Гронингенският университет. Голямо количество пластмаса има изхвърлена и по бреговете на необитаемите острови Ротумерог и Ротумерплат, предава БТА. Специални изсмукващи устройства ще започнат почистване през идната седмица на остров Схирмониког, уточни холандската информационна агенция (АНП). Над 300 контейнера, някои от които съдържащи опасни вещества, паднаха от контейнеровоза \"Ем Ес Си Зоуи\" на 2 януари. Корабът пътуваше от Португалия към германското пристанище Бремерхафен. Швейцарската транспортна компания Ем Ес Си (MSC) обяви, че ще поеме всички разходи по спасяването на товара и разчистването на засегнатите плажове.", "date": "2019.03.09", "title": "Голямо количество пластмаса залива бреговете след инцидента с контейнеровоз край Холандия"}
