{"url": "https://www.24chasa.bg/novini/article/6595798", "text": "Около петдесет души бяха ранени тази вечер при сблъсък между два влака близо до Дюселдорф, в западна Германия, съобщи федералната полиция, цитирана от Франс прес. Катастрофата е станала към 19.30 ч. местно време. Пътнически влак е ударил товарен близо до гара Меерсбуш, в провинция Северен Рейн-Вестфалия. Засега не е известна причината за сблъсъка, предава БТА. Пътническият влак е на компанията Нешънъл експрес, създадена след като Дойче Бан приватизира някои от регионалните си линии, добавя АФП.", "date": "2017.12.05", "title": "50 ранени след сблъсък между два влака в Германия"}
{"url": "https://www.24chasa.bg/novini/article/6595456", "text": "Пощенска банка става единствен кредитор на “София Ринг мол”, съобщиха от търговския комплекс. Тя е изкупила кредитите на мола към Алфа банк и ОББ и ги е преобразувала в един кредит на стойност 90 млн. евро, понижавайки лихвата и удължавайки срока за изплащане. От мола съобщиха също, че общината вече е депозирала промени в устройствения план на столицата, които предвиждат удължаване на втора метролиния до “София Ринг мол”. ", "date": "2017.12.05", "title": "Пощенска банка  купи кредитите  на “Ринг мол”"}
{"url": "https://www.24chasa.bg/novini/article/6595622", "text": "\"Няма нужда да чакаме пет дни\" - така с цитат на заглавие от “24 часа” лидерката на БСП Корнелия Нинова обяви вчера, че вади документи около “Техноимпекс”. В понеделник вестникът разказа историята на приватизацията на дружеството по времето, когато Нинова го оглавява, както и обвиненията на съветника в ГЕРБ Антон Тодоров, че се губят милиони. “Техноимпекс” се превърна в център на спора между БСП и ГЕРБ нужна ли е ревизия на приватизационните сделки от прехода. Раздържавяването му е проверявано при 3-ма главни прокурори, обяви Нинова миналата седмица. Ден по-късно Десислава Атанасова от ГЕРБ показа писмо от Сотир Цацаров, в което главният прокурор отговаря отрицателно на въпрос проверявано ли е дружеството. Самият Цацаров ще говори днес пред депутатите от правната комисия. “ГЕРБ цитират писмо от главния прокурор Сотир Цацаров. Вие виждали ли сте го? Чели ли сте го цялото? Никъде го няма. Чете се едно изречение от него, но не се показва документът. Много апокрифно ГЕРБ крият това писмо. Е, аз се сдобих с него”, заяви соцлидерката вчера. И прочете част от писмото - че с резолюция на апелативната прокуратура от 10 юли 2017 г. и постановление на Софийската градска прокуратура е потвърдено, че по преписката не са налице данни за извършени престъпления. Нинова показа 3 документа от проверките на дружеството. Те са били изпратени до нея в качеството ѝ на изпълнителен директор на фирмата. Първият е от проверка на МВР през 1998 г. Втората проверка е от Върховната касационна прокуратура от 12 март 1999 г., а третата - по сигнал от тогавашния лидер на “Подкрепа” д-р Константин Тренчев. Тя е извършена от градската прокуратура през 2001 г. Установено е, че липсват достатъчно данни за извършено престъпление, и затова предварително производство не е образувано. Кой ще излезе открито и ще обясни защо излъгахте?”, попита Нинова. Председателката обясни, че поканата ѝ за среща на политическите лидери по ревизията на прехода не била към Цветан Цветанов, а към председателя на ГЕРБ Бойко Борисов. Вместо това получила отговор само от Цветанов, че е зает и щял да прати Данаил Кирилов. “Кирилов не може да взема политическото решение, тази партия лидер няма ли?”, попита Нинова. Лидерът на ДПС Мустафа Карадайъ пък ѝ заявил, че е в чужбина, а патриотите мълчали. “Къде изчезнахте яко дим бе, хора, като се заговори за целия преход? Кой сега го е страх? БСП ли?”, продължи тя. Според Нинова шумът около приватизацията на “Техноимпекс” е третата стъпка от политическия план на ГЕРБ, след като първите две не успели. Първата била опитът да се “нахрани опозицията” - да ѝ се дадат постове, за да мълчи. После пък опитали да ги разбият с говоренето за голяма коалиция БСП - ГЕРБ. Сега на ход била третата стъпка - да ги злепоставят. “И да ме гонят от парламента, и да ме плашат с дела, фактите и истината са налице”, отсече Нинова. “Престъпления не съм извършила. Готова съм, ако някой твърди, че съм причинила вреди на държавата, да ми заведе дело. при условие че всички други председатели на партии сложат такава декларация и кажат, че няма да се позовават на давност за целия си професионален живот”, обяви тя. Показа още решение на прокуратурата, че липсват доказателства за корупция, по повод спекулации, че затова е била отстранена като зам.-министър от кабинета “Станишев”. Соцлидерката обори и твърденията какви големи имоти си била купила, като извади договора си за кредит и банковите платежни за апартамента ѝ от 89 кв. м и 4 кв. м гараж. Днес Корнелия Нинова потвърди, че приватизацията, извършена в периода 1997-2001 г., е нещо добро. Тя реабилитира приватизацията като процес, казвайки, че след като не е осъдена, значи всичко е наред. Ще припомня, че не мога да се сетя за осъдени длъжностни лица, политици, купувачи и продавачи в този процес. Това заяви депутатът от ГЕРБ Тома Биков на извънредна пресконференция в партийната централа в отговор на тази на БСП. Раздържавяване на няколкомилионни активи за жълти стотинки чрез РМД и пряко договаряне с потенциалния купуавач, а не чрез конкурс обаче не може да е добро, продължи той. “Едва 8% от приватизацията по онова време е извършена с търг, 21% - с конкурс, останалите 71% - с пряко договаряне”, обясни Антон Тодоров. И описа с документи казуса с Нинова. Комисията за приватизацията на “Техноимпекс” се оглавявала от зам.-министрите на търговията и туризма Христо Михайловски и Александър Тасев - човека, който я вкарал в седесарските среди. Когато се стига до приватизацията на външнотърговското дружество, на 20 ноември 1998 г. било учредено РМД начело с Корнелия Нинова, която станала основен акционер с 33%, защото тогавашният закон не позволявал по-голямо процентно участие. От ГЕРБ разпространиха документи, които показват увеличаването на акциите на Нинова в РМД-то, притежаващо “Техноимпекс”, до 48 процента през 2005 г. В договора за приватизация била определена сумата 700 000 долара, но в същото време било записано едва 10% да се платят в деня на сделката, което е направено чрез 2 банкови превода. Останалите 630 хиляди долара не са плащани никога с реални пари, а фиктивно - с компенсаторни записи и бонове, показа колонката в документа Тодоров. И заключи: “Социалната другарка никога не е платила никакви реални пари извън 70 000 долара. За една година се подписват 3 допълнителни споразумения, с които се облекчава купувачът - “Видяхме купчина документи, но никой не казва какво пише в тях. Нито пък от моралната милиция подадоха нещо за Хасково. Нито един сигнал не е внесен досега в прокуратурата от “Позитано” 20. Ние чухме доста неизяснени твърдения, изнесоха се доста документи, но никой не казва какво пише”, отсече Биков. “Готов съм да седна с г-жа Корнелия Нинова, документ срещу документ. Тя днес излъга за пореден път, че разполага само с един апартамент. Тя е купила огромно ателие от 125 квадрата, но нищо не каза за него”, заяви пък Антон Тодоров. “Документите на Нинова за “Техноимпекс” не са достатъчно свидетелство колко и какви проверки са били осъществени”, каза шефът на правната комисия на Народното събрание Данаил Кирилов. По отношение на поканата за лидерска среща от страна на БСП за прехода той коментира: “Беше получено такова писмо от г-жа Нинова миналата седмица в сряда. С посочено време за тези обсъждания 5 и 6 декември. Виждате, че през целия ден днес, 5 декември, бях на разположение и в парламента, и тук в централата на ГЕРБ. Не съм получавал никаква конкретна покана от колеги във връзка с това писмо”, допълни Кирилов. Председателят на парламентарната група и зам.-шеф на ГЕРБ Цветан Цветанов му е дал мандат да участва в тези обсъждания, тъй като се касае за законодателна дейност и проекти, разработени от юристите на ГЕРБ. И сега като чул пресконференцията на Нинова, Кирилов си обяснил защо тя не е инициирала среща с управляващите за приватизацията. “Очевидно е, че е трябвало специално председателят на нашата парламентарна група не знам какво да направи, за да удовлетвори искането на Корнелия Нинова”, чуди се той.", "date": "2017.12.05", "title": "Нинова чете “24 часа” и преди петък обяви своята истина за “Техноимпекс” (Обзор)"}
{"url": "https://www.24chasa.bg/novini/article/6595727", "text": "След години на разруха емблемата на курортното градче Банкя, старинната балнеолечебница, ще бъде ремонтирана до 2019 г., предава Би Ти ВИ. В красивата баня с минерална вода, посрещнала милиони посетители през своята 106-годишна история, стените са напукани, а таваните текат. Ремонтът започва до дни и ще струва близо 8 милиона лева. Инвеститорът, с когото днес беше подписана сделка, ги дава срещу земя в близост. Там той ще построи хотел, свързан с топла връзка с банята. Обмисля се част от старинната сграда да бъде само за клиентите на хотела, а другата – за свободен достъп. След възстановяването банята ще е в същия вид, както е изглеждала в началото на XX век при построяванетo, уверява арх. Чавдар Георгиев от консорциум „Банкя”. Инвеститорът ще трябва да възстанови и летния театър с 200 седящи места, като общината ще може да го използва до 30 дни в годината. Целият проект ще бъде подложен на обществено обсъждане след месец. Веднага след това започва ремонтът, а банята да отвори врати отново до края на 2019 г.", "date": "2017.12.05", "title": "Реставрират минералната баня в Банкя до края на 2019 година (Снимки)"}
{"url": "https://www.24chasa.bg/novini/article/6595497", "text": "Михаил Саакашвили беше задържан в Киев от спецчасти сред сцени на хаос, сблъсъци с негови поддръжници и употреба на сълзотворен газ. Бившият грузински президент е заподозрян в опит за сваляне на властта, предаде ТАСС. Маскирани полицаи извлякоха насила бившия ръководител на Одеска област от апартамента му в украинската столица, като преди това разбиха вратата и извършиха обиск. Тогава Саакашвили се качи на покрива и заплаши, че ще скочи. Оттам той обвини президента на Украйна Петро Порошенко, че е крадец и национален предател. Въпреки съпротивата му спецчастите отведоха Саакашвили в полицейски бус, но привържениците му се биха с полицаите и го освободиха. “Призовавам ви да започнете мирен протест за отстраняването на Порошенко, не трябва да се боите от нищо”, каза той през мегафон. Стотици демонстранти начело със Саакашвили, увит в украинското знаме, тръгнаха към Върховната рада, за да настояват за отстраняване на президента на Украйна. Бившият президент на Грузия бе назначен от Порошенко за управител на Одеска област, но после двамата развалиха отношенията си и президентът го лиши от украинско гражданство. Оттогава Саакашвили се изявява като борец против корупцията в Украйна. “За пореден път Саакашвили ни изненадва. Той измина трънлив път в политиката - от ядене на вратовръзка до катерене по покрив”, коментира говорителят на Кремъл Дмитрий Песков. По време на руско-грузинската война през 2008 г. Саакашвили бе заснет нервно да хапе вратовръзката си. ", "date": "2017.12.05", "title": "Саакашвили иска да скача от покрив, бие се с полиция в Киев (Обзор)"}
{"url": "https://www.24chasa.bg/novini/article/6595749", "text": "Съединените щати забраниха днес на американските правителствени служители каквото и да било придвижване по лични причини в Стария град на Ерусалим заради очакваните протести на палестинци срещу намерението на президента Доналд Тръмп да премести посолството от Тел Авив в Ерусалим, предаде Франс прес, като цитира Държавния департамент. Забраната важи и за Западния бряг - палестинска територия, окупирана от Израел и съседна на Ерусалим. Разрешени са единствено служебни придвижвания от съществено значение, придружени с допълнителни мерки за сигурност, уточнява Държавният департамент, предава БТА.", "date": "2017.12.05", "title": "САЩ с ограничения над придвижванията на дипломатическия си персонал в Ерусалим"}
{"url": "https://www.24chasa.bg/novini/article/6595556", "text": "До 20 декември да се проверят всички държавни и общински болници в 27-те области на страната, където има сключени договори за външни услуги и дейности. Това нареди здравният министър Кирил Ананиев. “Започваме съвместни проверки за всички болници, без изключения, без чадъри, а целта ни е да открием онези практики, които намаляват ресурса за лечението на българските граждани”, обяви Ананиев. Държавните болници затъват в дългове и се източват заради неизгодни договори с частни лечебни заведения на тяхната територия, обявиха на съвместен брифинг във вторник главният прокурор Сотир Цацаров, здравният министър Ананиев и вътрешният Валентин Радев. Депутати вече обсъждат как частните болници да не бъдат допускани на територията на държавните, което е предпоставка за ощетяване на пациентите и здравната каса. “Има проблем, когато на територията на държавна или общинска болница работи частна с идентични дейности. Ясно е какво се случва - когато здравната каса плаща по-малко, пациентите отиват в държавната. Когато има повече приходи - в частната. Този модел не е нов. Вече има два обвинителни акта в съда. Законодателят има компетентност да реши въпроса дали е допустимо да имаш легалната възможност да поместиш две частни болници на територията на държавната, което е предпоставка за злоупотреби. И защо трябва да третираме болниците като търговски дружества”, каза главният прокурор Сотир Цацаров. 40 класьора с договори на всички държавни болници се проверяват от прокуратурата Медицински одит ще има във всички лечебни заведения и всички неизгодни сделки ще се изпращат по компетентност към прокуратурата, обяви Кирил Ананиев. Разследването за източване на болниците е след няколко случая на протести в държавни и общински лечебни заведения, които са на ръба на фалита. 9 са в критично състояние, каза Цацаров. Идеята за масовите проверки заради съмнителните практики на съвместна дейност между частни и държавни болници започва през юни 2017 г. Тогава бившият здравен министър проф. Николай Петров внася доклад за финансовото им състояние в парламентарната здравна комисия и в прокуратурата. Главният прокурор, министърът на вътрешните работи, главният секретар на МВР, проф. Петров и Даниела Дариткова, шеф на здравната комисия, провеждат среща. Решението е да се прекрати порочната практика “болница в болницата” и да се проверят всички договори за съвместна дейност между частни и държавни лечебни заведения. “Законът казва, че на територията на болницата може да има частно лечебно заведение, ако двете извършват различни медицински дейности. Проверката започна на 23 октомври. Болниците действат по търговския закон и управителите не са длъжностни лица. Затова ще преследваме безстопанственост и неизгодни сделки”, обяви главният прокурор и даде пример с болници в страната, които имат от 2 до 53 договора с частници. По проверката на тези договори вече са повдигнати две обвинения - на бившите директори на болниците във Враца и в Ловеч, които са пред фалит. Във Враца например е закупен компютърен томограф за 782 хил. лв., който реално срувал 400 хил. лв. Болницата в Ловеч пък сключила договор за съвместна дейност с частната “Кардио лайф” през 2008 г. Приходите на държавната са 1 млн. лв., а на частната - 14 млн. лв. Болницата във Враца сключила договор за наем с частната “Вива медика”, който е продължаван с анекси до 2023 г. За да функционира частната болница, тя трябва да има аптека. Частната сключила договор, за да ползва аптеката на държавната. Цената по договора е скандално ниска - 50 лв. на година! Друг пример - в отделението по кардиохирургия напуснал лекар. Намалената бройка не позволявала отделението да съществува. Тогава от старото ръководство сключили договор с доктор от Шумен, който има частна практика, за да запълнят бройката. Оказало се, че новият колега в отделението никога не е посещавал болницата във Враца, но е получил 33 хил. лв. заплата за 1 г.  “Работим повече от 4 месеца по злоупотреби в здравеопазването. Там се дават все повече пари, резултатите са същите. Имаме много сигнали за нерегламентирано отклоняване на средства. Вместо за лечение парите отиват на друго място. Всички граждани трябва да се възмутим и да помогнем за тези проверки, за да ограничим порочните практики. Разчитаме много на добросъвестните лекари и медицински работници”, каза Валентин Радев. Проверките ще се извършват съвместно от представители на Медицински одит, регионалните инспекции и регионалните здравни каси. За да се прекратят възможностите за корупция, познанство или връзка между проверявани и проверяващи, болниците ще се посещават от екипи на съседни общини. Над 12 млн. лв. - толкова частната болница “Медика кор”, която се намира на територията на държавната МБАЛ “Христо Ботев” - Враца, е получила за дейността си за 5 г. В нея обаче не е прегледан нито един пациент. В същото време врачанската болница е пред фалит, а персоналът там не беше взимал заплати с месеци. Прокурорска проверка от края на ноември показва, че на 6 октомври 2010 г. болницата във Враца е сключила 5-годишен договор с частната “Медика кор”, със седалище в Русе. Той е за взаимно предоставяне на услуги в областта на инвазивната кардиология. На 1 март 2016 г. договорът е продължен за още 3 г. Само до 2015 г. държавната болница е превела на “Медика кор” близо 14,9 млн. лв., а насреща е получила ремонт и апаратура за 1 107 259 лв, която според бившия здравен министър проф. Николай Петров е морално и физически остаряла. На врачанската болница са били възстановени разходи за ток и консумативи на стойност 1 610 527 лв. Така излиза, че за 5 г. частната болница е получила над 12 млн. лв. от държавната. Според сигнала на проф. Петров обаче частната кардиологична болница не е извършвала никаква дейност - всичко е осъществявано с персонал на държавната. Врачанската МБАЛ “Христо Ботев” обаче има и още един договор - за наем с “Вива Медика”. Той е сключен през 2009 г. и е продължен с анекси до 2023 г. Частната болница наема в държавното лечебно заведение площ от 2326 кв. м, но дейностите, които извършва, са същите като тези на държавната болница, което е незаконно. На 20 октомври 2017 г. е образувано досъдебно производство. Повдигнати са обвинения за безстопанственост на управителя. Досъдебното производство се води в Монтана. Подобна е и стуацията в болницата в Ловеч, която също е пред фалит. Тя има сключен договор с частната “Кардио лайф”. Приходите на двете лечебни заведения обаче в периода 2008-2014 г. са - 1 388 079 лв. за държавната спрямо 13 061 438 лв. за частната болница. “Тази практика на “болница в болница” е един от основните начини за източване на държавното и общинско здравеопазване”, категоричен е Цацаров. ", "date": "2017.12.05", "title": "Без да прегледа и един пациент, частна  болница взела 12 милиона лева (Обзор)"}
{"url": "https://www.24chasa.bg/novini/article/6595546", "text": "Внезапна смърт покоси 20-годишен младеж от Лом в банята на дома му, съобщиха от МВР. Към 4,15 часа сутринта Билян влязъл да се изкъпе и от банята се чули силни викове. Негова близка се притекла на помощ, но усетила, че от него я удря ток. Повиканите спешни медици и полицаи пристигнали бързо, но също установили при опитите да проверят състоянието му, че ги удря ток. По-късно младежът бил вдигнат и откаран в болницата в Лом, но там лекарите само констатирали смъртта му. В банята и в целия дом бил направен щателен оглед от експерти на електрическа компания, полицаи и лекари и не бил открит нито един аварирал електрически уред, който би могъл да причини смъртта на 20-годишния мъж. Миналата нощ обаче той и близките му имали проблеми - запалил им се коминът. Идвали пожарникари, викнали и майстор и уж аварията била отстранена. Родителите на момчето са разведени. Баща му живее на семейни начала с 30-годишна жена. Именно тя била вкъщи във фаталната нощ и повикала спешна помощ. През това време бащата бил на път с тежкотоварен камион в Австрия. Билян е завършил ломската гимназия “Найден Геров” с отличие и е студент в Техническия университет в Габрово, специалност “Информатик”. Върнал се в петък в къщата на баща си. Той е единствено дете. Шефът на ломската болница “Св. Николай Чудотворец” д-р Георги Славков обясни, че и при пристигането на екипа вече е било късно. Според съседите токов удар от инсталацията е причина за трагедията. Младежът се допрял до душа и бил поразен фатално. “Не мога да говоря, нямам думи да изразя скръбта си, не мога да повярвам, че това се е случило, така нелепо да загине моят обичан син. Това е голяма мъка”, ридае майката Рая. Тялото на студента е откарано за аутопсия в болница в Монтана. Започнало е разследване, предстоят още експертизи, казаха от полицията.", "date": "2017.12.05", "title": "Ток уби под душа студент по информатика от Лом (Обзор)"}
{"url": "https://www.24chasa.bg/novini/article/6595580", "text": "Държавният секретар на САЩ Рекс Тилърсън изказа подкрепата на страната си за европейските й съюзници в Брюксел във вторник. Той увери събралите се в европейската столица външни министри на страните-членки на ЕС, че Вашингтон няма да избяга от ангажиментите си към НАТО и трансатлантическите връзки, предава Ройтерс. Освен това Тилърсън увери американските дипломати в чужбина, че неговите идеи за преустройване на американското външно ведомство вече дават резултати и заяви, че ще разкрие плана си за модернизация на Държавния департамент на САЩ много скоро. Първият дипломат на САЩ заяви, че визитата му показва „пълната отдаденост на САЩ към ЕС“ и подчерта „важната роля на европейските съюзници за общата сигурност“ на Запада. Освен това Тилърсън подчерта, че Вашингтон и Брюксел имат „споделени ценности и споделени цели в сигурността и просперитета“, предава Фокус. Президентът на САЩ Доналд Тръмп посети Брюксел през май, за да поиска от европейските лидери да увеличат разходите си за отбрана, докато Тилърсън във вторник предпочете да извади на преден план „непоколебимия“ ангажимент на САЩ към клаузата за взаимна отбрана на НАТО, разглеждаща нападение над един от членовете на Алианса, като нападение срещу всички членове. Държавният секретар не отговори на въпроси относно слуховете, че ще бъде уволнен от Тръмп. Преди това, гласеният за негов заместник директор на ЦРУ Майк Помпео коментира, че въпреки „леките критики“ към Тилърсън, той се справя отлично с работата си. „Може и още да не сме постигнали значими победи, но мога да ви кажа, че сме в много по-добра позиция за защита на американските интереси по света, отколкото преди 10 месеца“, изрази увереността си Тилърсън пред американските дипломати, събрали се в посолството на САЩ в Брюксел.", "date": "2017.12.05", "title": "Рекс Тилърън в Брюксел, изказва подкрепата на САЩ за европейските съюзници"}
{"url": "https://www.24chasa.bg/novini/article/6595599", "text": "Президентът Румен Радев призова днес Организацията за икономическо сътрудничество и развитие /ОИСР/ да признае усилията на България през последните години за постигане на пълноправно членство. На среща с генералния секретар на Организацията Анхел Гурия в Париж, българският държавен глава посочи, че страната ни е член на Европейския съюз от десет години, отговаря на критериите за членство и е част от всички работни органи на ОИСР. Това съобщиха от президентския пресцентър. „Кандидатурата на България за членство се подкрепя и от всички 22 държави-членки на ЕС, които участват и в ОИСР“, заяви Румен Радев и добави, че въпреки че не е член на Организацията, България спазва и работи за утвърждаването на определените от нея международни стандарти в търговията. Анхел Гурия потвърди готовността на ОИСР за засилено сътрудничество с България по време на Българското председателство на Съвета на ЕС и открои образованието, здравеопазването и други сфери, в които може да бъде задълбочено двустранното партньорство с България.", "date": "2017.12.05", "title": "Радев призова ОИСР да признае постигнатото от България за изпълнение на критериите за членство"}
{"url": "https://www.24chasa.bg/novini/article/6595215", "text": "Компания \"Новито опортюнитис\" е единственият кандидат за приватизацията на Общинска банка.  Това съобщиха от Столичната агенция за приватизация и инвестиции. Търгът е с начална цена от 46 млн. лева. \"Новито опортюнитис\" е регистрираната в Лихтенщайн и е собственост на \"КАИАК фонд мениджмънт АГ\" (CAIAC Fund Management AG). Компанията е подала оферта за 3 880 388 броя безналични акции, които се равняват на дела на Столичната община в банката, представляващи 67.6%. През юли Столичният общински съвет прие да започне процедура по продажбата на общинския дял в банката. Предстои надзорният съвет на СОАПИ  да провери дали офертата отговаря на условията на конкурса. Съветът ще внесе доклад до Столичния общински съвет, който ще гласува дали да одобри офертата. След това проверка на купувача и сделката ще направят Българската народна банка и Комисията за защита на конкуренцията.", "date": "2017.12.05", "title": "\"Новито опортюнитис\" е единственият кандидат за Общинска банка"}
{"url": "https://www.24chasa.bg/novini/article/6595624", "text": "Министърът за Българското председателство на Съвета на ЕС Лиляна Павлова представи днес в Европейския парламент в Брюксел приоритетите на председателството, предава БТА. На днешната среща имах възможността да представя четирите приоритета на Българското председателство под мотото \"Съединението прави силата\", заяви тя пред журналисти. Изключително важно послание са и четирите приоритета - за бъдещето на Европа, сигурност и стабилност, европейска перспектива на Западните Балкани, дигиталната икономика. Специален фокус обаче днес беше единият от приоритетите, с който България иска да бъде запомнена като балканско председателство - европейската перспектива и интеграция на Западните Балкани, тяхната свързаност, каза Лиляна Павлова. За нас беше изключително важно и като правителство, и като предстоящо председателство, да защитим този приоритет, който да бъде общоевропейски, да бъде в общоевропейския дневен ред. Това е първият успех, който отчитаме в председателството - че той влезе в общоевропейския дневен ред, посочи Павлова. Беше потвърден и от председателя на Европейската комисия Жан-Клод Юнкер, и от Европейския парламент. Пълна подкрепа получихме включително на днешната среща, което ни дава възможност той да бъде подкрепен в лидерския дневен ред от държавните глави. Това го прави дългосрочен ангажимент не само по време на българското, а ще продължи по време на австрийско, румънско и т.н. председателства, защото темата за разширяването, европейската перспектива и свързаността на Балканите, не може да бъде решена за шест месеца, отбеляза тя. Ние по никакъв начин не искаме да даваме фалшиви очаквания на държавите от Западните Балкани по пътя им към членство, но ние трябва да им дадем перспектива, трябва да им дадем подкрепа, защото Европа и европейският проект няма да бъде завършен без Западните Балкани с нас. За нас, за Европа - както и за България като част от Европа, е важно да има мир, да има стабилност, да има сигурност на Балканите, от една страна. От друга страна, ако тяхното икономическо развитие, младите хора, които също са един огромен потенциал, който има там, не бъдат подкрепени, това по свой начин би ощетило европейската конкурентноспособност и икономическия растеж на Европа, заяви Павлова.", "date": "2017.12.05", "title": "Павлова представи приоритетите на българското председателство в Брюксел"}
{"url": "https://www.24chasa.bg/novini/article/6595541", "text": "Сърбия ще стане втората държава от Западните Балкани, с която България подписва меморандум за намаляване на цените на роуминга при мобилни разговори. В сряда правителството на България ще одобри текста на споразумението. То ще бъде подписано в събота по време на втората сбирка на т.нар. Варненска четворка. В петък и събота в сръбската столица Белград се събират президентът на Сърбия Александър Вучич, българският премиер Бойко Борисов и министър-председателите на Гърция Алексис Ципрас и на Румъния Михай Тудосе. Българското и сръбското правителство ще накарат мобилните оператори на двете страни да договорят нови по-ниски такси помежду си за разговорите в роуминг. Това пък трябвало да доведе до по-евтини разговори за потребителите, обясниха от българското правителство. Цените на роуминга в страните от Западните Балкани, които плащат българите, са едни от най-високите в света. Минута разговор стига до 7 лв., а ползването на 1 мегабайт данни през мобилен интернет стига до 25 лв. Подобен меморандум вече бе подписан между България и Македония при съвместното заседание на двете правителства в Струмица на 23 ноември. В четвъртък в София пък ще бъдат обсъдени проектите за магистрали и жп връзки по коридор номер 8 от Варна до Тирана и коридор номер 4 от Солун до Букурещ. На срещата в София ще участват вицепрезидентката на Световната банка Кристалина Георгиева, еврокомисарят Йоханес Хаан, премиерите на Албания Еди Рама, на Македония Зоран Заев и на Сърбия Ана Бърнабич. Световната банка, ЕБВР и ЕИБ са готови да финансират тези проекти, обяви през ноември българският премиер Бойко Борисов.", "date": "2017.12.05", "title": "И Сърбия съгласна да падне роумингът"}
{"url": "https://www.24chasa.bg/novini/article/6595517", "text": "Най-доброто представяне по умения за четене на българските четвъртокласници досега показва последното издание на международното изследване PIRLS 2016. Българчетата са с резултат от 552 точки, което е много над средното общо за участващите страни. Нареждаме се на 11-о място в класацията, тъй като някои държави са с равен резултат. След нас са държави като САЩ, Италия, Канада и др. Това обяви Неда Кристанова, директор на Центъра за оценяване в предучилищното и училищното образование на МОН. Изследването се провежда от 2001 г. на всеки 5 г. Тази година са участвали 50 държави. Последната проверка е от 11 до 28 април 2016 г. Участвали са 4281 ученици от 4-и клас, като средната им възраст е 10,8 г. “Изследователите смятат, че на тази възраст децата умеят да четат и започват да четат, за да учат и да приемат информация от текстовете”, коментира Кристанова. В PIRLS са използвали 2 вида текстове. Художествените са завършени кратки истории с подходящи илюстрации. Историите имат сюжет с едно или две централни събития, в които участват един или двама главни герои. Информативните текстове включват природни, географски, биографични или практически материали, подкрепени от диаграми, списъци, таблици и снимки. Изисква се извличане на факти, извеждане на заключения, интерпретация на идеи и анализ на съдържанието. Скалата е центрирана около 500 точки, а постиженията варират в рамките на 300 и 700 точки. Повишението на резултата на българчетата от 2011 г. е с 20 точки. Средният за страните от изследването е 19 точки в полза на момичетата. У нас момичетата имат 15 точки повече. Авторите на изследването разделят постиженията на 4 равнища - напреднало, високо, средно и ниско. В напредналото ниво сме 7-и след Сингапур, Русия, Северна Ирландия, Ирландия, Полша и Англия. В най-високо напреднало равнище са 19% от нашите ученици. Средно за страните процентът е 10, т.е. ние имаме два пъти повече деца в напредлнало равнище, каза още Кристанова. Семейната среда има огромно въздействие върху постиженията начетвъртокласниците. Децата, в чийто дом има повече от 200 книги, над 100 детски книги, интернет, собствена стая, а родителите са висшисти, са 15%. Разликата между тях и тези с по-млаки възможности е 144 точки. На международно ниво разликата е 140 точки. Ранните занимания за ограмотяване вкъщи и посещаването на детска градина също драстично вдигали нивото. Изследването се интересува и от фактора “използването на езика на теста в семейството”. 83% от учениците са посочили, че винаги или почти винаги говорят на български в семействата и техният резултат е 562 точки. 6% са обявили, че никога не говорят на български, като резултатът им е 445, или разликата е 117 точки.", "date": "2017.12.05", "title": "Нашите четвъртокласници 11-и по четене, следват ни САЩ и Италия"}
{"url": "https://www.24chasa.bg/novini/article/6595537", "text": "За българските работници няма да важи решението на Съда на ЕС, че служителите в Европа може да прехвърлят отпуск или да предявят иск за право на почивка, която не е взета. Съдът в Люксембург се произнесе след жалба на британски работник. “Тези решения засягат конкретни казуси и от тях не произтичат задължения за промяна в националната правова уредба”, обясниха от социалното министерство. Основната причина решението да не засяга България обаче е, че в нашето законодателство за разлика от това на Великобритания има текстове, които гарантират ползването, заплащането и отлагането на платения годишен отпуск. Те са регламентирани в Кодекса на труда. Работникът може да определя времето на ползване на платения отпуск. Освен това служителите у нас имали правна защита, ако шефът откаже - всеки може да се обърне към инспекторите по труда, ако има някакви нарушения, обясниха още експертите на социалното министерство. До решението на Съда на ЕС се стига по дело, заведено от работник срещу бившия му работодател за обезщетение за неползван отпуск през периода 1999-2012 г. Работодателят твърдял, че съгласно Правилника за работното време на Обединеното кралство не може да се прехвърля отпуск в нова година.", "date": "2017.12.05", "title": "Решението на европейския съд за отпуска не важало за България"}
{"url": "https://www.24chasa.bg/novini/article/6595726", "text": "Около 1500 са най-зловещите джигити в България. Всеки от тях е бил спипан от КАТ от януари тази година досега да кара на път в населено място с повече от 50 км в час над ограничението, пише \"Телеграф\". Информацията е от началника на Пътна полиция комисар   на семинар в ловешкото село Чифлик.  За нарушенията опасните шофьори са били санкционирани с актове на стойност минимум 700 лв. и по 50 лв. за всеки км/ч отгоре и временно спиране на автомобила от движение. Колите на най-наглите на пътя отиват на трупчета от 21 януари тази година.", "date": "2017.12.05", "title": "1500 са най-зловещите джигити на пътя"}
{"url": "https://www.24chasa.bg/novini/article/6595419", "text": "Демократът-ветеран Джон Кониърс обяви във вторник, че се оттегля от Камарата на представителите (Конгреса, Долната камара) на САЩ, след повече от пет десетилетия служба в институцията. Това е резултат от серия обвинения срещу него за сексуален тормоз от бивши служители в Конгреса, предава AFP, цитирана от \"Фокус\".   „Оттеглям се днес“, заяви 88-годишният Кониърс пред детройтска радиостанция. Той е първият оттеглил се американски депутат от четирите настоящи законотворци, срещу които бяха предявени обвинения за сексуални посегателства. Говорейки от леглото на неназована болница, където лежи заради стреса си, най-дълго прослужилият член на Конгреса продължава да твърди, че обвиненията срещу него, отправени от няколко жени, „не са истина“.", "date": "2017.12.05", "title": "Обвиниха най-дълго служилия американски конгресмен в сексуален тормоз, подаде оставка"}
{"url": "https://www.24chasa.bg/novini/article/6595427", "text": "Президентът на САЩ Доналд Тръмп е информирал палестинския президент Махмуд Абас, че възнамерява да премести американското посолство в Израел от Тел Авив в Ерусалим, предаде Франс прес, като се позова на съобщение на палестинското президентство след телефонен разговор между Тръмп и Абас. Абас е предупредил Тръмп, че подобно решение ще има опасни последствия за мирния процес, за сигурността и стабилността в района и в света, гласи съобщението. В него не се уточнява дали Тръмп е казал на Абас кога ще бъде преместено посолството, предава БТА. Асошиейтед пред предаде, че президентът Тръмп ще говори днес по телефона и с лидерите на Израел и Йордания по въпроса за преместване на посолството, както и за намерението му да признае Ерусалим за столица на Израел. Говорителката на Белия дом Сара Сандърс каза, че президентът вероятно ще разговаря днес и с други лидери, но не уточни кои.", "date": "2017.12.05", "title": "Тръмп ще премести посолството на САЩ в Израел от Тел Авив в Ерусалим"}
{"url": "https://www.24chasa.bg/novini/article/6595432", "text": "Генералният прокурор на Украйна заяви днес, че бившият грузински президент Михаил Саакашвили има срок от 24 часа да се предаде на правоохранителните органи, след като негови привърженици му помогнаха да се изплъзне от полицейски арест, предаде Ройтерс, цитиран от БТА.  \"Смятам, че с лично явяване пред следователите в Службата за сигурност на Украйна Михаил Саакашвили ще помогне на страната, която обича, и ще избегне ненужни сътресения\", каза в парламента главният прокурор Юри Луценко. \"Двайсет и четири часа след това цялата правоохранителна система на Украйна ще направи всичко възможно да го изправи пред следователите\", предупреди Луценко. Задържането на Саакашвили породи опасения, че Украйна може би е изправена пред най-острата си политическа криза след революцията на Майдана през 2014 г., отбелязва Асошиейтед прес. Луценко заяви по телевизията, че прокуратурата разполага с доказателства, че представител на Саакашвили е получил 500 000 долара от украински бизнесмени с връзки с Русия, за финансиране на протести. Саакашвили вече организира няколко протестни акции в Киев, но те обикновено привличаха не повече от 4000 души, припомня АП. \"Всички протести са били финансирани от чуждестранни олигарси, целящи да завземат властта с незаконни средства\", каза Луценко. Прокуратурата възнамерява да поиска от съда да постави Саакашвили под домашен арест. Анализатори в Киев обаче не смятат, че случаят ще породи достатъчно големи протести, за да станат предизвикателство за Порошенко. По думите на един от експертите - Володимир Фесенко, \"Саакашвили има малък, но забележим брой хиперактивни привърженици, готови за действие. Те могат да вдигат много шум, но повечето украинци се отнасят предпазливо към негативните и непредвидими последици от един нов Майдан\"", "date": "2017.12.05", "title": "Михаил Саакашвили има 24 часа срок да се предаде на властите в Украйна"}
{"url": "https://www.24chasa.bg/novini/article/6595375", "text": "Отсъствието на Капка Гергинова, която е адвокат на подсъдимия за убийство руснак Герман Костин, стана причина за втори път заседание в Софийския градски съд днес по делото за убийството на 5-годишния Никита Плотников да няма. Причината - Гергинова по същото време заседавала по друго дело във Видинския районен съд. Заради това съдия Атанас Н. Атанасов разпореди на Костин да се назначи резервен защитник. Костин за пореден път се появи в съда в инвалидна количка. Той бе доведен от Софийския затвор. През цялото време той се държеше непочтително с магистратите и крещеше на руски защо го разхождат от килията, след като заседанието няма да се състои. Делото продължава на 23 януари 2018 г. Руснакът е обвинен за смъртта на Никита, намерен в куфар край Пасарел през 2015 г.", "date": "2017.12.05", "title": "Адвокатка за втори път спъна дело за убийството на детето от куфара"}
{"url": "https://www.24chasa.bg/novini/article/6595468", "text": "Председателят на Европейската комисия Жан-Клод Юнкер съобщи, че до края на седмицата ще се срещне отново в Брюксел с премиера на Великобритания Тереза Мей. Двамата разговаряха вчера в централата на ЕК, а след срещата бе изразена нуждата от допълнително време за постигането на изход в преговорите, предава БТА. Юнкер определи вчерашната среща като \"добра и конструктивна\". Вярвам, че ще се справим, каза той днес по повод предвидения нов разговор. Това ще бъде четвъртата среща между двамата по повод преговорите за оттеглянето на Великобритания от ЕС. Британската страна настоява идната седмица Европейският съвет да разреши началото на втората част от преговорите - по бъдещите отношения с ЕС. За да даде това разрешение, Европейският съвет първо трябва да отчете \"достатъчен напредък\" по преговорите досега, свързани с правата на гражданите, британските задължения към бюджета на ЕС и границата с Ирландия. Засега оценката на ЕС е, че достатъчен напредък няма.", "date": "2017.12.05", "title": "Юнкер ще се срещне пак с Мей до края на седмицата и вярва, че \"ще се справят\""}
{"url": "https://www.24chasa.bg/novini/article/6595464", "text": "Земеделците все по-активно се завръщат към позабравената практика да се консултират с учените. \"Те питат за анализи на почвени проби, за препоръки за торене. Сега се връщат към науката, търсят препоръки. Разбират, че земеделието не е самодейна дейност\", това обясни проф. Светла Русева, директор на Института по почвознание, агротехнологии и защита на растенията „Никола Пушкаров“. Тя заедно с колегите й и представители от научните среди отбелязаха днес Световния ден на почвата. Те са хората, които препоръчват какви растения да се отглеждат в конкретна област. Земеделските стопани търсят съвети за най-подходящите култури за техния регион.  \"Запитвания е имало за орехови, бадемови насъждения, етерично-маслени, билкови култури. Институтът прави оценка на почвения и климатичния потенциал на земите\", обясни Русева.  Подобна практика е имало преди около 30-40 години, когато институтът се е позлвал като мост между Изтока и Запада. Всяка втора година са се взимали почвени проби от всяко земеделско поле и са давани препоръки за културите, които се отглеждат. С аграрната реформа през 90-те години връзката се прекъсва и хората забравят, че подобни дейности са наложителни.  Практиката все пак започва да се завръща и преди 2-3 години българските земеделци започнали да разпитват и как може да се отглежда шафрановия минзухар. Предстои да се направи изследване от специалистите по ерозия на почвата  в района на Източните Родопи за оценка на противоерозионната ефективност и почвозащитния ефект за нетрадиционни култури. Целта е да се дадат предложения за алтернативни култури на тютюна например.  Подобни изследвания се правят от 2015 г. насам, каза шефката на института по почвознание. \"През 2015 г. беше изследвана Северозападна България - Видин, Враца и Монтана. Тогава е разработена оценка на състоянието и екологичните рискове, доказахме в каква насока да се работи, за да имат успех земеделците. През 2016 г. бе Златишко-пирдопската. През 2017 г. е направена пълна оценка на състоянието на почвените ресурси около село Ореш, близо до Свищов\", каза Русева. ", "date": "2017.12.05", "title": "Учени консултират земеделци какво да отглеждат според почвата"}
{"url": "https://www.24chasa.bg/novini/article/6595505", "text": "Двата най-големи синдиката в Гърция призоваха за обща 24-часова стачка на 14 декември в знак на протест срещу предложените трудови реформи, информира Асошиейтед прес. \"Правителството обеща да възстанови трудовите права..., но в същото време отслабва най-фундаменталното средство за колективно действие - правото на стачка\", заяви Общата конфедерация на труда, която е най-големият синдикат в Гърция. По-рано днес държавните служители в Гърция организираха тричасово спиране на работа и влязоха в сблъсъци с полицията по време на улични протести срещу проектозакон, който ще ограничи правото на стачки, предаде ДПА. Профсъюзът ПАМЕ, който е близък до Комунистическата партия, се присъедини към протеста и призова своите членове също да излязат на улицата. Демонстрантите опитаха да пробият барикадите пред парламента, а полицията отговори със сълзотворен газ, предава БТА. Ограничаването на правото на стачки е част от споразумението между Гърция и нейните кредитори, което бе одобрено вчера от финансовите министри от еврозоната. Споразумението ще доведе до отпускане на транш от около пет милиарда евро през януари в рамките на третата поред спасителната програма за Гърция от 2010 г. насам. Законопроект, според който, за да бъде свикана стачка, е необходимо мнозинство в даден синдикат, бе внесен за обсъждане в парламента, съобщава ДПА. Според Асошиейтед прес законопроектът е бил изтеглен няколко часа по-късно за допълнителни консултации. В момента ръководството на даден профсъюз може да свика стачка, просто като издаде решение за това, отбелязва ДПА.", "date": "2017.12.05", "title": "Най-големите гръцки синдикати с обща стачка на 14 декември"}
{"url": "https://www.24chasa.bg/novini/article/6595520", "text": "Работник на военния завод „Терем – Летец” пострада при изпитване на военен хеликоптер на летище „Враждебна”. Новината беше потвърдена от министъра на отбраната Красимир Каракачанов пред  Министърът на отбраната Красимир Каракачанов потвърди информацията и обясни, че заради техническа грешка на състава - не са били обезмаслени двигателя, когато е започнал топлия запуск на двигателя, пратформата е поддала и работникът е бил повален. Мъжът е приет в болница „Царица Йоанна” с открита рана в отделението по ортопедия и травматология. Министърът е разпоредил проверка, тъй като е принципал на дружеството. Военният вертолет МИ-24 В е щурмови вертолет и е бил в завода за удължаване на летателните му часове. Вертолетът е съветски и е на въоръжение от 1972г. Той е бил в халето на „Терем” за удължаване на ресурса ѝ със седем години. Вертолетът трябва да бъде предаден на авиобаза „Крумово”", "date": "2017.12.05", "title": "Работник пострада при изпитване на военен хеликоптер на летище \"Враждебна\""}
{"url": "https://www.24chasa.bg/novini/article/6595549", "text": "Заместник-министър Добрев посочи, че в месеците преди и в началото на отоплителния сезон нарастват бракониерските набези в горските територии, което респективно рефлектира и в нарасналия брой на извършените проверки в горите. „От май досега в резултат на разпоредения интензивен контрол в горските територии от настоящото ръководство на министерството, са извършени 240 хиляди проверки, като ако през летните месеци те бяха по 20-25 хиляди средномесечно, то в последния месец достигнаха 60 хиляди”, посочи зам.-министърът. Само служителите на Изпълнителната агенция по горите са издали 600 акта през ноември и са задържали над 500 куб.м. дърва за огрев. Други над 900 куб. м. са задържали горските стражари и мобилните екипи на държавните предприятия в същия период. Проверките са за незаконна сеч, транспортиране на незаконно добита дървесина, без превозен билет или от превозни средства без GPS устройство, както и продажба на незаконно добити дърва за огрев, а също и проверки на физически лица, ловци и риболовци и МПС.", "date": "2017.12.05", "title": "Атанас Добрев: Извършени са 240 000 проверки за незаконна сеч и нарушения в горите"}
{"url": "https://www.24chasa.bg/novini/article/6595533", "text": "Норвежки футболист е обвинен в обида към кралското семейство на Норвегия - след като вкара пениса си в Купата на краля, пише The Sun. Голият 28-годишен защитник Александър Мелгалвис \"помогна\" на \"Лилстром\" да вдигне Купата на краля с победа с 3:2 над \"Сарпсборг 08\" в неделя. След като останал само по черни чорапи, футболисът вкарал мъжкия си атрибут в спечелената Купа. Играчът предизвика гнева на публиката, а глупостта му е счетена за обида срещу норвежкия крал Харалд. \"Спечелването на купата  е нещо голямо и, разбира се, трябва да се отпразнува, но със сигурност е възможно да го направите, без да показвате такова малко уважение към Купата на краля и всичко, което представлява\", коментира норвежкият говорител на футболната федерация.  Превод и редакция: \"24 часа онлайн\"", "date": "2017.12.05", "title": "Норвежки футболист вкара пениса си в Купата на страната, обвиниха го в обида (Видео)"}
{"url": "https://www.24chasa.bg/novini/article/6595564", "text": "Възможно е руската \"Дума\" да криминализира платените услуги на всевъзможни гадатели, магове и екстрасенси, съобщава сайтът Лента, цитиран от БТА.  Било е внесено предложение в този смисъл в законодателния орган, предвиждащо углавни наказания за лицата, извършващи езотерични услуги срещу заплащане. Руските законотворци изтъкват факта, че в страната действат около 800 хиляди гадатели, като техният брой е по-голям от този на лекарите, практикуващи на територията на Руската Федерация. Пазарът на езотерични услуги се оценява на 30 милиарда рубли. Интересът към езотеризма се подклажда от многобройни телевизионни формати. \"Зрителите възприемат гаданията за чиста монета и започват да си дават парите на екстрасенсите, дори и взимат заеми\", изтъква авторът на законопроекта, депутатът Сергей Вострецов. Той предлага да се промени член от Наказателния кодекс и да бъдат лишавани от свобода гадателите в срок до 10 години. Заклинателите от своя страна възроптаха срещу криминализирането на дейността им. \"Този, който работи законно, никога няма да се скрие и действа максимално прозрачно. И като всеки труд, и тази дейност трябва да бъде заплащана\", счита участник в телевизионното шоу \"Битки на екстрасенсите\". От Руската академия на науките изтъкват от своя страна, че никой от хората, претендиращи, че са екстрасенси, не е могъл да докаже в лабораторни условия своите свръхестествени способности.", "date": "2017.12.05", "title": "Руската \"Дума\" може да криминализира \nекстрасенсите"}
{"url": "https://www.24chasa.bg/novini/article/6595553", "text": "Европейската комисия може в рамките на половин година да препоръча започване на преговори за приемане на Албания в Европейския съюз, ако страната продължи своя напредък по пътя на реформите, заяви председателят на Европейската комисия Жан-Клод Юнкер след среща с премиера на Албания Еди Рама, предаде ТАСС. \"Европейската комисия е впечатлена от напредъка, който Албания постигна по пътя на реформите. Ако през следващите шест месеца прогресът се затвърди, а аз мисля, че това ще се случи, аз възнамерявам да препоръчам на Съвета на ЕС да започне преговори\", заяви Юнкер, предава БТА.", "date": "2017.12.05", "title": "Юнкер: ЕК може да препоръча преговори за приемане на Албания в ЕС до 6 месеца"}
{"url": "https://www.24chasa.bg/novini/article/6595217", "text": "Адвокатката на босненския хърватски генерал Слободан Праляк, който почина, след като погълна цианид при произнасянето на присъда в Международния трибунал за военни престъпления, заяви, че като се имат предвид действията му, той може би е планирал смъртта си много преди да бъде обявен за виновен, предаде Асошиейтед прес, цитирана от БТА.  Адвокатката Ника Пинтер заяви днес, че генерал Праляк е помолил семейството си да не присъства на съдебното заседание миналата сряда и е оставил \"писмо от 2012 г. или дори от по-рано\", в което е описал какво да бъде погребението му. \"Сега мога да направя някои изводи и заключения, че той е имал план в главата си и е искал да предпази семейството си да види нещо такова. Но това е само мое заключение. Нямам никакво сигурно доказателство за това\", каза Пинтер за Асошиейтед прес. Според нея Праляк се е самоубил, защото не можел да понесе да живее като осъден военнопрестъпник. Още когато започнали да работят по делото, той заявил: \"Слушай, и за минута не искам да съм военнопрестъпник.\" Пинтер каза, че никога не е предполагала, че нещата ще придобият такъв трагичен край. Тя не си спомня ясно какво е станало в залата, след като Праляк отпил от шишенцето с отрова. \"Бях съсипана. Това беше голям шок за мен. Много съжалявам, дори не съм гледала видеото, не можах. И не знам дали ще мога някога\", каза адвокатката. Тя добави, че след като е защитавала Праляк в трибунала в продължение на 14 години, те са станали приятели.", "date": "2017.12.05", "title": "Слободан Праляк, самоубил се с цианид в Хага, може би е планирал смъртта си"}
{"url": "https://www.24chasa.bg/novini/article/6595218", "text": "Декларация до Изпълнително бюро и Националния съвет на Социалистическата партия е изпратило ръководството на Общинския съвет на БСП в Павел баня, в която се иска смяната на отговорника за Старозагорска област - народният представител Драгомир Стойнев, пише \" \". Декларацията е била гласувана единодушно от 11-членния състав на ОбС на БСП в Павел баня по време на заседание, проведено на 1 декември т.г. Това потвърди  председателят на общинската организация Атанас Пъдев. Това е втората общинска организация от областта, която официално поиска пред Изпълнителното бюро и Националния съвет на Партията смяната на отговорника Драгомир Стойнев. Няколко дни преди това същото искане до ИБ и НС на Партията изпрати и ОбС на БСП - Казанлък, решението за което е било взето на разширено заседание на общинската организация. В декларацията си павелбанските социалисти подкрепят искането на БСП - Казанлък, за смяна на отговорника, а като мотиви посочват липсата на доверие към Драгомир Стойнев, стилът му на ръководене и противопоставянето между общинските организации в Старозагорска област, което в момента налага в Областния съвет на БСП. И изразяват позиция, че това, което понастоящем се случва, е в ущърб на БСП и работи в полза на други политически сили - ГЕРБ, ДОСТ и ДПС. Не е изключено след въпросното заседание на Областния съвет и други общински организации на БСП да поискат отстраняването на Драгомир Стойнев като отговорник за Старозагорска област.", "date": "2017.12.05", "title": "И БСП-Павел баня се включи в бунта срещу Драгомир Стойнев"}
{"url": "https://www.24chasa.bg/novini/article/6595196", "text": "От  , с адрес гр. София, ул. „Граф Игнатиев“ № 62, представлявано от изпълнителните директори Владимир Жеков и Радослав Рахнев Относно: Публикувано на 30.11.2017г. Писмо от Христо Иванов, Председател на политическа партия „Движение Да България“ до горепосочените лица и институции, свързано с „Булгартабак“. В отговор на публикуваното на 30.11.2017г. Писмо от Христо Иванов, Председател на политическа партия „Движение Да България“, изпратено до вас, заявяваме следното: През последните години „Булгартабак - Холдинг“ АД, въпреки че е публично дружество, е изправено пред безпрецедентна по своя характер негативна медийна кампания, основаваща се изцяло на инсинуации, които нямат нищо общо с действителното фактическо положение, но които целят, както да увредят реномето и пазарите на холдинга, така и да осигурят поводи за атакуване на легитимните държавни органи и институции в България. Организатори и изпълнители на тази кампания са медиите, свързани с бизнесмена Иво Прокопиев и кръга „Капитал“, неправителствени организации, получаващи финансиране от чуждестранни фондации, както и поставени в зависимост от тях български политици и политически партии. Особено активна тези дни е политическа партия „Движение Да България“, начело с нейния лидер Христо Иванов. Свидетели сме на публично свързване от тяхна страна на името на „Булгартабак“ с твърдения за контрабанда, участие в нерегламентирани контакти, неясна собственост, включително инсинуация за връзки с терористични организации. Нещо повече, организират се среднощни провокации, внасят се писма в Народното събрание, настоява се за свикване на Консултативния съвет за национална сигурност при Президента и други напълно несъстоятелни действия. Това свое поведение „Движение Да България“ и Христо Иванов обосновават формално с цитиран доклад на турската служба за борба с организираната престъпност и контрабандата (KOM) от 2016г., както и с изявления на бившият банкер Цветан Василев, понастоящем подсъдим в България като организатор на престъпна група за източване на активите на „Корпоративна търговска банка“. На първо място, следва да се има предвид, че „Булгартабак - Холдинг“ АД е публично дружество в държава член на Европейския съюз, акциите на което се търгуват на фондовия пазар и което периодично е задължено да разкрива пред регулаторния орган - Комисията за финансов надзор, всяка съществена информация, свързана с дейността си. От друга страна, всяка невярна или заблуждаваща информация, разпространена публично, е в състояние да навреди изключително много върху реномето на дружеството и да се отрази върху пазарната му капитализация. Игнорирайки този факт, кръгът „Капитал“ и „Движение Да България“, целят, без оглед на последиците, които могат да имат техните действия, да унищожат „Булгартабак“, като истината за тях не е от значение, законите в България също, а съдбите на хиляди работници в дружеството и на заетите в тютюневия сектор в страната, на практика се оказват заложени на карта, заради лични и политически интереси на лицата Иво Прокопиев и Христо Иванов. Няма да ни изненада, ако същите лица действат и в полза на икономически интереси на чуждестранни конкуренти на „Булгартабак“. Подобно поведение изисква незабавен и адекватен отговор, като считаме, че е дошло времето нещата да се назовават с истинските им имена, на лъжите да бъде отговорено с истина, ако искаме българският бизнес да бъде запазен, а законите да важат за всички. В Писмото от 30.11.2017г. на „Движение Да България“ се използват два основни момента с цел манипулация и създаване на невярна представа за дейността на „Булгартабак“: 1. Приватизацията на дружеството била непрозрачна, както и свързана с участие в собствеността на политически лица и 2. Участие на „Булгартабак“ в контрабанда на тютюневи изделия. Първо, при приватизацията на „Булгартабак“ през 2011г., на държавата беше заплатена ефективно цена от 220 милиона лева, за собствеността върху 79.83% от капитала на дружеството, което определя сделката като успешно извършена приватизация. Бяха погасени 20 млн. лева стари задължения, като в петгодишния следприватизационен период всички поети ангажименти бяха изцяло изпълнени. През годините въпросът за собствеността непрекъснато е използван от кръга „Капитал“ за манипулация на общественото мнение, като по тази тема са се упражнявали не един и двама негови „говорители“. Собствеността на дружеството многократно е декларирана от наша страна пред регулаторните и други компетентни органи, като е била обект и на проверки от тяхна страна. Между собствениците няма присъствие на български депутати или политици. Второ, всяка инсинуация или твърдение за участие на „Булгартабак“ в контрабандни канали, включително на територията на Република Турция, е напълно невярно. Дружеството никога не е изнасяло своя продукция за контрагенти от Турция и това е лесно проверим факт. В посочения документ от КОМ също никъде не се споменава, че „Булгартабак“ участва, със свои действия по какъвто и да било начин, в контрабанда на цигари на територията на Турция. Евентуални нерегламентирани продажби от страна на трети лица на цигари с марките на „Булгартабак“ в която и да е държава, не може формално и необосновано да се вменява във вина на дружеството. Напълно съзнателно обаче от „Движение Да България“ и лично от страна на Христо Иванов, невярно се внушава, че едва ли не този доклад повдига съмнения за криминални дейности, свързвани с “Булгартабак” и за отказ на българската прокуратура и служби за сигурност да реагират адекватно. Следва да припомним, че „Булгартабак“ е обект на редовни проверки от митническите и данъчните органи, при които не са установявани каквито и да било предпоставки или данни за нерегламентирано производство на цигари. През 2015г. беше проведен 6-месечен непрекъснат мониторинг на целия производствен процес, по време на който също не бяха открити нарушения. „Булгартабак“ е проверявано многократно от прокуратурата и органите на полицията, включително и по сигнали, подавани от самото дружество, при които проверки името на „Булгартабак“ никога не е било свързвано с данни за участие в нерегламентирани канали за търговия с цигари или с каквито и да са други неправомерни действия. Всеки килограм тютюн и всяка кутия цигари, произведени от „Булгартабак“, се контролират и върху тях са платени всички данъци и акцизи. Само за периода 2011-2017г. „Булгартабак“ е платил на държавата публични задължения за 5,1 млрд. лева, както и са изкупени български тютюни за над 105 млн. лева, с което е осигурено препитанието на десетки хиляди тютюнопроизводители и техните семейства. „Булгартабак“ е инициатор и основен участник в съвместната кампания на Министерство на финансите, Агенция “Митници”, “Национална асоциация на тютюнопроизводителите 2010” и “Асоциация на производителите на ориенталски тютюни”, насочена против контрабандата на тютюн и тютюневи изделия, като подкрепя изцяло всички мерки на държавата, водещи до ефективното й ограничаване. Тези факти, строгият контрол върху продукцията на дружеството и откритата позиция, която винаги сме имали по отношение на нерегламентираните и незаконни търговски практики в сектора, ясно показват, че не съществува възможност „Булгартабак“ да продава контрабандно своите цигари на българския или международния пазар (скрито, без да плаща данъци и акцизи или без да отчита реално получени приходи). Такава възможност съществува единствено в изкривеното възприятие на авторите на тази манипулация. Дейността на „Булгартабак“ е напълно прозрачна, а дали същото може да се каже за приватизационните сделки с участието на Иво Прокопиев и за бизнесите на управлявания от него кръг „Капитал“, станали нарицателно за „бандитска“ приватизация и финансови машинации. Независимо от безспорните факти, атаките срещу „Булгартабак“ едва ли ще престанат, защото инициаторите на негативната кампания не се интересуват от истината. Категорично заявяваме, че сме готови да отстояваме пред обществото репутацията и доброто име на „Булгартабак“ и няма да позволим на група манипулатори, „професионални“ протестъри, финансирани от чуждестранни фондации, на група „приватизатори“ на националното богатство, които работят изцяло срещу интересите на обществото, да употребяват името „Булгартабак“ за осъществяване на нечистите си намерения. Няма да позволим също на хора, като Христо Иванов, който не работи и съществува единствено благодарение на чуждестранни грантове, публично известен със създадения от него като министър на правосъдието административен хаос в повереното му ведомство, в което и до днес не е ясно кой и какви документи е подписвал, да мародерстват върху истината и да манипулират общественото мнение. Няма да позволим, защото „Булгартабак“ е отговорна българска компания, която работи честно и спазва закона. Владимир Жеков изпълнителен директор Радослав Рахнев изпълнителен директор", "date": "2017.12.05", "title": "Официална позиция на „Булгартабак - Холдинг“ АД за кампанията срещу тях"}
{"url": "https://www.24chasa.bg/novini/article/6595309", "text": "Северноатлантическия алианс няма намерение да съкращава броя на своя военен контингент в Косово. Това заяви във вторник генералният секретар на НАТО Йенс Столтенберг, при пристигането си на срещата на външните министри от страните-членки на Алианса, предава ТАСС. „Нямаме никакви планове да напускаме Косово. Числеността на Международните сили за сигурност в региона е основана на ясни условия и въпросът за изменението й в момента не се разглежда. Нашите оценки за ситуацията в региона потвърждават необходимостта от присъствието на силите на НАТО“, заяви той, отговаряйки на въпрос на журналисти, според които присъствието на Алианса в Косово пречи на усилията на ръководството на тази страна за създаване на собствена армия, предава Фокус. „Що се касае до силите за сигурност на Косово, то аз нееднократно съм казвал, че всяко изменение в техния мандат е възможно само на основата на конституционните норми“, подчерта Столтенберг.", "date": "2017.12.05", "title": "НАТО не планира да съкращава военния си контингент в Косово"}
{"url": "https://www.24chasa.bg/novini/article/6594807", "text": "Финансовите министри от Европейския съюз приеха днес черен списък на данъчните убежища, включващ 17 юрисдикции извън ЕС, за които се оценява, че не сътрудничат по данъчни въпроси. Това съобщи френският финансов министър Брюно Льо Мер, цитиран от \"Ройтерс\" и  Американска Самоа, Бахрейн, Барбадос, Гренада, Гуам, Южна Корея, Макао, Маршаловите острови, Монголия, Намибия, Палау, Панама, Сейнт Лусия, Самоа, Тринидад и Тобаго, Тунис и Обединените арабски емирства са страните в списъка според официални източници. По думите на Льо Мер други 47 юрисдикции са попаднали в обществено достъпен \"сив\" списък на страни, които в момента не покриват стандартите на ЕС, но са се ангажирали да изменят данъчните си правила. След многобройни разкрития на схеми за заобикаляне на данъчните закони чрез офшорни структури от компании и богати личности страните от ЕС започнаха през февруари тази година процедура за изработване на списък на данъчните убежища в опит да обезкуражат използването на компании фантоми в чужбина. Такива дружества в много случаи са законни, но могат да прикриват незаконна дейност. Страните в черния списък могат да загубят достъпа си до европейско финансиране. Други възможни контрамерки ще бъдат определени през идните седмици, посочи Льо Мер.", "date": "2017.12.05", "title": "17 офшорни зони в черен списък на ЕС - вижте кои са"}
{"url": "https://www.24chasa.bg/novini/article/6594956", "text": "Конституционният съд на Австрия постанови днес, че еднополовите двойки ще могат да сключват брак от началото на 2019 г., с което страната ще се нареди в това отношение до 15 други европейски държави, предаде Асошиейтед прес. Съдът заяви, че думите \"двама човека от различен пол\" ще бъдат премахнати от закона за брака в края на 2018 г. на основание, че разграничението е дискриминационно. След това еднополовите двойки ще могат да сключват брак, освен ако правителството не реши да промени законодателството по-рано. От 2010 г. Австрия, която е предимно католическа страна, позволява на еднополовите двойки да влизат в граждански партньорства. Досега обаче те не можеха да сключват брак, предава БТА. Конституционният съд се зае с въпроса, след като две жени, влезли вече в партньорство, подадоха жалба, че властите във Виена отказали да им разрешат да сключат брак. Съдът заяви, че гражданските партньорства ще продължат да съществуват като възможност след промяната на закона и ще бъдат достъпни също за двойки от различен пол. Той каза, че бракът и гражданското партньорство стават все по-сходни в правно отношение през последните години и на еднополовите двойки се позволява да осиновяват деца.", "date": "2017.12.05", "title": "Австрийският Конституционен съд узакони еднополовите бракове"}
{"url": "https://www.24chasa.bg/novini/article/6594955", "text": ", остава за постоянно в ареста, реши окончателно Окръжният съд в Благоевград. Сводничката, която 7 пъти си е сменяла името, бе арестувана преди дни в София. Районният съд постанови \"задържане под стража\", тя обжалва, но окръжните магистрати отхвърлиха жалбата й. Донева поиска психиатрична експертиза, защото преди 13 години била лекувана в психиатрия след 2 опита за самоубийство. Искането й не бе уважено от съда.  ", "date": "2017.12.05", "title": "Оставиха в ареста обвинената за трафик на проститутки със 7 имена (Снимки)"}
{"url": "https://www.24chasa.bg/novini/article/6594975", "text": "ГЕРБ ще гласува против предложението на ДПС да отпадне проверката на сигнали срещу политици. Това каза на пресконференция в Разград народният представител Десислава Атанасова, цитирана от БТА. Тя посочи, че антикорупционният закон ще бъде разгледан от правната комисия на парламента утре на второ четене. Атанасова смята, че не само докладите от нашите европейски партньори, но и усещането на цялото ни общество е, че корупцията и борбата с нея трябва да започне от високите етажи на властта. Ние от ГЕРБ винаги сме демонстрирали не само воля, но и резултати, когато има дори и най-малко съмнение за каквото и да е и над извънкорупционите практики да можем да носим отговорност и да няма политически чадър над никой, без значение на каква длъжност е, посочи депутатът. Тя добави, че ГЕРБ е партията, която и в рамките на 43-то Народно събрание подкрепяше антикорупционния закон и гласува за него и сега ще положи максимални усилия да бъде приет до края на годината. Относно смяната на председателя на Общинския съвет в Разград Атанасова каза, че според нея това е демонстрация на безпринципно обединение. Тя счита, че вероятно смяната ще има и негативен ефект върху работата на местната власт, тъй като новият председател е от опозиционна партия на кметския екип. За мен ще бъде изненада, ако председателят на Общинския съвет се абстрахира от волята на политическата си група и демонстрира различен начин на поведение в интерес на решенията за община Разград, допълни Атанасова. Народният представител от Разградския избирателен район направи и кратък отчет за своята дейност от началото на мандата си. Тя отбеляза, че през този период за Лудогорието са финансирани проекти на размер на 7 милиона лева. Като успех тя отчете и запазването на училищата в община Исперих. За следващата година приоритетите в работата на депутата остават непроменени, като един от тях е подобряването на пътната инфраструктура, което е и основното желание на жителите на областта.", "date": "2017.12.05", "title": "ГЕРБ ще гласува против предложението на ДПС да не се проверяват политици"}
{"url": "https://www.24chasa.bg/novini/article/6594977", "text": "Италианската полиция е арестувала 25 мафиоти, сред които жена, оглавила една от мафиотските фамилии в Палермо, след като съпругът й бе осъден на доживотен затвор, предаде ДПА. Мария Анджела Ди Трапани бе идентифицирана от карабинерите като водещата фигура в един от осемте мафиотски квартала на сицилианската столица, информира БТА. Ди Трапани и останалите са арестувани по обвинения в членство в престъпна групировка, рекет, притежание на крадени стоки, помагачество и подстрекателство. Те са искали пари от местни търговци срещу \"охранителни услуги\". Жената има предишни присъди за мафиотски престъпления. През 2008 г. е била арестувана и осъдена на затвор заради посредническата си роля между своя съпруг Салвино Мадония и членове на неговия мафиотски клан. Жените босове на мафията са нещо рядко, но не и прецедент. По-рано през годината Патриция Месина Донаро, чийто брат Матео е най-издирваният мафиотски бос в Сицилия, беше осъдена на 14 и половина години затвор, след като апелативен съд я обяви за високопоставена фигура на мафията.", "date": "2017.12.05", "title": "В Сицилия задържаха 25 мафиоти, сред които кръстница на престъпна фамилия от Палермо"}
{"url": "https://www.24chasa.bg/novini/article/6595026", "text": "Искам да кажа, че днес г-жа Нинова извърши сериозен политически акт - като лидер на БСП тя реабилитира приватизацията като процес, казвайки, че след като не е осъдена значи всичко е наред. Ще припомня, че не мога да се сетя осъдени длъжностни лица, политици, купувачи и продавачи в този процес. Това каза Тома Биков на пресконференция на ГЕРБ във връзка с   Г-жа Нинова каза \"ако някой има нещо да го дава в прокуратурата\". И ние казваме същото, каза Тома Биков от ПП ГЕРБ на извънреден брифинг на партията.  Нито един сигнал не е внесен досега в прокуратурата от \"Позитано\" 20. Ние чухме доста неизяснени твърдения, изнесоха се доста документи, но никой не казва какво пише, допълни Биков.  Готов съм да седна с госпожа Корнелия Нинова, документ срещу документ. Тя днес излъга за пореден път, че разполага само с един апартамент. Тя купува огромно ателие от 125 квадрата, но нищо не каза за него, каза Антон Тодоров от ГЕРБ.  В случая с Корнелия Нинова има комисия, която води преговори, има един зам.-министър Александър Тасев, той е човекът, който вкарва Нинова в седесарските  среди, допълни той. В договора за приватизация е определена сумата 700 000 долара, а в справките е определена 10 % от сумата, платени са 70 000 долара по банков превод, а останалите 630 000 долара не са плащани никога с реални пари. Другарката Нинова не е платила никакви реални пари освен тези 70 000 долара, платила е 630 000 долара фиктивни пари чрез компенсаторни бонове, коментира Тодоров. \"Документите на Корнелия Нинова за „Техноимпекс“ не са достатъчно свидетелство колко и какви проверки са били осъществени. Това каза Данаил Кирилов. Кирилов поясни, че не приема този начин на аргументиране от страна на БСП. Според него всякакви документи могат да се показват така или да се интерпретират частично. По отношение на поканата за лидерска среща от страна на БСП за прехода, Кирилов коментира: „Беше получено такова писмо от г-жа Корнелия Нинова. С посочено време за тези обсъждания 5 и 6 декември. Виждате, че през целия ден, днес 5 декември бях на разположение и в парламента, и тук в централата на ПП ГЕРБ. Не съм получавал никаква конкретна покана от колеги във връзка с това писмо. Действително председателят на ПГ на ГЕРБ и заместник-председател на ГЕРБ Цветан Цветанов ми даде мандат да участвам в тези обсъждания, тъй като се касае за законодателна дейност и за проекти, които бяха разработени от юристите на ПП ГЕРБ с мое участие. Това не се случи, днес разбрахме каква е причината. Очевидно е, че е трябвало едва ли не, специално председателят на нашата Парламентарна група, не знам какво да направи, за да удовлетвори искането на Корнелия Нинова“, поясни Кирилов. По думите му Цветан Цветанов не е в България в момента, като задграничното му пътуване е планувано много отдавна, а писмото от лидера на БСП е получено миналата седмица в сряда. „Няма как да се отмени пътуване до САЩ, за да се отговори с лично участие“, посочи Данаил Кирилов.                                                                                                                                                                                                                                                                                                                       ", "date": "2017.12.05", "title": "ГЕРБ отговаря на Нинова: Тя реабилитира приватизацията (Видео)"}
{"url": "https://www.24chasa.bg/novini/article/6595043", "text": "Готвят се законодателни промени да не се свалят номерата на колата за каране с изтекла книжка, съобщи в Чифлика шефът на Пътна полиция Бойко Рановски. От наказанието се опариха икономистът Владимир Каролев и журналистът Васил Иванов. Рановски обясни, че промените ще се гледат в транспортната комисия на парламента утре и има силни настроения за отмяната на този текст. Самото тълкувание, че карането с изтекла книжка е равно на каране без книжка пък било дело на съда и прокуратурата, каза Рановски. Председателят на парламентарната транспортна комисия Халил Летифов потвърди пред \"24 часа\", че на заседание в сряда тези текстове ще бъдат обсъдени.  \"Не може този, за този който е употребил някакви опиати, наркотици или е с над 0,5 промила алкохол да е равносилно наказанието с шофьор, който е забравил да си поднови книжката. Той е правоспособен по закон. Това, че не е подновил книжката си по невнимание не го прави неправоспособен и не означава, че е нарушил законът\", каза Летифов и заяви, че ще настоява законът да бъде променен в тази му част. ", "date": "2017.12.05", "title": "Няма да свалят номерата за каране с изтекла книжка"}
{"url": "https://www.24chasa.bg/novini/article/6595049", "text": "Бившият румънския министър на вътрешните работи Кристиан Давид беше осъден днес от Върховния касационен съд на пет години затвор по дело, в което е обвинен, че е взел подкуп в размер на 500 000 евро, съобщава Аджерпрес. Давид, който беше министър на вътрешните работи в периода 2007-2008 г. в правителството на премиера Калин Попеску Таричану, беше задържан през 2015 г. от Националната дирекция за борба с корупцията по обвинения във вземане на подкуп и пране на пари, предаде БТА. Антикорупционните прокурори твърдят, че през 2007 г. в качеството си на вътрешен министър той е поискал и е получил подкуп от 500 000 евро, за да се намеси пред префекта на окръг Бузъу във връзка с определянето на правото на собственост върху спорен терен от 15 хектара в град Бузъу. Присъдата не е окончателна и може да се обжалва.", "date": "2017.12.05", "title": "5 години затвор за бивш румънски министър за вземане на подкуп"}
{"url": "https://www.24chasa.bg/novini/article/6595086", "text": "По разпореждане на министър-председателя на Република България Бойко Борисов страната ни ще предостави безвъзмездна помощ на Република Албания, която е засегната от наводнения след интензивни валежи. Това съобщиха от пресцентъра на МВР. Помощта ще бъде натоварена на самолет на авиобаза „Враждебна“. Процесът по организация ръководи директорът на ГД „Пожарна безопасност и защита на населението“ главен комисар Николай Николов.", "date": "2017.12.05", "title": "България ще помогне на Албания, която е засегната от наводнения"}
{"url": "https://www.24chasa.bg/novini/article/6595128", "text": "Средиземно море вече е познато като едно от най-замърсените морета в света, но проблемът може да стане толкова сериозен, че във водата му да има равни количества пластмасови отпадъци и риба, според експерт, цитиран от ДПА. \"Сега на всеки три килограма риба от морето има по един килограм пластмаса\", каза Мигел Гарсия-Ераис, който е заместник-генерален секретар на Средиземноморския съюз. По думите му, съотношението може да бъде 1:1 до 2030 г. Докато осведомеността на обществото за замърсяването на водните басейни с пластмаса нараства, \"ние все още имаме относително малко информация за Средиземно море за неговия реален мащаб, последствията за здравето на фауната и флората, и дори на човека\", добави той. По-голямата част от замърсяването е причинена от пластмаса за \"еднократна употреба\", като торбички и бутилки, които бавно се рушат и техните микрочастици се поглъщат от рибите или попадат в питейната вода. Микропластичното замърсяване произхожда и от миниатюрните частици полиетилен, който се добавя в пастите за зъби и козметичните продукти за почистване. Тези частици не са достатъчно големи, за да бъдат филтрирани от системите за обработка на водата, предава БТА. Организацията \"Грийнпийс\" публикува доклад през годината, според който 96 % от плуващите отпадъци в Средиземно море са пластмасови и ги има на дълбочина от 3000 метра.", "date": "2017.12.05", "title": "В Средиземно море може скоро да има толкова пластмаса, колкото и риба"}
{"url": "https://www.24chasa.bg/novini/article/6595121", "text": "Държавният глава на Румъния Клаус Йоханис обяви национален траур в памет на последния монарх, управлявал страната – крал Михай, който издъхна във вторник на 96-годишна възраст, предава TACC, цитирана от \"Фокус\". „Днес е тъжен ден за Румъния и румънците. Отиде си крал Михай, един от най-изявените деятели на Румъния, той пишеше историята й с големи букви“, заяви Йоханис. Михай почина в Швейцария на 96-годишна възраст. Съответната информация бе потвърдена от кралското семейство във вторник, 5 декември. Крал Михай, който е последният управлявал Румъния монарх, се оттегли от публичното пространство през 2016 г. заради заболяване. Братовчед на британската кралица Елизабет II, Михай е принуден да абдикира през 1947 г., когато комунистите поемат властта в Румъния. До края на живота си Михай живее в изгнание на Запад. Той страдаше от левкимия и рак.", "date": "2017.12.05", "title": "В Румъния обявиха национален траур в памет на крал Михай"}
{"url": "https://www.24chasa.bg/novini/article/6595174", "text": "Министър Ангелкова се срещна на работна закуска с представители на дипломатическия корпус, съобщиха от министерството. Готвим амбициозна програма от събития през следващата година. Част от тях ще са по време на Българското председателство на Съвета на ЕС, организираме и второ издание на Световния конгрес на древните цивилизации. Това е казал министърът на туризма Николина Ангелкова по време на петата работна закуска с посланиците у нас, която се организира от ведомството. На събитието са присъствали около 50 ръководители и представители на дипломатическите мисии у нас. Министърът уточнил, че първото важно събитие от най-високо ниво ще е през февруари. Тогава се организира среща на министри от държавите членки на ЕС с основен фокус туризъм и икономически растеж. Освен нея Министерството на туризма работи по още 5 събития, които ще бъдат реализирани в първите 6 месеца на годината, когато България ще председателства съвета на ЕС. Съвместно с Китайската народна република се подготвя и туристически форум в Пекин през април 2018 г., съобщи още министърът. И посочи, че това ще е още един начин да се постави фокус върху европейската инициатива \"ЕС-Китай 2018 - година, посветена на туризма\" (\"2018 EU-China Tourism Year\"). Министър Ангелкова представила пред ръководителите на дипломатическите мисии у нас резултатите в туризма за 10-е месеца на 2017 г. Общо чуждестранните посетители на България в периода януари-октомври са повече от 8 млн., като се отчита ръст от 7,6 на сто в сравнение със същите месеци на миналата година. Тя пояснила още, че около 6 млрд. лв. са приходите от международни пътувания за времето от януари до септември. Нарастването в постъпленията е повече от 9 на сто спрямо същия период година по-рано. Само през летния сезон страната е посетена от над 5,3 млн. чуждестранни туриста, което с 5,7 на сто повече в сравнение със същия период на 2016 г. Относно зимния сезон министърът Ангелкова заявила, че прогнозите са и той да е успешен. Очакванията са посетителите у нас да се увеличат с 5-10 на сто спрямо зимен сезон 2016/2017 г., когато България посрещна над 1,42 млн. чуждестранни госта. Българското Министерство на туризма е първото в света, което пуска услуга с възможност за директно споделяне на туристически обекти чрез Chat Extension на Вайбър, заявила още пред посланиците министър Ангелкова. Свързването ще даде възможност всичко, което е включено или се добавя към мобилно приложение и уебсайт на iLoveBulgaria, автоматично да се показва и във Вайбър. Потребителите ще могат да откриват и да си препращат снимки и информация в чата за националните ни обекти. Министерството на туризма и iLoveBulgaria сме първи в България и в света, които имат възможността да осигуряват съдържание във Вайбър Chat Extension, обяснила пред посланиците министър Ангелкова. Посланиците са приветствали и инициативата на ведомството малко познати туристически дестинации да бъдат показвани на представителите на дипломатическия корпус.", "date": "2017.12.05", "title": "Министър Ангелкова се срещна с представители на дипломатическия корпус"}
{"url": "https://www.24chasa.bg/novini/article/6595186", "text": "Автобус № 13 от масовия градски транспорт във Варна потегли сам от последната спирка на ул. „Евлоги Георгиев” в морската столица и помете четири коли и колчета. Няма пострадали хора при инцидента. Шофьорът бил извън автобуса и най-веротно го оставил на скорост, но забравил ръчната спирачка. Возилото потеглило само и съборило около 20 колчета от огражденията на тротоара, блъснало четири леки автомобила – шкода, нисан, форд и БМВ. Един от автомобилите е обърнат встранично на тротоара и буквално забелеп за една от сените на жилищен блок. В автобуса са пътували 20 души, но те се разминали само със стрес.", "date": "2017.12.05", "title": "Автобус потегли сам във Варна, помете 4 коли, по чудо няма жертви"}
{"url": "https://www.24chasa.bg/novini/article/6595193", "text": "Варненската полиция успя да задържи наркодилър, издирван за 4 престъпления, свързани с наркоразпространението във Варна. Той се икравл след първите три ареста. Задържан е на излизане от компютърна зала. 36-годишният Илиян Ст. е привлечен като обвиняем за четири престъпления – държане с цел разпространение на високорискови наркотични вещества. Той е задържан за срок до 72 часа с постановление на прокурор в Окръжна прокуратура във Варна. На 12 юни 2017 г. той бил задържан с 12 дози наркотични вещества, производни на амфетамина. На 27 юли бил установен да държи с цел разпространение 12 пакетчета марихуана. На 13 август в него са намерени и иззети 9 дози амфетамин. При всяко задържане бил пускан от ареста. За всяко едно от тях има образувани предварителни производства, но след последното се укривал. Преди ден е задържан отново с 66,43 грама марихуана и 1,5 грама производни на амфетамина на излизане от компютърна зала на ул. „Отец Паисий“ във Варна. В срока на предварителното му задържане Окръжната прокуратура във Варна ще внесе искане в съда за вземане на постоянна мярка за неотклонение „Задържане под стража“ спрямо Илиян Ст.", "date": "2017.12.05", "title": "Спипаха наркодилър в морската столица, издирван за 4 престъпления"}
{"url": "https://www.24chasa.bg/novini/article/6595189", "text": "Близо 300 кг. риба - таранка и шаран, 2,5 км. рибарски мрежи, както и три рибарски лодки задържаха служителите на Четвърто Районно управление – Бургас и „Специализираните полицейски сили” при ОДМВР Бургас при  полицейска операция в района на езерото Вая. Задържан е 33-годишният бургазлия С.Ч., който е отведен в Четвърто Районно управление Бургас. Риболовните атрибути  са конфискувани, а рибата ще бъде раздадена на социално слаби бургазлии за Никлуден. Това е втора акиця срещу нелегален улов през последните дни. Миналата седмица служители от Икономическа полиция Бургас със съдействието на служители от Районно управление  Айтос задържаха на входа на Айтос 1, 2 т. риба от вида „сребриста каракуда” и „платика”. Рибата бе превозвана с т.а. „Мерцедес Спринтер”, с хасковска регистрация, управляван от 46-годишния Б.А. от Бургас, с който се придвижвал и 5-2 годишния Д.Ч. от Бургас. Двамата мъже твърдели, че уловът е от язовир „Цанко Церковски” край Карнобат и бил предназначен за пласиране в Русе. От извършените проверки е констатирано, че превозваната риба е с неустановен произход и за нея няма съпроводителни документи, поради което своевременно са информирани служителите на ИАРА - Бургас и ОДБХ – Бургас.  Цялото количество риба е конфискувано и е предадено на Дирекция „Социален патронаж” към Община Бургас. За установените административни нарушения служителите от ОДБХ – Бургас изготвили два акта. ", "date": "2017.12.05", "title": "Полицията в Бургас задържа 300 кг. контрабандна риба и рибарски мрежи"}
{"url": "https://www.24chasa.bg/novini/article/6595291", "text": "Нараства тенденцията за употребата на повече от едно наркотично вещество сред шофьорите. Това стана ясно от думите на доц. Васил Атанасов от ВМА по време на семинар „Високи компетенции по безопасност на движението по пътищата – качествена публична информираност“, предава „Фокус“. „Метамфетаминът е на второ място след употребата на марихуана. Тенденцията за наличие на повече от едно наркотично вещество нараства. Хероинът в последните години почти изчезна, ползва се метадон, който обаче не в тестовете, който се правят на шофьори. Тестовете на пътя са специално създадени за изследване на водачи в период от време близък в периода на изследването. Тук тестът е съобразен така, че да покаже положителен резултат, ако употребата е от 36 до 48 часа назад“, обясни доц. Атанасов. Той отчете, че вече има възможност за писмено съгласие с резултата от предварителното изследване или избор на процедура за изследване (на алкохол). „С декларираното съгласие доста от казусите се решават още на пътя. Въведохме задължително изследването да се извършва от химик. При наркотиците се развива зависимост дори след втората употреба. Само за няколко часа алкохолът го няма, но при наркотиците този процес е дни. Измерването на концентрацията на наркотично ниво няма експертен смисъл“, посочи той. По думите му не може да се направи извод по отношение на ефекта. Според него много голям проблем са ненаркотичните психоактивни вещества и лекарства. „Това са лекарства, в чиито листовки пише да не се шофира след употребата им. Голяма част от лекарствата за алергии имат успокояващо действие. Тяхната употреба е опасна за шофьори. В нашето законодателство това не е експертно решено“, допълни доц. Атанасов. „По закон търсим наличие на наркотично вещество и въобще не ни интересува дали шофьорът има рецепта или не. Има изключително голяма злоупотреба с метадон“, подчерта той. Относно проблема с водата за уста, доц. Атанасов утони, че има бум на експертизи по граждански и наказателни дела в това отношение. „Оправданието, че някой си е нажабурил устата точно преди да духне дрегера, не върви“, добави той. Доц. Атанасов обърна внимание и на наличието на алкохол в кръвта на мъртви хора, като уточни, че във всеки един труп до първите 24 часа се случва ферментация на кръвната захар и е нормално да има наличие на алкохол 0,2 g/l. По думите му особено при удавяне алкохолът може да достигне 1 промил. Д-р Марчо Марков от УМБАЛСМ „Пирогов“ посочи, че при катастрофите най-чести са тазовите фрактури. „Най-важното нещо при лечението е свързано с екипния принцип. Не трябва да се оперира всичко наведнъж, защото травмата се усложнява и се води до повторен удар на организма. Най-тежката сред тазовите фрактури е свързана с увреждане на съдове. 12-ият час е максималният, в който можем да възстановим съдова травма“, поясни още той.", "date": "2017.12.05", "title": "Все повече шофьори взимат повече от един вид наркотик, преди да седнат зад волана"}
{"url": "https://www.24chasa.bg/novini/article/6594558", "text": "Гълъбите могат да различат абстрактни понятия за време и пространство, както това се удава на хората и човекоподобните маймуни, сочат резултатите от изследване, цитирани от Франс прес. Извършените тестове разкриват, че тези птици са по-интелигентни, отколкото се смяташе досега. \"Когнитивните им способности са по-близки до тези на хората и човекоподобните маймуни, отколкото се предполагаше досега - заяви експертът по експериментална психология Едуард Уосърман от университета на Айова. - Всъщност нервната система у птиците е с много по-голям капацитет. За целите на изследването учените показали статична хоризонтална линия за 2-8 секунди върху компютърен екран. В някои случаи линията била дълга 6 см, а в други - 24 см. Гълъбите имали възможност да направят избор измежду 4 визуални символа, за да посочат дали видяната от тях линия е дълга или къса, дали се появява за кратко или продължително време. За всеки правилен отговор получавали храна като награда. След това тестът бил усложнен, като дължината на линията и периодът, за който тя се появявала върху екрана, били променяни. Гълъбите в повечето случаи можеха да установят, че линиите, които се появяват за по-дълго върху екрана, са по-дълги, отбелязаха учените, пише БТА. Според проф. Уосърман, това означава, че гълъбите използват една и съща мозъчна зона, за да преценят времето и пространството. Следователно тези абстрактни понятия не се възприемат от отделни зони в мозъците им. Сходни резултати бяха получени при тестове с хора и маймуни, макар че гълъбите използват друга мозъчна зона. При хората и другите примати париеталният кортекс обработва абстрактните информации за пространството и времето. Гълъбите не притежават париетален кортекс и трябва да използват друга мозъчна зона, за да различат въпросните понятия, уточниха учените. Резултатите от изследването са публикувани в Current Biology. ", "date": "2017.12.05", "title": "Гълъбите различават абстрактни понятия за време и пространство"}
{"url": "https://www.24chasa.bg/novini/article/6594573", "text": "При стрелба близо до летището в Бастия на френския остров Корсика днес е бил убит един човек и двама са ранени, съобщи Франс прес. Един мъж е убит, един на 40 години е тежко ранен с опасност за живота, а 35-годишен мъж е ранен леко, са казали за агенцията източници, чиито сведения съвпадали, информира БТА.", "date": "2017.12.05", "title": "Стрелба до летище в Корсика, един е убит, а други двама са ранени"}
{"url": "https://www.24chasa.bg/novini/article/6594590", "text": "Имахме 570 тежки пътни инцидента, 70 загинали и 716 ранени за месец ноември. Това каза по време на семинар „Високи компетенции по безопасност на движението по пътищата – качествена публична информираност“ комисар Бойко Рановски - началник на \"Пътна полиция\", предава „Фокус“. „Това е по-голям брой, отколкото през лятото. Това е една от причините да организираме национално съвещание. Отмина един много тежък месец по отношение на пътнотранспортната обстановка - контролът е една част от нещата, които могат да й влияят“, коментира Рановски и уточни, че сега започват още по-тежки зимни месеци. „На пътя дебнат изненади и всяко подценяване води до тежки последици“, предупреди комисар Бойко Рановски.", "date": "2017.12.05", "title": "\"Пътна полиция\": 70 са загинали и 716 са ранени при катастрофи през ноември"}
{"url": "https://www.24chasa.bg/novini/article/6594597", "text": "Турция в най-скоро време ще унищожи всички терористични групировки в Сирия, заяви днес турският президент Реджеп Тайип Ердоган, цитиран от Анадолската агенция и БТА.  Непременно ще унищожим всички терористични групировки в Сирия. Може да не успеем да направим това днес, но може да направим това утре, каза той. Ердоган подчерта, че Турция е единствената страна членка на НАТО, която води пряка борба срещу терористичната организация \"Ислямска държава\", информира ТАСС. Поради тази причина никой не може да поучава Турция как трябва да се води тази борба, отбеляза турският лидер. Ердоган заяви днес още, че бойците от \"Ислямска държава\", напуснали сирийския град Ракка, са се насочили към Египет. Знаете ли накъде се отправиха бойците от ДАЕШ (ИД), напуснали Ракка? Към Синайския полуостров, каза Ердоган, като добави, че турските тайни служби продължават да следят избягалите терористи. Този месец Би Би Си публикува информация, според която около 4000 души, сред които високопоставени бойци от ИД и стотици чуждестранни бойци, са били евакуирани от Ракка в рамките на споразумението между сирийските кюрдски Сили за защита на народа и \"Ислямска държава\" (ДАЕШ) за изтегляне на джихадистите.", "date": "2017.12.05", "title": "Ердоган: Турция скоро ще унищожи всички терористични групировки в Сирия"}
{"url": "https://www.24chasa.bg/novini/article/6594619", "text": "Бившият румънски крал Михай Първи почина в Швейцария на 96-годишна възраст, предадоха румънските медии, позовавайки се на съобщение на кралското семейство. Михай е издъхнал в 13.00 часа румънско време в резиденцията си в Обон, Швейцария, отбелязва информационният сайт Зиаре, цитиран от БТА. Бившият монарх се оттегли от обществения живот през 2016 г., когато беше диагностициран с левкемия и рак на кожата. Той претърпя хирургическа интервенция и предаде отговорностите си на най-голямата си дъщеря, престолонаследничката принцеса Маргарета. Кралският двор съобщи, че точната програма на погребението ще бъде публикувана в сряда, но уточни, че тленните останки на бившия монарх ще бъдат изложени за поклонение първо в двореца Пелеш в Синая, а след това - в тронната зала на Кралския дворец в Букурещ. Погребалната служба ще се състои в Патриаршеската катедрала. Крал Михай ще бъде погребан в Куртя де Арджеш, където беше положено тялото и на съпругата му кралица Ана, която почина миналата година. Крал Михай, който е братовчед на британската кралица Елизабет, се възкачи на престола в Румъния през 1927 г., когато беше едва на 6 години, и управлява в продължение на три години, след като баща му крал Карол Втори избяга с метресата си и се отказа от правата си върху трона, отбелязва АП. Михай отново се възкачи на трона през 1940 г., след като Карол абдикира за втори път, и управлява до 1947 г., когато комунистите го принудиха да абдикира. Той прекара в изгнание в Швейцария и Великобритания около 50 години от живота си, а през 1997 г. си върна румънското гражданство, отнето му след абдикацията. През юни 1948 г. Михай сключва брак с бъдещата кралица Ана. Двамата имат пет дъщери - Маргарета, Елена, Ирина, София и Мария. За да издържа семейството си крал Михай е работил като пилот на търговски полети, отбелязва Зиаре. \"Крал Михай беше една от най-великите личности на Румъния и написа с големи букви историята на страната. Това е голяма загуба за Румъния, за румънците\", заяви президентът Клаус Йоханис, който поднесе съболезнования на кралското семейство, предаде Аджерпрес. Народът се разделя с болка с крал Михай, \"един модел за морал и достойнство за румънците\", написа в страницата си във Фейсбук румънският премиер Михай Тудосе. \"Винаги ще чувстваме липсата му, още повече догодина, когато ще отбележим стогодишнината от Великото обединение от 1918 г., момент с особено значение за нашата нация\", отбеляза премиерът.", "date": "2017.12.05", "title": "Почина последният крал на Румъния - Михай"}
{"url": "https://www.24chasa.bg/novini/article/6594607", "text": "Германският външен министър Зигмар Габриел каза днес, че евентуално решение на американския президент Доналд Тръмп да признае Ерусалим за столица на Израел може да има отрицателни последици, предаде ДПА. \"Проблемът с Ерусалим може да бъде решен само чрез преки преговори между двете страни\", заяви Габриел, имайки предвид израелците и палестинците - и едните, и другите искат светия град за своя столица, предаде БТА.  \"Всичко, което изостря кризата в тези времена, е контрапродуктивно\", каза той. Габриел заяви, че Европа трябва по-решително да защитава своите ценности и интереси - ако е необходимо, изправяйки се срещу САЩ, посочва Асошиейтед прес. Той каза на външнополитическа конференция в Берлин, че \"световното господство на САЩ бавно се превръща в история\" и ще бъде опасно, ако се позволи отдръпването на Америка да остави вакуум на международната сцена. По думите му САЩ ще останат най-близкият съюзник на Европа, но трябва да се уреждат различията с Вашингтон и да се прокарват червени линии. Габриел изтъкна конкретно американските санкции срещу Русия, които според него заплашват европейските енергийни компании; повишената опасност от война, в случай че се разпадне споразумението за иранската ядрена програма; и опасността от разпалване на близкоизточния конфликт, ако САЩ признаят Ерусалим за столица на Израел.", "date": "2017.12.05", "title": "Зигмар Габриел: Признаването на Ерусалим за столица на Израел е \"контрапродуктивно\""}
{"url": "https://www.24chasa.bg/novini/article/6594629", "text": "Лондонските транспортни власти заявиха днес, че са затворили станцията на метрото при катедралата \"Сейнт Пол\" по причини, свързани със сигурността, съобщи Ройтерс. Полицията каза преди това, че проверява информация за подозрителен пакет в сграда близо до катедралата и е затворила улица в района, предава БТА. Впоследствие органите на реда заявиха, че предметът, предизвикал тревогата, не е подозрителен.", "date": "2017.12.05", "title": "Затвориха метростанция в Лондон заради подозрителен пакет"}
{"url": "https://www.24chasa.bg/novini/article/6594636", "text": "В очакване на решението на социалдеморкатите на Мартин Шулц за възможното влизане в нова голяма коалиция с водения от канцлера Ангела Меркел Съюз (ХДС/ХСС), Свободната демократическа партия (СвДП) даде сигнал за готовност да подновят преговорите за правителство в политическа комбинация „Ямайка“, пише германското издание Focus, цитирано от \"Фокус\".  Малко преди решението на ЕПД относно евентуалното продължаване на мащабната коалиция, ФДП даде сигнал за основна готовност за подновяване на преговорите за коалиция от Ямайка. Във вторник вицепредседателят на СвДП Волфганг Кубицки заяви пред местните медии: „Едно нещо е ясно: ако ГроКо (голямата коалиция) се провали, то тогава ще имаме различна ситуация. Разбира се, свободните демократи ще направят нова оценка в светлината на развитието на ситуацията. В края на краищата ние не сме догматисти\".", "date": "2017.12.05", "title": "Свободните социалдемократи готови да подновят преговорите за \"ямайска\" коалиция"}
{"url": "https://www.24chasa.bg/novini/article/6594672", "text": "ЕС и САЩ са на мнение, че Западните Балкани имат европейска перспектива, заяви върховният представител на ЕС по външната политика и сигурността Федерика Могерини след среща с държавния секретар на САЩ Рекс Тилърсън. Тя отбеляза, че двамата са разговаряли по четири основни теми, свързани с Близкия изток. По въпроса с Иран ЕС настоява, че ядреното споразумение се спазва и всички останали теми по отношение на Техеран трябва да бъдат разглеждани извън тази рамка. ЕС е на мнение, че споразумението е ключов приоритет за сигурността, поясни Могерини, цитирана от БТА.  По нейните думи ЕС очаква Близкоизточният мирен процес да доведе до решение с две държави, чрез преговори за статута на Ерусалим като тяхна обща столица. В Сирия трябва бързо да се премине към процес на мирен политически преход, допълни върховният представител. Според Тилърсън САЩ имат силен ангажимент към ЕС заради споделените общи цели. Той посочи, че е необходима победа над терористите от \"Ислямска държава\" (ИД) не само в Ирак и Сирия, но и по целия свят. Иран дестабилизира региона с подкрепата за хусите в Йемен и с износа на оръжия и бойци за Сирия, с подкрепата за Хизбула, отбеляза държавният секретар. По неговите думи това поведение не може да остане без отговор. Ще продължим да правим необходимото Техеран да разбере, че това е неприемливо, допълни Тилърсън. След победата над ИД в Сирия поддържаме виждането за водене на преговори за намирането на път напред, добави той. Държавният секретар изрази задоволство от наложените от ЕС санкции срещу Серевна Корея. Приветстваме единното послание на ЕС срещу Пхенян, икономическият натиск ще продължи до промяна на курса от Северна Корея, заяви той.", "date": "2017.12.05", "title": "Тилърсън и Могерини единодушни за европейска перспектива за Западните Балкани"}
{"url": "https://www.24chasa.bg/novini/article/6594676", "text": "Проверки ще бъдат направени на всички болници, без изключение, открито и по определени процедури и правила. Без да се правят чадъри за този или онзи. Това заяви министърът на здравеопазването Кирил Ананиев по време на брифинг относно предстоящи проверки, свързани с ефективното разходване на средства за болнична помощ от лечебните заведения, предава „Фокус“. Според Ананиев проверките ще целят да установят дали се изразходват ефективно и целесъобразно средствата, предназначени за лечение на българските граждани. „Знаете, че един от приоритетите на българското правителство, е повишаването на ефективността на разходването на тези средства и спиране на много порочни практики, с които ние, българските данъкоплатци, се лишаваме от възможността да повишим качеството на лечението“, подчерта министър Ананиев. „С първия ми ден, в който станах министър, си поставих за цел да превърна проверките и то съвместно с другите институции, в системен подход. Бих желал топва да е признак на прозрачност в нашата работа“, допълни още той. По думите му проверката ще обхване всички участници в здравно-осигурителната дейност в страната, а целта им е да установят онези негативни практики, които намаляват ресурса за лечението на българските граждани. Във връзка със съвместното осъществяване на проверките от страна на Министерство на здравеопазването, МВР и прокуратурата, министър Ананиев обясни: „Всяка една от трите институции има своите компетенции и правомощия. Когато ги обединим, ние може да стигнем до по-добър резултат“.", "date": "2017.12.05", "title": "Министър Ананиев: Ще проверим всички болници как изразходват парите"}
{"url": "https://www.24chasa.bg/novini/article/6594695", "text": "Потвърден е първият изолиран грипен щам за сезона, тръгва циркулацията на грипа в България. Това съобщи проф. Тодор Кантарджиев, директор на Националния център по заразни и паразитни болести и национален консултант по микробиология. Щамът е „Ямагата“ - от група В, аналог на включения във ваксините за сезон 2017/2018. Доказан е при 14-годишен пациент на софийската Пета градска болница, обясни проф. Кантарджиев. Микробиологът припомни, че за последните 6 години грипната вълна започва с циркулацията на вируси от група В, след това с набирането на скорост на епидемията започват да преобладават щамовете от група А и на \"опашката\" отново се изолират предимно В щамове.  Искане за изследване на проби в НЦЗПБ, към който е Националната референтна лаборатория “Грип и остри респираторни заболявания”, се прави при тежко протичащи случаи със съмнение за грип.  Резултатите са готови в рамките на няколко часа, обясни проф. Кантарджиев. При необходимост се прави и проверка за резистентност, но тя не е задължителна.  Ако се изолира грипен вирус и не са минали повече от 24-36, се дава противовирусен медикамент. И двата препарата, които се използват у нас, са ефективни. Те са по лекарско предписание, хубаво е семействата, които могат да си позволяват – те са около 30 лв., да закупят тези лекарства, да говорят с лекарите си и да ги имат в резерв. При грип лекарството трябва да се вземе в първите часове, защото след това ефективността му рязко намалява“, обясни националният консултант. Той напомни, че при вирусни инфекции антибиотиците са безсмислени и се изписват, ако инфекцията е бактериална или се е усложнила до бактериална. „Не само пръските от кихащ и кашлящ човек предават грипния вирус, той се задържа и по повърхностите, които човек пипа и стават източник на инфекцията дори без пряк контакт с болния. Най-ефективни са и най-достъпните методите за предпазване - често да се мият ръцете, да се почиства, да се проветряват помещенията, при възможност - и превозните средства на градския транспорт“, каза още проф. Тодор Кантарджиев.  Грипът има инкубационният период 1-2 дни и започва внезапно. Началото е съпроводено с вдигане на много висока температура, обикновено около 39 градуса, силна отпадналост с мускулни болки и главоболие. ", "date": "2017.12.05", "title": "Проф. Тодор Кантарджиев: Грипът дойде с щам \"Ямагата\""}
{"url": "https://www.24chasa.bg/novini/article/6594716", "text": "Омбудсманът Мая Манолова посети с. Хитрино след поредица от жалби до институцията за неправомерно разпределение на финансови средства от дарителския фонд към БЧК, открит за подпомагане на пострадалите хора и семейства след трагедията на 10 декември 2016 г. Това съобщиха от пресцентъра на омбудсмана. В качеството си на съпредседател на Националния обществен съвет за управление на парите, събрани от кампанията в помощ на пострадалите от взрива, Манолова бе сезирана от жители на шуменското село, че са били определени от местния обществен съвет във втора и трета категория за парични обезщетения, въпреки че според критериите на Националния обществен съвет трябва да са в първа. На 1 февруари 2017 г., на второто си заседание, Националният обществен съвет за с. Хитрино реши: За пострадалите домакинства от 30 напълно разрушени или подлежащи на събаряне къщи бяха гласувани да им бъдат отпуснати по 2 900 лв. за електроуреди и по 12 000 лв. за обзавеждане – първа категория. За пострадалите домакинства от 70 къщи, подлежащи на частичен и основен ремонт - по 1 750 лв. за електроуреди и по 8 000 лв. за обзавеждане – втора категория. На пострадалите домакинства – 200 къщи, с по-малки материални щети – по 1 250 лв. за електроуреди и по 1 000 за обзавеждане – трета категория. Омбудсманът посети на място над 15 адреса и се увери, че една сериозна част от сигналите на хората са основателни. Става въпрос преди всичко за семейства, чиито къщи са абсолютно унищожени и според критериите, трябва да са в първа категория. Разминаване бе открито и при средствата за многофамилни къщи. Пари са били отпускани само на едно от домакинствата в жилището, въпреки че по регламент, обезщетение трябва да получат семействата, обитаващи всеки етаж. По настояване на Манолова кметът на с. Хитрино Нуридин Исмаил свика извънредно заседание в общината на местния обществен съвет, на което омбудсманът представи конкретно всяка жалба и се обърна с молба случаите на хората да бъдат преразгледани. Още по време на обсъждането, членовете на местния обществен съвет заявиха готовност това да бъде направено, като окончателното решение ще бъде взето в сряда, 6 декември 2017 г. Част от обясненията, които те дадоха на омбудсмана, бяха че при първоначалния оглед, част от къщите не са били за събаряне, а само за основен ремонт, което е поставило собствениците им в по-ниска категория за обезщетяване. След вторичния оглед на експертите обаче, някои от същите къщи са били определени за събаряне, което е и направено. Междувременно, след категоричната намеса на омбудсмана Мая Манолова и със съдействието на кмета на гр. Шумен Любомир Христов, вчера от един от фургоните, в които временно са настанени хора с изцяло разрушени от взрива домове, бе изведен Николай Цачев и преместен в кризисния център в града. Човекът е почти неподвижен, със сменени стави и очаква да бъде приет в старчески дом.", "date": "2017.12.05", "title": "Мая Манолова посети Хитрино, поиска преразглеждане на обезщетенията (Видео)"}
{"url": "https://www.24chasa.bg/novini/article/6594762", "text": "Държавният секретар на САЩ Рекс Тилърсън защити работата си начело на дипломатическата служба в стремеж да увери американските дипломати в подкрепата на администрацията на президента Доналд Тръмп, предаде Ройтерс, цитирана от БТА. В първата си публична изява след медийните публикации миналата седмица за плана са Белия дом да го отстрани от поста Тилърсън каза днес пред старши дипломати и персонала на мисията на САЩ в Брюксел, че въпреки \"малко критика\", той все още е на ръководния пост. \"Независимо, че още нямаме победи на таблото, мога да ви кажа, че сме в много по-добра позиция да прокарваме интересите на Америка по света, отколкото бяхме преди 10 месеца\", заяви той. Според американски представители, цитирани от медии миналата седмица, Белият дом щял да уволни Тилърсън и да сложи на негово място настоящия шеф на ЦРУ Майк Помпео. В петък Тръмп каза, че няма да отстранява Тилърсън, но подчерта, че той определя външната политика на страната. А в събота самият държавен секретар каза,че публикациите не са верни. В речта си пред дипломатическия персонал на САЩ в Брюксел, където Вашингтон има посланик само в посолството си в НАТО, но не и в ЕС и Белгия, Тилърсън декларира, че Държавният департамент \"не бърка ритъма\" що се отнася до американската дипломацияя. По-късно днес предстои среща на Тилърсън с белгийския премиер, а днес и утре той ще разговаря с посланиците на страните членки на ЕС и НАТО. В четвъртък държавният секретар ще е във Виена за среща на Организацията за сигурност и сътрудничество в Европа, а в петък ще пристигне в Париж.", "date": "2017.12.05", "title": "Тилърсън: Въпреки критиката оставам на поста си"}
{"url": "https://www.24chasa.bg/novini/article/6594757", "text": "Тази година текат засилени проверки за предстоящия Никулден - през 2016 г. бракувахме 250 кг риба с неясен произход. Това каза д-р Татяна Николова, началник отдел в Дирекция „Контрол на храните“ към БАБХ пред „Фокус“ за проверките във връзка с предстоящия Никулден. „Основен акцент това е продажбата на риба и рибни продукти в обекти в цялата страна: за търговия на дребно, в ресторанти, в заведения за обществено хранене, в складове, борси тържища. Там, където се предлага риба, от наша страна ще имаме проверки. Рибата и рибните продукти трябва да се продават от регламентирани обекти и да се спазват условията за съхранение на рибата“, коментира тя и поясни, че се проверява и дали рибата има съответните документи, с които се гарантира нейният произход и годност за консумация. По думите й през 2016 г. е имало нарушения, свързани с липса на документи за качество, които гарантират годността и произхода на рибата. „През 2016 г. във връзка с такива нарушения и по принцип от тези проверки сме издали 20 предписания, 4 акта за установяване на административни нарушения. Във връзка с липса на документи за произход на рибата са бракувани около 250 кг. риба“, каза д-р Николова.", "date": "2017.12.05", "title": "Текат засилени проверки за Никулден - през 2016 г. 250 кг риба са бракувани"}
{"url": "https://www.24chasa.bg/novini/article/6594772", "text": "Смъртността от болести на кръвообращението у нас се оказа 3 пъти по-висока, отколкото средноевропейската. Ако у нас от заболявания на сърдечно-съдовата система умират 1131 души на всеки 100 000, то в Европа тази цифра е сведена до 374. На фона на това, за последните 10 години спестените средства от разходите за лекарства за високо кръвно налягане са едва 10 млн. лв. Информацията оповестиха икономисти по повод непрекъснатото увеличение на разходите за медикаменти на Националната здравноосигурителна каса, предаде „Спрели сме се на органите на кръвообращението, защото сме избрали групата на сартаните, които са лекарства, които лекуват артериална хипертония, защото това е и една от причините България да е на първо място в Европа най-много смъртни случаи от болести на органите на кръвообращението. Ако поставим това на европейския контекст България е на първо място по смъртност на болести с 1131 човека на 100 000 души население. За сравнение средната европейска смъртност на 100 000 души за същата година е 374. Тоест при нас три пъти повече хора умират от болести на органите на кръвообращението“, коментира здравният икономист Аркади Шарков. Като причина за случващото се той посочи от една страна начина на живот, от друга страна - здравната система, и достъпа до лекарства. „Закупените количества растат с всяка следваща година и през 2016 г. са 16.5 пъти повече в сравнение с 2005 г. Ръстът в търсенето не оказва влияние върху разхода за НЗОК, което през 2016 г. е около 2.4 пъти по-висок в сравнение с 2005 г. Все повече потребители се насочват съм по-евтините лекарства“, допълни той. „Колко са спестените пари дотук? За периода 2005-2016 г. максималният размер на спестени средства, около 18% от разходите на НЗОК за реимбурсиране на лекарства от групата на сартаните, което е около 10 млн. лева “, каза още Шарков.", "date": "2017.12.05", "title": "Смъртността от болести на кръвообращението е много висока у нас"}
{"url": "https://www.24chasa.bg/novini/article/6594767", "text": "Прокуратурата проверява 40 класьора с договори на държавните болници с частни лечебни заведения, каза главният прокурор Сотир Цацаров на съвместен брифинг с вътрешния министър Валентин Радев и здравния Кирил Ананиев. Вече са повдигнати обвинения на двама бивши директори от болниците във Враца и в Ловеч, които са пред фалит. \"Проблемът е когато на територията на общинска или държавна болница функционира частна с идентични дейности. Ясно е какво се случва - когат оздравната каса плаща по-малко пациентите постъпват в държавната. Когат охприходите са по-големи - в частната\", каза Сотир Цацаров и даде пример с болницата в Ловеч. Там има договор с частната \"Кардио лайф\". Приходите на държавната са 1 млн. лв. , а на частната - 13 млн. лв. Бившият шеф на болницата във Враца пък купил томограф за 782 хил. лв., чиято пазарна цена е два-пъти по-ниска. \"МВР, прокуратурата и Министерството на здравеопазването започват съвместни проверки на всичк идържавни и общински болници. Трябва да спрем порочните практики\", заяви Кирил Ананиев. Вътрешният министър Валентин Радев посочи, че МВР работи усилено по здравеопазването от 4 месеца за прекратяване на порочните практики. Очаквайте подробности!", "date": "2017.12.05", "title": "40 класьора с договори на 200 болници  \nсе проверяват от прокуратурата и МВР"}
{"url": "https://www.24chasa.bg/novini/article/6594208", "text": "35-годишният Георги Василев, който опита да избяга с плуване от полицията, влиза в затвора за 2 години за притежание и разпространение на наркотици. Присъдата трябва да излежи при строг режим. Освен това варненецът трябва да плати 5000 лв. глоба и остава 2 години без шофьорска книжка. Присъдата му влиза в сила веднага, след като Георги подписа споразумение с прокуратурата.След като държавното обвинение доказа по безспорен начин вината на Василев, той се призна за виновен и прие да изтърпи общо 2 години за двете престъпления - притежание и разпространение на наркотици и за това, че шофирал друсан. На 26 юни 2017 г. Георги бил спрян за рутинна проверка по пътя към варненския квартал \"Галата\" с колата си от екип на пътна полиция. В колата пътувал и друг мъж, който си купувал по два-три пъти седмично марихуана от Георги. Проверяващите усетили специфичния мирис на марихуана в колата на Георги и предприели проверка на колата и раницата му. Намерили кутия, пълна множество пакетчета със суха зелена тревиста маса. След като полицейските служители опитали да му сложат белезниците, той грабнал раницата си, която се намирала на задния капак на хондата му и хукнал към пристанище Варна. Последвала гонка като по филмите. Униформените хукнали подире му, единият от тях стрелял във въздуха. Под въздействието на наркотиците и адреналина, Георги успял да прескочи 4-метровата ограда на пристанището, скочил във водата и започнал да плува. При прескачането на оградата обаче се наранил на един от заострените й шипове. Преценил, че силите няма да му стигнат, а раната само затруднява плуването и се върнал обратно към кея. С помощта на корабно въже бил изтеглен от водата и отведен в болницата под полицейска охрана, където му била оказана медицинска помощ. При претърсването на автомобила му и при обиск в него са намерени общо 32,28 грама марихуана и амфетамини на стойност близо 400 лева. От назначената по делото съдебно-химическа експертиза било установено, че Георги Василев е управлявал колата си след употреба на марихуана и метамфетамини. Отнетите наркотични вещества ще бъдат унищожени. Трите мобилни телефона и 1130 лева, открити при задържането на Георги Василев, се отнемат в полза на държавата.", "date": "2017.12.05", "title": "Наркодилър се споразумя с прокуратурата във Варна"}
{"url": "https://www.24chasa.bg/novini/article/6594232", "text": "Над 1850 работници са загинали в резултат на трудови злополуки в Турция в периода януари-ноември 2017 г., сочат данни, цитирани от турска пиар агенция. По този трагичен показател Турция се нарежда на първо място сред европейските държави. През ноември най-много смъртни случаи са регистрирани в Истанбул - 23. Следват Кония, Анталия, Газиантеп и Измир, информира БТА. Най-много трудови злополуки са станали в земеделския сектор. След него се нареждат секторите строителство и превози. Загиналите при инциденти на работното място са основно мъже. Турските медии отделят широко внимание на темите за трудовите злополуки и свързаните с тях смъртни случаи. В периода януари-ноември 2017 г. в турските медии са били излъчени 8962 публикации по темата, посочва още агенция PRNet.", "date": "2017.12.05", "title": "Турция на първо място в Европа по смъртни случаи при трудови злополуки"}
{"url": "https://www.24chasa.bg/novini/article/6594286", "text": "Българските домакинства са изразходвали около 1,6 на сто от общите си разходи за консумация на алкохолни напитки през миналата година, което е равно на средноевропейският показател, показват данни от анализ на Евростат за разходите на домакинствата за алкохол в ЕС през 2016 г. С идентични показатели от 1,6 на сто разходи за консумация на алкохолни напитки, като дял от общите разходи, са страни като Белгия и Великобритания, което поставя страната ни сред сравнително умерените консуматори на алкохол в ЕС. По данни на НСИ за миналата година, едно българско домакинство е консумирало средно около 60 литра бира, 5 литра вино и между 3-4 литра ракия или други концентрати. Около 30 литра средно на лице пък е била консумацията на алкохолни напитки през 2016 г., пак до данни на НСИ. Средните годишни разходи на едно лице у нас за консумация на алкохолни напитки са варирали около 500 лева, при среден показател за ЕС от 250 евро на жител, предаде БТА. Според друго изследване на Националния център за опазване на общественото здраве и анализи /НЦОЗА/, всеки четвърти анкетиран българин е заявил, че употребява алкохол редовно, като броят на мъжете е бил почти 4 пъти по-голям от броят на жените, употребявали алкохол. Същото изследване отчита, че около 80 на сто от мъжете и близо 90 на сто от жените у нас са употребявали алкохол в рамките на нормалното - под 300 милилитра на седмица. Рискова алкохолна седмична употреба на спиртни напитки /над 300 мл/, е била регистрирана при 7 на сто от мъжете и 4 на сто от анкетираните жени. Високо рискова употреба на алкохол - над 400 мл седмично, е отчетена при 13 на сто от мъжете и 3 на сто от жените. Всеки втори мъж е предпочитал консумацията на концентрат, а всяка втора жена - консумацията на вино, отчита анализът на НЦОЗА. Освен това без компания или сами, са консумирали алкохол около 40 на сто от анкетираните мъже и 20 на сто от жените. Живеещите в градовете са имали по-голямо предпочитание към виното, докато в селата са предпочитали повече концентратите и бирата. През 2016 г. домакинствата в ЕС са изразходвали 1,6 процента от общите си разходи за алкохолни напитки, което представлява общ разход от близо 130 милиарда евро или над 250 евро на жител на ЕС, отчита анализът на Евростат за консумацията на алкохол в страните на Евросъюза. Трябва да се отбележи, че това не включва алкохолните напитки, плащани в ресторанти и хотели, отчита също европейската статистика. Домакинствата в трите балтийски държави са отделяли най-голям дял от общите си разходи за алкохолни напитки: Естония /5,6 на сто/, Латвия /4,8 на сто/ и Литва /4,2 на сто/. Други държави с високи разходи за алкохол са били Чехия и Полша - с по 3,6 на сто, Унгария и Финландия - и двете - 2,9 на сто и др. В противоположния край на скалата, най-нисък дял от разходите на домакинствата за алкохолни напитки е регистриран в Испания - 0,8 на сто и Италия - 0,9 на сто, пред Австрия - 1,3 на сто и Португалия - 1,4 на сто. Страните, в които домакинствата са отделили най-много финансови средства за консумация на алкохол през 2016 г. са: Германия и Великобритания - по над 23 млрд. евро, Франция - над 20 млрд. евро, Италия - 9 млрд. евро, Испания - 5 млрд. евро, Полша - 1,7 млрд. евро, Гърция - 1,2 млрд. евро и др. ", "date": "2017.12.05", "title": "Евростат: Българите са сред умерените консуматори на алкохол в ЕС"}
{"url": "https://www.24chasa.bg/novini/article/6594282", "text": "Компанията Ютюб заяви, че възнамерява да увеличи догодина броя на сътрудниците си, работещи за откриване на екстремистко, свързано с насилие и друго неподходящо съдържание, предадоха Ройтерс и ТАСС. Ютюб е разработила автоматичен софтуер за откриване на свързани с екстремизъм видеоматериали и сега иска да направи същото с клипове, съдържащи слово на омразата или са неподходящи за деца. Ъплоудърите, чиито видеоматериали бъдат набелязани от софтуера, може да бъдат лишавани от правото да събират приходи от реклама, предава БТА. Ютюб обаче е получила оплаквания от ъплоудъри, че софтуерът е предразположен към грешки. Добавянето на още хора към хилядите сътрудници, отговарящи за преглеждане на съдържанието, ще осигури на компанията повече данни за захранване и евентуално за подобряване на нейния софтуер за машинно самообучение. Целта е общият брой на хората в компанията Гугъл, проверяващи за съдържание, което може да нарушава нейните политики, да стане над 10 000 през 2018 г. С тези действия Ютюб, която е собственост на Гугъл, отговаря на отправяните й критики заради екстремистки, свързани с насилие и други неподходящи видеоклипове и коментари. По-рано тази година Гугъл обяви, че ще засили борбата с разпространение на видеозаписи с екстремистко съдържание в Ютюб.", "date": "2017.12.05", "title": "Ютюб увеличaва сътрудниците си, откриващи екстремистко съдържание догодина"}
{"url": "https://www.24chasa.bg/novini/article/6594288", "text": "Остава в сила частичното бедствено положение за село Гърляно. Това съобщи за „Фокус”– Кюстендил Ивайло Чалъков, експерт „Отбранителна и мобилизационна подготовка” към Община Кюстендил. По думите му няма опасност за местното население, в селото има електрозахранване и водоподаване, реката е в коритото си. „Обявеното частично бедствено положение остава в срок до 7 дни по Закона при защита от бедствия. То е обявено на 2 декември”, каза Ивайло Чалъков. По думите му има ежедневни обходи на поречието на река Бистрица. Предстоят и много дейности, след отмяна на бедственото положение.", "date": "2017.12.05", "title": "Остава в сила частичното бедствено положение за село Гърлян"}
{"url": "https://www.24chasa.bg/novini/article/6594298", "text": "9 души са пострадали при катастрофи в рамките на едно денонощие във Варна и областта, съобщиха от дирекцията на полицията в морската столица. В повечето случаи причината за тежките инциденти е високата скорост. 32-годишна жена е откарана в болница с различни контузии, след като съпругът й изтърва контрола над семейния шевролет заради висока скорост и се заби в рекламна табела на автомагистрала \"Хемус\", близо до Девня. Друга жена е в болница със сътресение на мозъка, след като се обърна по таван с фолксвагена си на пътя Бургас-Варна. 22-годишната дама карала прекалено бързо по мокрия асфалт, колата поднесла и се обърнала в канавката. 53-годишна пешеходка беше блъсната в Аксаково, докато пресича. Полицията издирва шофьора, който дори не спрял да види в какво състояние оставя жената на пътя. За късмет тя се разминала само с леки травми и контузии. Униформените издирват още един шофьор, блъснал 18-годишно момиче във Варна и избягал. Девойката пресичала на зелен светофар. Откарана е в болница с контузия на крака. Друга пешеходка - на 66 години, беше блъсната в Провадия. В този случай 37-годишният шофьор карал прекалено бързо по мокрия асфалт и не успял да спре навреме. Жената е настанена в болница в контузии на мозъка и гръдния кош. Животът й е вън от опасност. При подобна ситуация пострадал 61-годишна варненка. Заради висока скорост в дъжда 30-годишен шофьор на фолксваген не успял да спре навреме и блъснал тойотата на пострадалата. Тя е със счупени ребра след инцидента. 35-годишна добричлийка предизвика верижна катастрофа по пътя от родния си град към Варна и причината отново е високата скорост. Дамата карала прекалено бързо, изтървала контрола над опела си, навлязла в платното за насрещно движение, ударила се челно във фолксваген, извъртяла се с колата си от удара и спряла в сеат. Виновната жена е в болница със счупен таз и сътресение на мозъка. 29-годишният шофьор на фолксвагена е със счупен крак. 26-годишен варненец си строши носа и получи контузия на гръдния кош, след като се блъсна с фолксвагена си в ауди, което карало пред него. Според полицията причината е несъобразена скорост и неспазване на дистанция.", "date": "2017.12.05", "title": "9 ранени при катастрофи за денонощие във Варненско"}
{"url": "https://www.24chasa.bg/novini/article/6594306", "text": ". Трагедията е станала в понеделник призори. Токът убил Билян Й. докато се къпел. По случая тече разследване и полицията продължава да изяснява причините за ужасния инцидент. Билян бил студент в Техническия университет в Габрово. Момчето се прибрало при родителите си в Лом преди празниците. Младежът живее в къща с баща си и втората му жена. Около 1 часа през нощта в дома им избухнал пожар. Пламнал коминът. Семейството ведната подало сигнал на 112 и от там пратили пожарна. Огнеборците потушили огъня, направили оглед в къщата и си заминали, предаде  . Билян и родителите му решили да почистят. Тримата жулили и мили до към 4 часа сутринта. Момчето влязло да си вземе душ преди да легне. Пуснало душа и заедно с водата от крана протекъл 220 волта ток. Съпругата на баща му чула виковете от банята и се притекла на помощ. Пробвала да измъкне Билян, който все още бил жив, хванала го за ръката, но я блъснало електричество. Жената спряла бойлера и извикала линейка. Медиците качили Билян в линейката и да го закарат в местната болница. Там докторите констатирали смъртта му. В дома на семейството незабавно започнал оглед. Сформирана е група с участие на екип на електроразпределителна компания и служител на пожарната. При огледа не са намерени категорични данни за аварирал ел. уред или друг източник на ел. енергия, вероятен причинител на инцидента. Трупът на загиналия студент е откаран за аутопсия в Монтана. По случая е образувано досъдебно производство в РУ Лом.", "date": "2017.12.05", "title": "Убитият от ток в банята студент преди това гасил пожар"}
{"url": "https://www.24chasa.bg/novini/article/6594344", "text": "Най-малко 8 души загинаха, а близо 10 души бяха ранени при експлозия на взривно устройство в микробус в сирийския град Хомс, предава БТА.  Атентатът беше извършен в квартала Акрама, в който живеят основно алауити - религиозна общност, клон на шиитския ислям, към която принадлежи и сирийският президент Башар Асад. В квартала в миналото станаха няколко атентата, като най-тежкият бе през октомври 2014 г., когато 54 души бяха убити в самоубийствено нападение пред училище. Сред тях имаше 47 ученици под 12 години.", "date": "2017.12.05", "title": "8 загинаха, а 10 са ранени при експлозия в микробус в сирийския град Хомс"}
{"url": "https://www.24chasa.bg/novini/article/6594343", "text": "Арабската лига осъди днес убийството на бившия йеменски президент Али Абдула Салех и предупреди, че то заплашва да взриви ситуацията в страната, предаде египетската информационна агенция Мена, цитирана от Ройтерс и Франс прес. Генералният секретар на Арабската лига Ахмед Абул Гаит осъди също \"престъпното\" движение на хусите, които убиха Салех, и го нарече терористична организация. Той настоя и международната общност да гледа на хусите като на терористи, информира БТА. \"Трябва да се използват всички възможни средства, за да се избави йеменският народ от този кошмар\", добави шефът на Арабската лига. Боевете в лагера на шиитските бунтовници в Сана са причинили смъртта на 234 души, над 400 са ранени, съобщи днес говорителка на Международния Червен кръст, имайки предвид сраженията между бунтовниците хуси и бившите им съюзници и нови врагове - привържениците на убития вчера бивш президент Али Салех, предаде Франс прес.", "date": "2017.12.05", "title": "Арабската лига: Убийството на бившия президент може да взриви ситуацията в Йемен"}
{"url": "https://www.24chasa.bg/novini/article/6575801", "text": "Най-авторитетният новинарски сайт в България – 24chasa.bg, e пораснал с 3,56% спрямо същия месец преди година,  . Ръст от 3,13% има и при импресиите спрямо предишния месец ( Най-голям ръст от сайтовете на Медийна група България има при bgfermer.bg (14,66% на уникалните потребители и 43,01% на импресиите), който е най-големият български сайт за агробизнес. Пораснали са също женският сайт mila.bg, бизнес сайтът dotbg.bg (4,05%) и здравният 24zdrave.bg (5,56%). Рекорден ръст по посещения регистрира сайтът на \"24 часа\" през септември - 8,43% и 9,57% на годишна база, според данните на Gemius . Реално  , защото Gemius измерва само българския трафик, а всеки пети в  , както и в мобилния   , влиза от чужбина. Мобилният сайт на \"24 часа\" има ръст от 10,72% за септември, което го прави  . В статистика на Gemius влизат и читателите на \"24 часа\" в Instant Articles -   e и една от първите български медии, които създадоха в началото на годината  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук и туитър канали, както и други мултимедийни платформи.   ", "date": "2017.12.05", "title": "24chasa.bg с ръст от 3,56% на годишна база, с 3,13% повече са импресиите за октомври"}
{"url": "https://www.24chasa.bg/novini/article/6594337", "text": "С 902 млн. лв. повече приходи са планирани за догодина в бюджета на Държавното обществено осигуряване, информира народният представител от Велико Търново инж. Клавдия Ганчева, която е член на парламентарната Комисия по труда, социалната и демографската политика. Това се дължи на увеличения брой осигурените лица, на повишената с 1 процент осигурителна вноска и на ръста на средния осигурителен доход, обясни народният представител, цитирана от пресцентъра на ГЕРБ в Търново. Предвижда се административно увеличение на минималните осигурителни доходи по икономически дейности и основни групи професии с 3.9 процента, идентично на предвидения ръст на Брутния вътрешен продукт. Планираният ръст на разходите по бюджета на държавното осигуряване е 691.8 млн лв. Благодарение предприетите мерки от правителството на премиера Борисов, се установява трайна тенденция за намаляване дефицита на системата. Това са реални резултати от борбата със „сивата“ икономика, като се намалява трансферът от държавната хазна към бюджета на общественото осигуряване, а все повече разходи се покриват от осигурителните вноски. Определи се минималният осигурителен доход да бъде 510 лв., съобщи народният представител инж. Ганчева. Увеличава се също минималният осигурителен доход на земеделски стопани и тютюнопроизводители от 300 на 350 лв. Запазва се размерът на максималния осигурителен доход от 2600 лв. Преизчисляване на пенсиите с 3.8 процента е предвидено от 1 юли, съобщи още инж. Клавдия Ганчева. От тази дата ще се повиши и минималната пенсия за стаж и възраст - на 207, 60лв. Социалната пенсия за старост пък се увеличава на 125.58 лв. Максималният размер на получаваната пенсия се запазва и така „таванът“ остава 910 лв. Средният размер на парите за един пенсионер догодина се предвижда да достигне 362.97 лв, което е с 5.5 процента повече, спрямо сега. Увеличава се минималният дневен размер на обезщетението за безработица, като от досегашните 7.20 лв. става на 9 лева. Догодина по-високо ще бъде и обезщетението за отглеждане на малко дете от 1 до 2-годишна възраст – от 340 лв. на 380 лв. Увеличава се също размерът на т.нар. „детски“. Месечната помощ, съгласно Закона за семейните помощи за деца, вече ще е 40 лева за семейства с едно дете, 90 лв. за семейства с две деца и 135 лв. за тридетните семейства. Режимът за изплащане на болнични се запазва като настоящия. С приемането на бюджета, депутатите определиха също и нов максимален размер на гарантираните вземания от 1300 лева. Догодина се предвижда продължаване на финансирането на социалните услуги „Личен асистент“, „Социален асистент“ и „Домашен помощник“ за подобряване качеството на живот на хората с увреждания, както и на децата, нуждаещи се от постоянна грижа в ежедневието си. С оглед запазване на административния капацитет и нормалното функциониране на структурите към МТСП , в това число Агенция „Социално подпомагане“, Агенция по заетостта, Изпълнителна агенция „Главна инспекция по труда“ и др, е предвидено увеличение на средствата за персонал. За заетите в сектора депутатът инж. Ганчева съобщи, че с оглед обвързване на извършваната работа с резултатите и постигане на адекватно възнаграждение, за служителите са осигурени допълнителни средства в размер на 9.4 млн лв.", "date": "2017.12.05", "title": "Депутат от ГЕРБ: По-високи пенсии и повече пари за отглеждане на дете са заложени в бюджета за 2018"}
{"url": "https://www.24chasa.bg/novini/article/6594376", "text": "Турският президент Реджеп Тайип Ердоган предупреди днес, че евентуално признаване на Ерусалим за столица на Израел от американската администрация може да доведе до скъсване на отношенията между Анкара и еврейската държава, предаде агенция Франс прес, цитирана от БТА. \"Ще водим тази борба докрай и с решителност. Това може да стигне до скъсване на дипломатическите ни отношения с Израел\", заяви Ердоган, добавяйки, че статутът на Ерусалим е \"червена линия за мюсюлманите\". Промяна на \"историческия\" статут на Ерусалим би предизвикала \"голяма катастрофа\" и \"би сложила край на мирния процес\", заяви на пресконференция вчера и турският правителствен говорител Бекир Боздаг. Подобно решение на американската администрация \"би открило пътя към нови стълкновения, към нови спорове, допълнителна нестабилност в района, към непредвидими събития\", каза той.", "date": "2017.12.05", "title": "Ердоган: Признаването на Ерусалим за столица на Израел може да ни скара"}
{"url": "https://www.24chasa.bg/novini/article/6594365", "text": "За 10 години България е постигнала прогрес във всички области на икономиката като приносът на членството ни в ЕС към него е различен за различните сектори, съобщиха от БАН. Категоричен успех сме постигнали във фискалната, банковата и данъчната политика, но сме се провалили в регионалното развитие и човешките ресурси. Това е основният извод около който се обединиха учените от Института за икономическо изследване при БАН по време на дискусията за ефектите от присъединяването на страната ни към ЕС. Равносметката от първите 10 години от членството на България в ЕС е представена в специална книга на тема: „Българската икономика – десет години в Европейския съюз“. Нейн рецензент е ст.н.с. д-р Симеон Дянков, министър на финансите и вицепремиер в първото правителство на Бойко Борисов. Освен авторите на изследването, в дискусията се включиха представители на академичните среди от 11 университета, на неправителствени организации и на министрествата, както и още двама вицепремиери – доц. д-р Даниела Бобева и Зинаида Златанова от правителството на Пламен Орешарски. Поздравления за изданието, както и интерес към резултатите, проявиха министърът на българското председателство на Съвета на ЕС 2018 г. Лиляна Павлова, български евродепутати и др. По време на представянето на книгата Симеон Дянков подчерта, че е съгласен с тезата на авторите от ИИИ при БАН, че за първите 10 години членство България се е развила на две скорости – София, която по показателите за икономическо развитие е достигнала средното за ЕС и останалите български региони, които са последни в икономическо отношение в ЕС. Според него големите пари и големите инвестиционни проекти през последните 10 години продължават да се разпределят доста планово и централно от българските правителства. Кризата се отрази върху българската икономика във всички области, но тя не може да бъде извинение за бавното сближаване, подчерта Даниела Бобева, автор на частта за икономическа интеграция на България към ЕС в иследването на ИИИ при БАН. Капацитетът на икономиката не беше задвижен, а загубата на растеж е естествен резултат от хроничното недоизползване на ресурсите и сравнителните предимства на страната, добави тя към равносметката от членството ни в ЕС. Членството и придържането към общите европейски политики, където България е един от най-добрите примери, не са достатъчни за растеж и сближаване. Част от европейските политики се провалиха у нас – регионалната и политиката по човешките ресурси, обобщават авторите на изследването - проф. д. ик. н. Росица Рангелова, проф. д-р Емил Панушев, проф. д-р Татяна Хубенова-Делисивкова, проф. д-р Искра Христова-Балканска, доц. д-р Даниела Бобева-Филипова, гл. ас. д-р Едуард Маринов, гл. ас. д-р Юлия Стефанова, гл. ас. д-р Антон Костадинов, д-р Иван Бянов, д-р Невена Бянова и д-р Яна Пальова. Икономистите на БАН са на мнение, че уроците от успехите и неуспехите на България и другите страни през изминалите 10 години могат да послужат като коригиращ механизъм за водените европейски и национални политики. Според тях по-активното участие на страната ни в европейския процес на реформи, съчетано с насърчителни национални политики, ще могат да мобилизират българските ресурси за висок, качествен и устойчив растеж, ще предпазят икономиката от рисковете в Общността и ще съдействат за максимизиране ползите от членството в ЕС.", "date": "2017.12.05", "title": "Икономисти от БАН с изследване за ефекта от членството ни в ЕС: Прогрес навсякъде"}
{"url": "https://www.24chasa.bg/novini/article/6594389", "text": "Висшата съдебна инстанция в Австрия - Конституционният съд, разпореди днес в страната да започне най-късно през 2019 г. регистрация на бракове между лица от един и същи пол с оглед забраната върху дискриминацията въз основа на сексуалната ориентация, предаде Франс прес, цитирана от БТА. Забраната върху еднополовите бракове \"нарушава принципа за равенство и недискриминация въз основа на лични качества като сексуалната ориентация\", посочва съдът в решението, взето по повод молба, внесена от двойка жени. От 2010 г. австрийските еднополови двойки могат да сключват граждански съюзи, но не и брак помежду си, напомня Асошиейтед прес. Шестнадесет страни в Европа признават еднополовите бракове, припомня Франс прес.", "date": "2017.12.05", "title": "Конституционният съд на Австрия разреши\nхомосексуалните бракове"}
{"url": "https://www.24chasa.bg/novini/article/6594392", "text": "Брутният вътрешен продукт на България се повиши през третото тримесечие на 2017 година с 0,9% спрямо предходните три месеца и нарасна с 3,9% в сравнение със същия период на предходната година, показват предварителни данни на Националния статистически институт (НСИ), съвпадащи с експресната оценка, направени преди около месец. Икономическата експанзия се забави слабо до 0,9% на тримесечна база, след като през второто тримесечие БВП нарасна с 1,0%, отбелязвайки най-добрия икономически подем от началото на 2015-а година, когато БВП нарасна с 1,1 на сто. Данните на НСИ на годишна база също останаха неревизирани, отбелязвайки икономически растеж от 3,9% след нарастване с 3,7% през периода април - юни. Това е най-доброто темпо на икономическа растеж от края на 2016-а година, когато БВП нарасна на годишна база с 4,0 на сто. Според предварителните данни на НСИ за третото тримесечие на 2017 година брутният вътрешен продукт на нашата страна възлиза на 26,990 млрд. лева по текущи цени, като, преизчислен в евро, БВП е съответно в размер от 13,800 млрд. евро и на човек от населението се падат 1948 евро (или 3810 лева). Създадената от отраслите на националната икономика брутна добавена стойност през третото тримесечие на настоящата година възлиза на 23,288 млрд. лева по текущи цени. През периода юли - септември 2017-а относителният дял на аграрния сектор в добавената стойност на икономиката намалява равнището с 0,6% спрямо същото тримесечие на предходната година до 7,3 на сто. В същото време индустриалният сектор намалява относителния си дял в добавената стойност на икономиката с 0,4% до 28,5 на сто, докато реализирана добавена стойност от дейностите в сферата на услугите, нараства до 64,2% от 63,2% през същото тримесечие на предходната година. Крайното потребление през третото тримесечие се увеличава с 0,9% на тримесечна база (след повишение с 0,5% през второто тримесечие) и нараства на годишна база с 4,3% (след повишение с 3,8% през трите месеца до края на юни). Брутната добавена стойност пък нараства с 0,7% на тримесечна база и с 4,0% спрямо година по-рано (след повишение с 4,2% през второто тримесечие). Външнотърговското салдо е положително, като през трите месеца до края на септември износът на стоки и услуги се увеличава на тримесечна база с цели 3,0% (след слабо повишение с 1,3% през второто тримесечие) и бележи ръст на годишна база от 4,1% (след повишение с 3,7% през предходното тримесечие) до 19,129 млрд. лева (относителен дял в размер на 70,9% от БВП). В същото време вносът се повишава с 1,3% на тримесечна база (след повишение с 1,1% през предишното тримесечие) и нараства с 5,1% на годишна база (след повишение с 6,5% точно година по-рано) до 15,771 млрд. лева (58,5% от БВП). По-солидният растеж на износа от този на вноса води до положително външнотърговското салдо през второто тримесечие в размер на цели 3,358 млрд. лева, представлявайки 12,4 процентни пункта от БВП на нашата страна. Днешната експресна оценка на НСИ за третото тримесечие на настоящата година, показваща растеж на БВП с 3,9% годишна база, се доближава до \"есенната\" средносрочна прогноза на Министерството на финансите, според която икономиката се очаква да нарасне с 4,0% през 2017-а година преди да последва стабилизация на растежа на нива около 3,9% през следващите три години. Данните за третото тримесечие отговарят и на \"есенната\" прогноза на Европейската комисия, според която БВП на България ще нарасне през настоящата година с 3,9% - далеч по-силно от \"пролетната\" прогноза на ЕК за експанзия с едва 2,9 на сто. НСИ представи и предварителни данни за производителността на труда, заетите лица и отработеното време в нашата страна през третото тримесечие на годината. През трите месеца до края на септември общият брой на заетите лица на възраст 15 и повече навършени години достига 3,7169 милиона, а общият брой на отработените часове е 1,4904 милиарда. На едно заето лице се падат 7261,5 лева от текущия обем на БВП, като всеки зает създава средно 18,1 лева БВП за един отработен час. Брутната добавена стойност средно на един зает през третото тримесечие реално се увеличи с 0,5%, а средно отработеният човекочас - с 0,6% спрямо същото тримесечие на предходната година.", "date": "2017.12.05", "title": "НСИ: Икономическият растеж се ускори до 3,9% през третото тримесечие на годината"}
{"url": "https://www.24chasa.bg/novini/article/6594401", "text": "ВАС гледа утре делото на омбудсмана Мая Манолова срещу \"Топлофикация\" ЕАД за отказа на изпълнителния директор Георги Беловски да предостави достъп до обществена информация за дейността на дружеството по събиране на вземанията му по съдебен ред, съобщиха от пресцентъра на омбудсмана. Делото е на втора инстанция във ВАС, след като омбудсманът го спечели на първа пред Административния съд - София -град, а сега \"Топлофикация\" обжалва решението. \"Топлофикация\" е отказала да отговори на десет въпроса на Манолова по Закона за достъп до обществена информация /ЗДОИ/ за т.нар. \"юрисконсултски възнаграждения\", които дружеството прибира от своите длъжници, въпреки че заплатите на юристите й са включени в цената на топлинната енергия, одобрена от КЕВР. По информация на обществения защитник над 15 млн. лева е събрало дружеството от юрисконсултски хонорари през 2015 г., чрез започнатите дела срещу 21 хиляди столичани. В същото време, от бизнес плана за развитие на дружеството, представен пред Столичния общински съвет, става ясно, че \"Топлофикация\" е платила около 3 млн. лв. на външни адвокатски кантори, допълват от пресцентъра на омбудсмана. Манолова не е получила отговор в 14-дневен срок на въпросите си, съгласно закона, а от \"Топлофикация\" са изразили писмено становище, в което се твърди, че поисканата информация не попада в приложното поле на ЗДОИ.", "date": "2017.12.05", "title": "ВАС гледа утре делото на Мая Манолова срещу \"Топлофикация\""}
{"url": "https://www.24chasa.bg/novini/article/6594408", "text": "Испания оттегли европейската заповед за арест на отстранения от власт председател на Женералитата на Каталуния Карлес Пучдеон и още четирима бивши министри от кабинета в Барселона, които избягаха заедно с него в Белгия, съобщи AFP. Съответната информация бе потвърдена от Върховния съд на Испания. Източници от органа поясниха обаче, че заповедта за ареста им в Испания остава в сила и те ще бъдат задържани при връщането им в страната, предава \"Фокус\".", "date": "2017.12.05", "title": "Испания оттегли европейската заповед за арест на Карлес Пучдемон"}
{"url": "https://www.24chasa.bg/novini/article/6594407", "text": "България заявява, че защитата на потребителите е основен приоритет. Това заяви заместник-министърът на икономиката Александър Манолев преди връчването от президента на Европейската организация за защита на потребителите /BEUC/ Орян Бринкман на Меморандум с приоритетите на организацията за Българското председателство на съвета на ЕС. Заместник-министър Манолев увери, че страната ни полага много усилия за защита на потребителите на национално ниво, отчитайки работата на Комисията за защита на потребителите, която извършва средно около 40 000 инспекции в година. Той уточни, че основните направления на тези проверки са за безопасност на продуктите, превенция на нелоялни търговски практики, защита от несправедливи договорни отношения и други, предаде БТА.  \"Важно е да се каже, че тенденцията е да расте броят на хората, които се обръщат към институцията, като последните три години те надхвърлят 20 000\", добави Александър Манолев. Той допълни, че все по-често гражданите се обръщат към Комисията за защита на потребителите за консултации по потребителски въпроси, без непременно да се е стигнало до спор с търговец. Александър Манолев информира, че връченият меморандум от BEUC се фокусира в голяма степен върху процесите на дигитализиране на икономиката и набелязване на мерки, които да гарантират правата на потребителите. Президентът на BEUC Орян Бринкман гарантира, че организацията, която представлява, ще бъде част от проверката на качеството на стоките и услугите, които се предоставят на българските потребители. Той уточни, че Европейската организация за защита на потребителите представлява интересите на потребителите пред институциите на ЕС, като в нея членуват 43 независими национални потребителски организации. Организация на BEUC в България се представлява от председателя на Асоциация \"Активни потребители\" Богомил Николов. \"В този Меморандум ние подчертаваме това, което е важното да се случи сега като работен процес\", оповести Орян Бринкман. Той информира, че в меморандума са залегнали три основни въпроса - законите, свързани с т. нар. \"Нова сделка\", правните гаранции за потребителите и безопасността на продуктите. През 2016 г. от BEUC са направили преглед на правата на потребителите, който показал, че законите на хартия защитават потребителите, но реално е много трудно да бъдат защитени правата им и те да получат компенсации, когато е нужно. По думите му трябва да се промени прилагането на законите, като някои от средствата за защита на потребителите трябва да бъдат промени. По въпроса за новата сделка Бринкман уточни, че ЕК подготвя нови предложения, които ще влязат в сила през пролетта на 2018 г. От BEUC също така са забелязали, че онлайн платформите причиняват множество проблеми на потребителите. По тази причина, според Бринкман, трябва да се обезпечат правните гаранции. Освен това трябва по-добре да бъдат защитени и потребителите, ползващи дигиталното съдържание - тези, които купуват игри или музика, защото в много случаи качеството или съдържанието не отговарят на изискванията. \"Потребителските права не са защитени в достатъчна степен от властите, някои от съществуващите защити трябва да бъдат подобрени, като добавим по-добри опции за решаване на спорове\", заяви Орян Бринкман. По думите му Българското председателство на Съвета на ЕС може да помогне не само за потребителските теми, но на други, които имат значение - автомобили, по-ефикасни домове, както и на пазара на телекомуникационни услуги.", "date": "2017.12.05", "title": "Зам.-министърът на икономиката: Защитата на потребителите е основен наш приоритет"}
{"url": "https://www.24chasa.bg/novini/article/6594435", "text": "Във втория ден от посещение си във Франция президентът Румен Радев се срещна с водещи френски компании от авиационната промишленост, земеделието и производството на храни и отбраната, предаде  . Държавният глава покани компаниите да засилят технологичното и индустриално сътрудничество с България, както и производството си у нас. В срещата участваха представители на Air France, производителите на компоненти за Еърбъс и други. По-късно президентът се срещна с генералния директор на ЮНЕСКО и на Организацията за икономическо сътрудничество и развитие. Държавният глава посочи пред медиите, че г-жа Азуле го посрещнала с думите: „Заповядайте, това е българска територия” – заслуга, която Радев отдаде на предшественицата на Азуле - Ирина Бокова. България има огромно историческо и културно наследство и ще продължи да разчита на подкрепата на ЮНЕСКО за неговото опазване и развитие, както и за осъществяването на археологически разкопки у нас. Има още много какво да бъде открито, но за това са нужни и финансови средства. Това заяви пред журналисти президентът Румен Радев. Президентът добави, че по време на разговора е била обсъдена и възможността за оказването на международна подкрепа на страната ни за инкримирането на опитите за кражба на българско историческо наследство. Румен Радев и Одре Азуле са обсъдили и перспективите за улесняване на достъпа до образование за децата в България. „ЮНЕСКО има своите пректи и трябва да работим заедно в направлението да се налагат общи европейски и световни стандарти. Това, което говорихме в подкрепа на образованието и науката, е в пълно съответствие с нашата идея за хармонично развитие на наука и високи технологии не само на Запад, но и на Изток”, заяви държавният глава. Президентът посочи също така, че учените от балканските държави са обединени около идеята с помощ от ЦЕРН да бъде изграден международен институт за устойчиво развитие с научен център, в който да има ускорител на ядрени частици и който да обедини на едно място наука, образование и медицина. „Имаме идеен проект, по който се работи усилено. По моя инициатива бе свикана и създадена междуведомствена група по проекта с българските учени, които работят по изграждането на този център, и се надявам по време на нашето председателство на Съвета на ЕС да бъде поставен на масата, защото той наистина ще обединява балканските държави”, подчерта Румен Радев. Държавният глава добави, че не може темата за европейската интеграция на страните от Западните Балкани да се изчерпва само със социални проекти или такива в областта на правосъдието, транспорта, инфраструктурата и дигиталнита свързаност. „Необходима е и интеграция в областа на образованието и науката и тогава ще можем да говорим за наистина всеобхватен подход към Западните Балкани”, посочи още президентът Радев пред представители на българските медии в Париж. По-късно днес българският държавен глава ще проведе среща с генералния секретар на Организацията за икономическо сътрудничество и развитие Анхел Гурия.", "date": "2017.12.05", "title": "Румен Радев: Полетът с \"Рафал\" е идея на Макрон, не може да се откаже (Видео)"}
{"url": "https://www.24chasa.bg/novini/article/6594461", "text": "За осигуряване на реда по време на празника на студентите - 8 декември, ще бъдат ангажирани екипи на Охранителна полиция и Главна дирекция „Пожарна безопасност и защита на населението“. Предприети са мерки за засилено полицейско присъствие около местата, където се очаква да има струпвания на празнуващи. Проведени са срещи с представители на местната власт, както и с управителите и охраната на питейните и увеселителните заведения. Това съобщават от пресцентъра на МВР. Препоръки на „Пътна полиция“ за безопасно движение по време на студентския празник – 8 декември : Иди на празника с обществен транспорт, с такси или намери кой да шофира! Ако ще празнуваш в населеното място, в което живееш или учиш, отиди в заведението без своя автомобил. Наеми такси или помоли някой близък да те закара и да те върне от купона. До хижата или хотела нека шофира най-опитният! Ако празникът ще е в друго населено място, прецени опита си като шофьор при зимни условия. Отчети факта, че управлението на чужд автомобил, с чиито особености не си свикнал, е рисково. Помни, че през зимата има мъгли, заскрежавания, валежи, поледици и често поднася и други неприятни изненади. Смени гумите със зимни или с дълбочина на протектора не по-малка или равна на 4 мм! Погрижи се автомобилът да е оборудван с подходящи за зимни условия гуми или с дълбочина на протектора не по-малка или равна на 4 мм. Промяната е записана в Закона за движението по пътищата от тази година! Смяната на гумите е задължителна от 15 ноември. Светлините, чистачките и отоплението на автомобили трябва да са изправни! Заради своята безопасност провери изправността на осветителните тела и чистачките. Зареди резервоарчето с незамръзваща течност за почистване на стъкла. При възможност пътувай през светлата част на деня, избягвай шофиране на фарове. За неизправни светлини и чистачки законът предвижда и глоба. Снабди се с вериги за сняг, лопата, буксирно въже, одеало, пожарогасител, аптечка, светлоотразителна жилетка и обезопасителен триъгълник. Всички тези дребни наглед вещи може да спасят пътуващите при внезапно попадане в опасна ситуация. Не забравяй и че липсата на обезопасителен триъгълник, аптечка, пожарогасител и светлоотразителна жилетка се наказва с глоба. Никога не шофирай пил или дрогиран! Ако празникът започне с алкохол още в автомобила, който управляваш, не се поддавай на изкушението да пиеш! И малките дози и концентрации са опасни и увеличават риска от катастрофа. Управлението на МПС с концентрация на алкохол в кръвта над 0,5/1000 до 1,2/1000 е административно нарушение, а управлението с концентрация на алкохол в кръвта над 1,2/1000 и/или след употреба на наркотични вещества или техни аналози е престъпление! При всички случаи обаче тези ситуации водят до много негативни последици, някои от които са глоба, участие в съдебен процес, отнемането на свидетелството за управление на автомобила и временното му спиране от движение. Бъди концентриран, не отклонявай вниманието си при шофиране! Шумът от разговори и силната музика, както и приповдигнатото настроение в автомобила пречат на концентрацията и отклоняват вниманието на шофьора. Помоли приятелите си да се съобразят с това. Не участвай в нерегламентирани състезания (гонки)! Ако пътуваш организирано в група, не се поддавай на приятелски закачки и въвличане в нерегламентирани или спонтанно предизвикани състезания (гонки). Не предприемай рискови изпреварвания. Има промяна в Закона за движението по пътищата и това нарушение вече се наказва с глоба, с лишаване от право да се управлява МПС, както и със спиране на автомобила от движение за определен период от време. Ако твоят шофьор управлява рисково - превишава значително скоростта, изпреварва неправилно и създава предпоставки за катастрофа, направи му забележка. Помни, че той застрашава и твоя живот. След купона починете и тогава отпътувайте обратно! Важно е след купона шофьорът да е добре отпочинал и освежен. Най-добре е предварително да се определи кой ще шофира обратно, за да не се увлича в наздравиците и да е бодър на следващия ден. Всички изчакайте до възстановяването на шофьора и тогава потеглете на път с риск да закъснеете и да нарушите предварителния план. Ако няма кой да шофира, защото всички са под въздействието на алкохола, не прави компромис. Не сядай зад волана, ако още не си напълно трезвен и ако не са изминали поне 8 часа от употребата на алкохол. Ако шофираш ти и усетиш опасна сънливост, не се колебай и спри за почивка край пътя. При необходимост сигнализирай на телефон 112.", "date": "2017.12.05", "title": "Вижте какво препоръчва МВР за 8-и декември"}
{"url": "https://www.24chasa.bg/novini/article/6594428", "text": "Липса на удобна инфраструктура, застрояване и цялостни лоши условия на живот предизвикаха недоволството на жителите на столичния квартал „Манастирски ливади“. Гражданите настояват и за нов устройствен план, който ясно да рамкира и изчисти нередностите и своеволията в района. Има ли и други квартали, със сходни проблеми и кои са механизмите, по които проблемите на живущите в тези райони да бъдат трайно решени? Тези и още въпроси коментира кметът на София Йорданка Фандъкова в интервю за „Фокус“. Квартал „Манастирски ливади“, както и Изток, така и Запад, квартал „Витоша – ВЕЦ-Симеоново“, квартал „Кръстова вада“ – изток и запад, „Малинова долина“ са част от новите квартали на София, където от края на 90-те години на бивши земеделски земи започна бурно строителство, което продължава и до днес. Основният проблем на тези квартали е липсата на общинска собственост за изграждане на улици, канализация, детски градини, училища, както и даването на разрешение за строеж без ангажимент от страна на инвеститорите за изграждането на публична инфраструктура. Хората, с които се виждам вече няколко пъти от квартал „Манастирски ливади“, от квартал „Изток“ и от квартал „Витоша – ВЕЦ-Симеоново“ съвсем естествено искат добри улици и тротоари, но затова е нужно да се проведат изключително тежки процедури по изкупуване и отчуждаване на частни терени. Почти за всяка отсечка тротоар, улица или за всяка площадка се налага отчуждаване. Почти винаги тези оценки се обжалват от собствениците, които искат по-високи цени за своите терени, и това прави процеса много дълъг и труден. Този процес не се вижда от хората и те съвсем основателно са недоволни. И с хората от двата квартала имахме срещи, имаме планове за действие с конкретни задачи, около които се обединихме. И в двата квартала, за да се изпълни регулацията цялостно, е необходимо отчуждаването на огромни площи – около 300 дка за всеки от кварталите. В „Манастирски ливади-изток“ сме напреднали много повече с отчуждаването на имоти, придобили сме повече от половината необходими, и сме заложили да продължим този процес, за да можем да изградим конкретни улици – улица „Иван Кирков“, улица „Флора“, улица „Златните мостове“, да отворим улица „Шарл Шампо“, както и да продължим отчуждаването за изграждането на булевард „Тодор Каблешков“.  Заложили сме много конкретни ангажименти за 2018 година. 2 млн. лева сме заложили за отчуждаването само в този квартал. През следващата година ще изградим улица „Костенски водопад“, ще ремонтираме улица „Тодор Джебаров“, които са на обща стойност около 1 млн. лева. Предвиждаме и започването на реализацията на още един участък от булевард „Тодор Каблешков“ – това е участъкът от булевард „България“ до улица „Костенски водопад“. Имаме ангажимент пред гражданите и след обсъждане на заданието, да обявим и процедура за цялостно изграждане на булеварда до булевард „Черни връх“ заедно с предвиждане на трамвайно трасе. Този булевард е важен не само за този квартал, той е важен за цяла София, защото това е част от вътрешния ринг на града и е необходим за цялостното извеждане на движението от централната градска част, което е и важна мярка за намаляване замърсяването на въздуха от автомобили. В квартал „Манастирски ливади-изток“ започваме и строителството на първата детска градина в квартала, за която сме заложили 5 млн. лева, както започна вече разчистването за първия малък парк, който трябва да е готов следващата година. И в двата квартала изграждаме и ще продължим да изграждаме улично осветление. Това е важна задача, която хората са ни поставили. В квартал „Витоша – ВЕЦ-Симеоново“ също започваме изграждането на детска площадка, има и отпуснати средства – около 100 хил. лева за спортна площадка на почти единствените останали общински терени в квартала. Там също имаме конкретни ангажименти за ремонт и изграждане на улици и тротоари.  Тези процедури са дълги. Те подлежат на обжалвания. Така че ние заделяме средства и в зависимост от приключването на процедурите, ще се разплащаме целево, конкретно, за да можем да изграждаме определена инфраструктура. Трябва да припомня, че повечето терени на тези квартали са върнати по Закона за собствеността и ползването на земеделските земи, а тоест, бивши земеделски земи са върнати на вече урбанизирана територия. Това е голям проблем за града. Трябва да кажем, че това връщаме продължава и в момента. За съжаление, много често то е свързано с много нарушения и скандали. Вие медиите сте извеждали някои от тях. Затова вече няколко пъти настоявам и пред министъра на земеделието, и пред Комисията в Народното събрание да се определи краен срок за приключване на преписките по този закон. В годините назад тези райони, както и в други подобни, общинската собственост почти напълно е изчезнала. Както вече казах, само за тези два квартала е необходимо отчуждаването на по около 300 дка за реализиране на уличната регулация. В квартал „Манастирски ливади-изток“ сме напреднали чувствително. Там Столичната община придоби над половината – около 170 дка и беше изграден основен отводнителен колектор. Общо за отчуждаване, проектиране и изграждане на канализация за последните 10 години в този квартал сме инвестирали над 23 млн. лева. За съжаление, тези инвестиции в канализация, в отчуждаване не се виждат от хората, и затова е необходима много активна комуникация, за да ги убедим, че работим и ще продължим да работим там. Много по-тежка е ситуацията във „Витоша – ВЕЦ-Симеоново“. Там, както вече казах, почти няма общински терени. Районният кмет води преговори за изкупуване на терени, за да можем да отворим още един вход-изход по улица „Васил Арнаудов“. За съжаление, двама от собствениците отказват всякакви преговори. Става дума за отчуждаване на около 1700 кв. м. Затова кметът стартира процедура по отчуждаване, но тя минава през съдебен контрол и отнема много време. Така че, невинаги въпросът е само в парите, необходимо е и да се премине през тези тежки процедури. Специално за „Витоша – ВЕЦ-Симеоново“ поехме и друг ангажимент – там хората искат много по-строг контрол върху строежите и върху замърсяването от тях. Затова съм възложила на Столичния инспекторат, на „Общинска полиция“ и Районната администрация ежедневен контрол върху спазване изискванията за чистота в квартала, както и за спазване на маршрутите или промяна на маршрутите за движение на тежките камиони. Главният архитект на София, архитект Здравков покани за специална среща представителите на Инициативния комитет на квартал „Манастирски ливади-изток“ по тази тема. Има райони и територии, за които той подготвя задания за възлагане изработването на подробен устройствен план. Дали трябва в цялата територия да се направи това – ще се коментира с хората, защото освен положителни страни, това крие и много рискове от гледна точка на това, че там уличната регулация е много стабилна. Въпреки че тя датира от 2000-2001 година, по нея всъщност провеждаме отчуждители процедури, и вече както казах, сме напреднали чувствително. Така че ще продължим обсъждането с хората. В края на краищата ние сме длъжни да им обясним всички възможности, всички рискове. И отново ще подчертая – много е важен активният диалог. Затова и моите колеги както главният архитект, така и зам.-кметовете, и особено районните кметове, е необходимо да имат постоянен диалог, за да вземем възможните най-добри решения. За съжаление, в съществуващото законодателство има доста вратички в това отношение. Ние неведнъж сме алармирали за това. Заедно с главния архитект изготвихме предложение за промени в Закона за устройството и застрояването на Столичната община. Тези промени са внесени в Народното събрание от народни представители от групата на ГЕРБ. В момента се водят много дискусии. Темата не е лесна, защото има много гледни точки. Много дискусии бяха вече проведени, за да може и представителите на браншовите организации да бъдат убедени, че при залагането на ясни правила е в интерес на всички. Включително и на инвеститорите, на строителите, които ще знаят какви точно са правилата. Особено тревожен е съществуването на един механизъм, който позволява в ъглови имоти да се строи без ограничение във височината. Много инвеститори вече се възползват от тази вратичка, като Столичната община и главният архитект са безсилни. Вие знаете за последния случай, в който главният архитект отказа да промени плана, така че да бъде изградена една 44-етажна сграда на булевард „България“ и булевард „Гешов“. Вече няколко пъти е глобяван от съда, включително последното решение за глоба от 13 хил. лева, лична глоба на главния архитект. Така че разбира се, че ние сме институция и трябва да спазваме законите, но ние настояваме законите да бъдат ясни и да бъдат затворени съществуващите вратички, да бъдат обособени зони за високи сгради в града, така че да не се строи безразборно. И в този смисъл имаме нужда от подкрепата на цялото общество, и разбира се, от по-бързите решения на Народното събрание. И през тази година продължихме с много активната инвестиционна програма. Важно е да подчертая, че това се случва благодарение на факта, че Столичната община има една много стабилна финансова политика, която се оценява и от кредитните агенции, за която ние получаваме и подкрепа и от правителството. Особено за големите инфраструктурни проекти, като метрото, като инвестициите в Околовръстния път. Това са огромни проекти, които засягат стотици хиляди души. Само в метрото в момента пътуват 350 хил. души дневно. След строителството на третата линия на метрото предвиждаме близо 0.5 млн. души да го ползват ежедневно. А знаем колко важни са отсечките от Околовръстния път. Така че, ние продължаваме с тези програми, с реконструкцията на базовата инфраструктура на големи улици, булеварди, които се ползват от всички граждани на София. Тази година завършихме отсечката от булевард „Овча купел“, довършваме разширението на булевард „Монтевидео“. Доста сериозни средства се инвестират в квартал „Овча купел“, въпреки че там наистина и гражданите проявиха голямо търпение, защото всяка такава дейност е свързана и с неудобства за движението. Завършихме и отсечка от разширението на булевард „Тодор Каблешков“, за който по-рано казах, че е изключително важна отсечка от вътрешния ринг на града. Реконструирахме булевард „Дондуков“, който за съжаление предизвика много емоции – къде заслужени, къде не, успя вече да се политизира. Но така или иначе, когато минавате по този булевард, трудно ще си спомните разкъртените плочи по тротоарите, на които човек можеше да си счупи крака, не само токчето на обувката. В същото време продължихме и приключихме и реконструкцията на площад „България“ пред НДК, където тази вечер ще запалим и светлите на коледната елха. Продължихме с реконструкцията на паркове, разширяване на зелената система на града. Започнахме засаждането на новата гора на София в землището на квартал „Суходол“. Продължихме с разкриването на културно-историческото наследство на града. Знаете, проучванията на площад „Св. Неделя“ продължиха, отворихме и първия открит археологически парк, археологически комплекс на Западната порта. Ще продължим с тези дейности и следващата година. Разбира се, инвестициите в образованието и образователната инфраструктура за мен са изключително важни. Предстои да приключим строителството на три нови детски градини до края на годината и да започнем следващата година още няколко. В момента обсъждаме проекта за бюджет, той ще бъде представен съвсем скоро. Амбициозната програма ще продължи. Това, което обаче е важно, и с което започнахме в началото на нашия разговор – това е специалното внимание и инвестиции в кварталите на София. Всички квартали имат различни проблеми. Хората вече свикнаха с това, че градът се промени по отношение на базовата инфраструктура, и разбира се, че проявяват много по-голям интерес към мястото, където живеят. Малки улици, детски площадки, още детски градини, училища. Вече подготвяме и програмата за разширение и строителство на училища. Тази година започнахме разширението на Първа английска езикова гимназия и 112-то ОУ. Така че, задачите са много. Най-важната тема, около която обединяваме всички задачи, това е по-чист въздух, по-чиста околна среда, и затова имаме нужда от включването на цялото общество и всички граждани и институции.", "date": "2017.12.05", "title": "Фандъкова: Всички институции да се обединят за по-чист въздух и околна среда"}
{"url": "https://www.24chasa.bg/novini/article/6594483", "text": "Жена на 72 години от Дряново е била измамена по телефона с хиляда лева. Това съобщиха днес от ОД на МВР. Измамата е станала на 2 декември, но жената е подала сигнала в полицията дни по-късно. Телефонните измамници я заблудили, че помага на органите на реда при тяхна акция и жената оставила парите на посочено от извършителите на престъплението място. По случая е започнало досъдебно производство.", "date": "2017.12.05", "title": "72-годишна от Дряново даде 1 000 лева на ало измамници"}
{"url": "https://www.24chasa.bg/novini/article/6594476", "text": "Шестгодишно момче от щата Вирджиния разтърси социалните медии със скептично писмо до Дядо Коледа, в което казва, че животът на Добрия старец е празен и той въобще не знае дали е бил добър или лош, съобщи Ройтерс, цитирана от БТА. Момчето се оплаква и от проблемите си. Майката на детето Сара Маккамън пусна писмото в Туитър, явно горда от сина си. Реакциите обаче бяха не толкова положителни. \"Пиша това само защото ни е домашно. Знам, че списъкът ти с непослушни е празен. И списъкът ти с добрите е празен. Не знаеш какви проблеми имам в живота. Довиждане\" - пише момчето. То завършва със \"с обич\", но не се подписва. Майката, която е журналистка, обясни как винаги е казвала на децата си, че Дядо Коледа е измислица, и че подаръците правят хората. Тя обаче им е обяснявала да не говорят за това в училище. Някои от коментиращите в Туитър са впечатлени от \"мъдростта\" на детето, но други изразиха загрижеността си. Що се отнася до \"проблемите\" на момчето, оказа се, че това е по-голямото майсторство на брат му във видео игрите.", "date": "2017.12.05", "title": "Шестгодишно момче: Животът на дядо Коледа е празен"}
{"url": "https://www.24chasa.bg/novini/article/6594502", "text": "Собствениците на имоти в Тютюневия град в Пловдив, представителите на местната власт и Асоциацията на българските архитекти обсъдиха цялостна концепция и проект за развитието на района, съобразени с изискванията на Министерството на културата и Националния институт за недвижимото културно наследство (НИНКН). Проектите включват идеи за развитието на Тютюневия град чрез запазване на облика му, уреждане на градската среда и създаване на нормативна база за строителство. Идеите бяха коментирани от кмета на Пловдив инж. Иван Тотев като първото градивно предложение за бъдещето на Тютюневия град, което ще доведе до цялостното съживяване на района и преобразяването на забравените градски пространства. На работната среща беше инициирано и създаване на сдружение с идеална цел „Тютюнев град – Пловдив“, което да съхрани идентичността на квартала, като същевременно се гарантира, че всички бъдещи проекти ще бъдат разглеждани в Министерство на културата и НИНКН с утвърдени ясни и точни законово определени норми, които да се прилагат към всички инвеститори по един и същ начин. „В последните няколко години Пловдив все по-категорично се открои като център както за правене на бизнес, така и за изкуство и култура. Ето защо всяка компания, избрала да работи тук, трябва да се ангажира за запазването на уникалната му архитектура. Пловдив е един от най-старите и най-красиви градове в Европа, а този факт е известен на много малко западноевропейци. Номинирането на града за Европейска столица на културата през 2019 г. може да промени това. В момента Тютюневият град съществува само отчасти и за да го възродим, ще са нужни усилията и на бизнеса, и на държавата, и на хората, които живеят тук. Ето защо днешната инициатива е от особено значение за възраждането на района и на тази уникална по облик и дух територия“, коментираха от Асоциацията на българските архитекти.", "date": "2017.12.05", "title": "Собствениците на имоти и Община Пловдив \nс общ план за възстановяване на Тютюневия град"}
{"url": "https://www.24chasa.bg/novini/article/6594496", "text": "Полицията е задържала 19-годишен младеж от троянското село Калейца за кражба и заплаха с нож, извършени в Габрово. Това съобщиха днес от ОД на МВР. Инцидентът е станал на 3 декември около 22 часа на булевард \"Априлов\". В полицията бил получен сигнал, че в района на булеварда неизвестно лице заплашило с нож две момчета на 15 и на 16 години и отнело от тях общо 100 лева. След няколко часа полицаите разкрили извършителя на престъплението и задържали 19-годишния младеж. Установено било, че той е осъждан за кражби и грабежи. По случая е започнало досъдебно производство.", "date": "2017.12.05", "title": "Задържаха младеж в Габрово за кражба и заплаха с нож"}
{"url": "https://www.24chasa.bg/novini/article/6594525", "text": "Елена Поптодорова беше избрана за вицепрезидент на Асоциацията на Атлантическия договор /АТА/ на 63-та Генерална асамблея на организацията в Брюксел, съобщиха от Атлантическия клуб в България /АКБ/. Тя е получила подкрепата на повече от 2/3 от гласуващите национални поделения. Елена Поптодорова е дългогодишен дипломат, била е посланик на България в САЩ, говорител на Министерството на външните работи и народен представител в българския парламент. Елена Поптодорова понастоящем е директор в АКБ. АТА е създадена през 1954 г. като мозъчен тръст на НАТО и днес има за членове 37 национални клуба. С участието на дипломати, военни, представители на отбранителната индустрия и на академичните и научни среди, АТА участва в разработването на трансатлантическа политика в областта на сигурността и отбраната. През 1996 г. българският Атлантически клуб стана първият член на АТА от държава извън НАТО, а Соломон Паси беше първият президент, избран от ненатовска държава. През 1997 г. България беше първата държава извън пакта - домакин на Генералната асамблея на АТА, припомнят от АКБ.", "date": "2017.12.05", "title": "Елена Поптодорова стана вицепрезидент на мозъчния тръст на НАТО"}
{"url": "https://www.24chasa.bg/novini/article/6594527", "text": "Държавният глава на Сърбия Александър Вучич заяви, че няма почти никакъв шанс Косово да стане член на ООН без постигнат договор с Белград, предава македонската държавна агенция „Макфакс“, цитирана от Фокус. „Косово не може да получи място в ООН в условия на политическа поляризация и многополюсен свят. Що се отнася до онези, които мислят, че е достатъчно да притиснат Сърбия и да кажат - трябва да приемете всичко, защото е в интерес на Южния фланг на НАТО – не ме интересува в чий интерес е това. Но със сигурност не е в интерес на Сърбия“, категоричен бе Вучич. Сръбският президент добави, че по отношение на ЕС страната може да стане член през 2023 г., като същевременно не изключи възможността това да се случи година по-рано, стига да бъде решен проблемът с Прищина – едно от условията за сръбското членство в Общността.", "date": "2017.12.05", "title": "Вучич: Няма шанс Косово да стане член на ООН без договор с Белград"}
{"url": "https://www.24chasa.bg/novini/article/6594552", "text": "Белгия е била известена от Испания за днешното решение на Испанския Върховен съд да оттегли европейската заповед за задържане на бившия каталунски премиер Карлес Пучдемон и четирима бивши министри в неговото правителство, съобщиха местни медии. Уточнява се, че заповедите за задържане на територията на Испания на петимата остават в сила. Преди ден, когато Пучдемон се яви пред белгийски съд по международната заповед, неговата защита заяви, че той ще остане в Белгия поне до началото на следващата година. Това изявление бе свързано със сроковете на процедурата пред белгийския съд, която следваше да приключи в средата на февруари, предаде БТА.  Днес Испанският върховен съд посочи, че издирваните \"са показали готовност да се върнат в Испания, за да участват в областните избори\" в Каталуня, свикани от испанското правителство за 21 декември. Първоинстанционният белгийски съд съобщи вчера, че ще постанови решението си на 14 декември. Засега не се уточнява дали откритата съдебна процедура в Белгия за връщането на Пучдемон ще бъде автоматично прекратена.", "date": "2017.12.05", "title": "Белгия разбрала от Испания за оттеглената европейска заповед за ареста на Пучдемон"}
{"url": "https://www.24chasa.bg/novini/article/6594779", "text": "Върховният представител на Европейския съюз по въпросите на външните работи и политиката на сигурност Федерика Могерини заяви във вторник, че статутът на Ерусалим трябва да бъде решен „чрез преговори\", след като Вашингтон даде индикации, че президентът на САЩ Доналд Тръмп ще признае града като столица на Израел, предава Франс прес, цитирана от Фокус. „Трябва да бъде намерен път чрез преговори за решаването на статута на Ерусалим като бъдеща столица на две държави, така че да бъдат изпълнени стремежите и на двете страни“, подчерта Могерини след разговор в Брюксел с държавния секретар на САЩ Рекс Тилерсън. В понеделник Тръмп забави решението си по изключително спорния въпрос, решаващ в израелско- палестинския конфликт, след като представители на международната общност отправиха към него предупреждения. ЕС, който подкрепя двудържавното решение на конфликта, предупреди да не бъдат предприемани каквито и да било стъпки, които биха застрашили мирните преговори. „Европейският съюз подкрепя възобновяването на смислен мирен процес за двудържавно решение. Ние вярваме, че всяко действие, което би подкопало това усилие, трябва абсолютно да бъде избегнато“, подчерта италианският дипломат. Световните лидери предупредиха Тръмп, че рискува мира в Близкия изток, ако подкрепи израелските претенции за Ерусалим като столица на държавата им. Както израелците, така и палестинците твърдят, че Ерусалим е тяхната столица, а предишните мирни планове са се сблъскали с дебати за това дали и как да разделят суверенитета и свещените места в града, припомня агенцията.", "date": "2017.12.05", "title": "Могерини: Статутът на Ерусалим трябва да бъде разрешен чрез преговори"}
{"url": "https://www.24chasa.bg/novini/article/6594790", "text": "ТИР се е преобърнал на АМ „Хемус“ веднага след София в посока Варна, след гара Яна. Магистралата е блокирана. Това съобщи слушател на Радио „Фокус“.                                                                                                                                                                                                                                                                                                                                                                                                                                                                                                                                                                                                                                     ", "date": "2017.12.05", "title": "„Хемус“ е блокирана в посока Варна след гара Яна заради преобърнал се ТИР"}
{"url": "https://www.24chasa.bg/novini/article/6594811", "text": "Белгийският адвокат Пол Бекерт, който защитава отстранения премиер на Каталуня Карлес Пучдемон, съобщи, че клиентът му остава в Белгия. Бекерт уточнява, че само една от трите издадени от Испания заповеди за задържането на Пучдемон са били отменени с днешното решение на Испанския Върховен съд. По неговите думи заповедите за задържане в Испания, както и международната заповед за арест, остават в сила, а е оттеглена единствено европейската заповед (за държавите от ЕС), предава БТА.   По думите на защитника, ако Пучдемон пътува до държава извън ЕС, международната заповед следва да бъде приложена и той да бъде заловен и върнат в Испания. По-рано днес белгийската прокуратура съобщи, че е уведомена за решението на Испанския Върховен съд и го оценява. Така засега остава неизвестно дали откритата в Белгия процедура за връщането на Пучдемон по силата на европейската заповед за задържане ще бъде автоматично прекратена. Пучдемон няма право да напуска Белгия без съгласието на местния съд. Белгийски първоинстанционен съд вчера реши да се произнесе следващата седмица по европейската заповед. Решението подлежи на обжалване на апелативна и върховна инстанция, като процедурата би приключила към средата на февруари, ако бъде завършена", "date": "2017.12.05", "title": "Адвокатът на Пучдемон: Клиентът ми остава в Белгия"}
{"url": "https://www.24chasa.bg/novini/article/6594810", "text": "Европол и ФБР разбиха с международна обща акция един от най-дълго просъществувалите ботнети* -\"Андроменда\", съобщиха от Европол. Зловредният софтуер е бил създаден, за да рапространява други вируси. В последните шест месеца са били засегнати по повече от 1 млн. устройства на месец. \"Това е пример как международните сили на реда могат да си сътрудничат с индустрията, за да се борят с най-значимите киберпрестъпници и инфраструктурата им за глобално разпространение на зловреден софтуер\", казва Стивън Уилсън от Европейския център за киберпрестъпност на Европол. Ботнетът \"Андромеда\" е позволявал на киберпрестъпници да овладеят засегнатите компютри и да крадат информация от тях, включително данни за онлайн банкиране и кредитни карти. Благодарение на нея е било възможно да се провеждат и атаки върху други компютърни системи Операцията е извършена с помощта на частни партньори, сред които Microsoft и Internet Corporation for Assigned Names and Numbers (ICANN).  Според Microsoft в рамките на 48 часа властите са установили IP адресите на близо 2 млн. жертви на \"Андромеда\" от 223 държави. Арестуван е един заподозрян в Беларус. *Ботнет е мрежа от софтуерни приложения или компютри, които работят в автономен режим и имат за цел кражба на лични данни. Превод и редакция: 24 часа онлайн", "date": "2017.12.05", "title": "Европол и ФБР разбиха зловредния софтуер \"Андромеда\""}
{"url": "https://www.24chasa.bg/novini/article/6594814", "text": "„ИБ на БСП взе решение ПГ на „БСП за България“ да внесе проект за решение на парламента за мораториум върху лицензиране на нови частни болници“. Това заяви председателят на БСП Корнелия Нинова на пресконференция в централата на партията. Според нея, докато текат проверки, ще изникнат още нови частни болници. „Затова ние утре внасяме решение за забрана за лицензиране на нови. Всичко, което днес се говори, преповтаря наши тези, включително от преди няколко дни, докато обсъждахме бюджета“, каза още тя. Нинова припомни, че БСП винаги е настоявала за спасяване на областните и общинските болници, да не се прехвърля ресурс и да не се източва към частните. „По време на обсъждане на бюджета предложихме държавните, общински и областни болници да не са търговски дружества. Отново ще предложим това и ще повторим тази наша законодателна инициатива и дано се намери разбиране от другите парламентарни групи и да се приеме. Първата ни стъпка е забрана за лицензиране на тези частни болници, които са построени и чакат лиценз“, подчерта Корнелия Нинова.", "date": "2017.12.05", "title": "Нинова: БСП внася мораториум за откриване на нови частни болници"}
{"url": "https://www.24chasa.bg/novini/article/6594839", "text": "Лидерът на баварските съюзници на германската канцлерка Ангела Меркел отхвърли искане на социалдемократите да се позволи на бежанците да се събират със своите семейства, предаде ДПА, цитиран от БТА.  \"Това би довело до толкова голямо увеличаване на имиграцията, че способността на Германия да улеснява интеграцията ще бъде напълно затруднена\", каза Хорст Зеехофер, който оглавява Християнсоциалния съюз. Той заяви пред в. \"Билд\", че отхвърля искането на социалдемократите да не се удължава сегашното временно спиране на събирането на семействата на бежанците, което изтича през март догодина. Зеехофер направи изявлението броени дни преди социалдемократите да се съберат на конгрес, на който да обсъдят дали да преговарят за съставяне на ново коалиционно правителство с Меркел. Очаква се изказването му да засили напрежението сред социалдемократите. Много редови членове на социалдемократите са против нова коалиция с консерваторите на Меркел и настояват партията им да се върне в опозиция.", "date": "2017.12.05", "title": "Съюзник на Меркел отхвърли план за събиране на семействата на бежанците"}
{"url": "https://www.24chasa.bg/novini/article/6594884", "text": "Документи от проверките на външнотърговското дружество \"Техноимпекс\" показа лидерът на БСП Корнелия Нинова. Поводът - В свое изказване соцлидерката заяви, че \"Техноимпекс\", в чиято приватизация е участвала, е било проверявано три пъти. Миналата седмица депутатката от ГЕРБ Десислава Атанасова показа писмо, в отговор на неин въпрос към главния прокурор Сотир Цацаров, в което той заявява, че от приватизацията, предприятието не е било проверявано. Соцлидерката показа три документа от проверките на дружеството. Първият е проверка на МВР от 1998 г. Втората е от Висшата (така я нарече Нинова - б.а.) касационна прокуратура  от 12 март 1999 г. Третата проверка е била по сигнал от КТ \"Подкрепа\", извършена от градската прокуратура през 2001 г. В последната е заключено, че липсват достатъчно данни за извършено престъпление и преписката се прекратява. \"Кой лъже? Уважаеми ГЕРБ, защо лъжете? Кой ще излезе открито и ще обясни защо излъгахте?\", попита Нинова. \"Когато предложих да се съберем всички лидери и да сложим всичко на масата - изчезнаха яко дим. Цялата идея за ревизия на прехода публично, засега се сви до темата \"Техноимпекс\" и Нинова\", каза още шефката на червените.", "date": "2017.12.05", "title": "Нинова показа документи от проверки на \"Техноимпекс\""}
{"url": "https://www.24chasa.bg/novini/article/6594889", "text": "Управляващата в Румъния Социалдемократическа партия (СДП) съобщи днес, че анулира митингите, обявени преди два дни за края на тази седмица, след съобщението за кончината на бившия крал Михай Първи, предаде Аджерпрес, цитирана от БТА.  \"В тези тъжни за цялата страна моменти е по-важно да помислим за това, което ни обединява, за целите, към които се стремят всички румънци (...) В тези дни е по-важно да почетем паметта на Негово Величество, заради което СДП ще прекрати всички политически дейности, предвидени за този период, за да покажем полагащото се уважение\", се посочва в съобщение на ръководството на партията. По-рано СДП съобщи, че планира голям национален митинг на 9 декември в знак на протест срещу т.нар. \"паралелна държава\", посочва в. \"Ромъния либера\". Социалдемократите твърдят, че в Румъния действа \"паралелната незаконна държава\", която под маската на \"борбата срещу корупцията\" се опитва да саботира управленската дейност на законно избраната политическа власт. Бившият румънски крал Михай Първи почина днес в Швейцария на 96-годишна.", "date": "2017.12.05", "title": "Румънските социалдемократи отмениха\nмитинги заради смъртта на крал Михай"}
{"url": "https://www.24chasa.bg/novini/article/6594587", "text": "Хиляди жители са били принудени да напуснат домовете си в средата на нощта на понеделник, заради горски пожар в  Южна Калифорния, съобщи Би Би Си. Близо 8000 домове са евакуирани в градовете Вентура и Санта Паула, северно от Лос Анджелис.  Пожарникарите предупредиха, че огънят се движи толкова бързо, че не са в състояние да го потушат. Пожарът е започнал в понеделник вечерта и до сутринта във вторник са изгорели 26 000 акра. Горят множество сгради, включително голям комплекс, уточняват от LA Times. В училищата и на други обществени места са открити центрове за евакуация. Смята се, че огънят е започнал близо до колеж \"Тома Аквински\" в Санта Паула в понеделник вечер. От колежа съобщиха, че всичките 350 студенти и персонал са били евакуирани. Калифорния е доста засегната от горски пожари през последните месеци, уточняват медиите.", "date": "2017.12.05", "title": "Голям пожар в Калифорния, 8000 домове евакуирани"}
{"url": "https://www.24chasa.bg/novini/article/6594890", "text": "Властите в Албания поискаха от НАТО помощ за справяне с последиците от наводненията в началото на месеца, които бяха причинени от рекордни валежи. Това става ясно от писмо на албанските власти, публикувано на сайта на алианса. Евроатлантическият координационен център за реакция при стихийни бедствия и катастрофи е получил молбата за помощ вчера. В писмото се посочва, че дъждовете в Албания от началото на месеца са били най-обилните в историята, откакто се осъществява наблюдение. Под вода се е озовала територия с обща площ от 15 000 хектара. Албанските власти посочват, че са нанесени щети на над 4 700 различни постройки, 41 предприятия, 127 пътни участъка, 177 училища, 78 моста, 30 обекта на водоснабдителната система, 26 електростанции и други инфраструктурни обекти, предава БТА. За отстраняване на последиците от катастрофалните наводнения албанските власти молят партньорите от НАТО да предоставят плавателни средства, оборудване за водолази, спасителна техника, електрогенератори и всъдеходи. Албания се нуждае и от материали за оказване на първа помощ, палатки, отоплителни уреди, лекарства, храна и непромокаеми дрехи и обувки.", "date": "2017.12.05", "title": "Албания поиска помощ от НАТО заради катастрофалните наводнения"}
{"url": "https://www.24chasa.bg/novini/article/6594904", "text": "Очите на прясната риба са бистри и изпъкнали, а хрилете й са розово-червени. Това каза д-р Татяна Николова, началник отдел в Дирекция „Контрол на храните“ към БАБХ  „Фокус“ за проверките във връзка с предстоящия Никулден. Тя препоръча на потребителите да купуват риба и рибни продукти от регламентирани производители. „Как изглежда прясната риба? Тя е покрита с тънък пласт слуз, ако той е по-плътен означава, че рибата е престояла повече. Люспите на рибата трябва да са плътно прилепнали към мускулатурата, да са блестящи, да няма разкъсвания. Хрилете трябва да са розово-червени, очите трябва да изпъкнали и бистри“, коментира д-р Николова. По думите й най-вече коремната кухина на рибата не трябва да е надута и с натиск на пръст вдлъбнатината трябва да изчезва бързо. „Всички граждани, които имат съмнения във връзка с качеството на рибата или за липса на документи за нейния произход, могат да подават сигнали на сайта на БАБХ или на горещия телефон на агенцията. Ние ще предприемем действия по всички сигнали, които са подадени във връзка с качеството и безопасността на храните“, допълни д-р Николова.", "date": "2017.12.05", "title": "Как да разпознаем прясната риба"}
{"url": "https://www.24chasa.bg/novini/article/6594797", "text": "Премиерът Бойко Борисов нямал достъп до фейсбук профила си. Това каза Никола Николов, който е в пресцентъра на партия ГЕРБ. Той бе разпитан по делото, което журналистката и настоящ депутат от Хасково Елена Йончева води срещу министър-председателя. Повод за съдебния спор е твърдение, че Борисов бил казал, че държавата платила милиони на Йончева за филмите. От думите на Николов се разбра, че най-вече той качва материали във фейсбук страницата на премиера, и той имал достъп до нея. Николов я създал преди години.  \"В изключителни случаи и една колежка, която работи в Министерския съвет качва снимки и видеа в профила на премиера във фейсбук\", обясни Николов. Това обаче било при визитите на премиера в чужбина.   В същото време обаче имало и няколко десетки фалшиви профили на Бойко Борисов, които копирали едно към едно съдържанието, включително и снимките. Така например на един от тези фалшиви профили преди дни бил публикуван танца със саби, в който министър-председателят се включи по време на посещението си в Саудитска Арабия.  Менте клипът бил на фона на чалга песен. Разпитът на Николов бе поискан от адвокатите на премиера Марин Марковски и Божидар Терзийски, защото се твърди, че във фейсбук страницата на Борисов се е появило неговото изказване за Елена Йончева. Шефът на пресцентъра на ГЕРБ отрече да е чувал подобно нещо. На делото бяха разпитани и журналистите Иван Гарелов, Виза Недялкова и Къдринка Къдринова, както и бившият зам.-министър на здравеопазването Емил Райнов. Техният разпит бе поискан от адвоката на Йончева Георги Атанасов. Според Гарелов Йончева и Сергей Станишев се били разделили по времето, когато той е бил министър-председател, но за да не се уврежда имиджа му, все още били заедно. Йончева и Гарелов не били близки приятели, защото журналистката била доста \"затворен и почти конспиративен човек.\" Известният журналист  обясни, че в началото на връзката им, Сергей Станишев бил много по-печеливш, защото журналистката била по-популярна от сегашния лидер на ПЕС, който тогава работил в международния отдел на БСП. Бившият зам.-министър Емил Райнов, който познава Елена Йончева от 30 години, обясни, че след като чула обвиненията на Борисов, тя се почувствала омерзена и отчаяна. Райнов припомни, че журналистката има син, който през април т.г. навърши една година и нейните тревоги били как ще му обясни на детето си тези неща, които се говорили. Виза Недялкова също свидетелства, че Йончева се затворила в себе си. Двете също се познавали от много години.  Делото продължава на 6 февруари, когато може да бъдат разпитани двама служители от разузнаването. Те бяха поискани от адвокат Марин Марковски, който представлява премиера. Според него свидетелите щели да говорят за това, че държавата е дала на журналистката милион да направи филм. Съдът ще реши дали да ги допусне като свидетели в закрито заседание и становището му ще стане ясно на 6 февруари.   Ако разпитът бъде допуснат ще бъде при закрити врата.", "date": "2017.12.05", "title": "На делото Йончева-Борисов: Разузнавачи ще свидетелстват за парите (Обновена)"}
{"url": "https://www.24chasa.bg/novini/article/6595328", "text": "Белгийски съдия ще прекрати официално делото за екстрадиция в Испания на бившия каталунски лидер Карлес Пудемон и четирима негови съратници, предава АФП, като се позовава на съобщение от местната прокуратура. По време на съдебно заседание, „съдията ще получи иск и няма да има избор, освен да излезе с решение, че делото е прекратено“, съобщиха от прокуратурата, след като Испания официално оттегли европейската заповед за арест срещу Пучдемон и другите бивши каталунски политици, предава Фокус.", "date": "2017.12.05", "title": "Белгийският съд ще прекрати делото за екстрадиране на Пучдемон"}
{"url": "https://www.24chasa.bg/novini/article/6595326", "text": "Държавните служители в Гърция организираха днес тричасово спиране на работа и влязоха в сблъсъци с полицията по време на улични протести срещу проектозакон, който ще ограничи правото на стачки, предаде ДПА, цитирана от БТА.  Профсъюзът ПАМЕ, който е близък до Комунистическата партия, се присъедини към протеста и призова своите членове също да излязат на улицата. Демонстрантите опитаха да пробият барикадите пред парламента, а полицията отговори със сълзотворен газ, посочва ДПА. Полиция и демонстранти влязоха в сблъсъци и пред министерството на труда, съобщи гръцката държавна телевизия, цитирана от ДПА. Ситуацията се успокои следобед. Асошиейтед прес предаде, че сблъсъци между синдикалисти от ПАМЕ и полицията е имало и пред офиса на премиера Алексис Ципрас. Вчера финансовите министри от еврозоната одобриха техническо споразумение между Атина и кредиторите, постигнато в събота, което ще позволи отпускане на следващ транш по заемите за Гърция в края на януари. В споразумението Атина се е съгласила да ограничи правото на стачки и е изготвила законопроект, според който този вид протест трябва да бъде подкрепен от мнозинството в даден синдикат. Законопроектът е внесен за обсъждане в парламента, съобщава ДПА. В момента ръководството на даден профсъюз може да свика стачка, просто като издаде решение за това, отбелязва агенцията. През уикенда Гърция и нейните кредитори обсъдиха условията за отпускане на следващ транш в размер на около пет милиарда евро от спасителна програма на обща стойност 86 млрд. евро, която изтича през август 2018 г. Гърция обяви, че е постигнато споразумение на разговорите, които са били съсредоточени върху приватизацията на големите електроцентрали през 2018 г., ограничаване на правото на стачки, създаване на по-ефективна държавна администрация и проблема с лошите кредити, които са набъбнали до 100 млрд. евро. Трудовите реформи са чувствителен въпрос в Гърция, където безработицата надхвърли 20 процента, а равнището на бедност се повиши, откакто страната за първи път поиска международна финансова помощ през 2010 г., посочва АП. Гърция очаква следващият транш от третата поред спасителна програма да бъде отпуснат на 22 януари. След като тази спасителна програма приключи, страната се надява да се завърне на международните пазари и да се финансира от тях. Спасителните програми за Гърция бяха обвързани с болезнени реформи, които предизвикаха многобройни стачки и протести, отбелязва ДПА.", "date": "2017.12.05", "title": "Протестират в Гърция срещу планирано \nограничаване на правото на стачки"}
{"url": "https://www.24chasa.bg/novini/article/6595353", "text": "Кохезионната политика не е просто част от бюджета на Европа, нито само солидарност или само свързаност. Тя е инструмент да инвестираме в Европейския съюза като такъв, своеобразен показател колко вярваме в него изобщо. Това заяви заместник министър-председателят Томислав Дончев в Брюксел на извънредната среща на групата на Европейската народна партия в Комитета на регионите в ЕС.  В рамките на обсъждането с участието на европейския комисар по бюджета и човешките ресурси Гюнтер Йотингер вицепремиерът подчерта, че дискусията за размера на финансирането и разпределението на средства в европейската политика по сближаване е невъзможна преди да бъде постигнат консенсус за приноса, смисъла и бъдещето на Кохезионната политика след 2020 г. По време на срещата министър Лиляна Павлова представи приоритетите на Българското председателство на Съвета на ЕС. Тя отбеляза, че България има амбиция в рамките на председателството да се проведе не просто качествен дебат, а и да бъдат постигнати реални резултати в дискусията за бъдещето на политиката по сближаване. Участниците в срещата се обединиха около необходимостта от баланс в дефинирането на дългосрочните стратегически цели на ЕС и нуждата от гъвкавост в посрещането на непредвидените обстоятелства, включително и на техническо ниво. Въпросът за бъдещето на политиката по сближаване предстои в рамките на дебата за следващия бюджет на Европейския съюз, където безспорно основен въпрос ще бъде и готовността на европейската администрация да разработи конкретни мерки за опростяване на процедурите и концентриране на инвестициите в инициативи с добавена стойност и осезаем дългосрочен ефект за регионите. Първото предложение за финансова рамка на Европейския съюз за периода 2021-2027 г. се очаква да бъде представено по време на Българското председателство на Съвета на Европейския съюз през м. май 2018 г.", "date": "2017.12.05", "title": "Томислав Дончев: Политиката по сближаване показва нивото ни на доверие в ЕС"}
{"url": "https://www.24chasa.bg/novini/article/6595363", "text": "Българският енергиен холдинг /БЕХ/ дава съгласието си БАН да публикува доклада за АЕЦ \"Белене\", съобщиха от Холдинга. В отговор на постъпило искане от Българска академия на науките (БАН), Съветът на директорите на \"Български Енергиен Холдинг\" ЕАД (БЕХ ЕАД) взе днес решение, с което дава съгласието си БАН да публикува на интернет страницата си предадените материали по сключения между БЕХ ЕАД и БАН договор за изготвяне на Национална стратегия в областта на енергетиката (с фокус върху електроенергетиката), гласи съобщението на БЕХ. Публикуването на доклада за АЕЦ \"Белене\" ще стане при съобразяване с поверителността на определена информация, касаеща Дружествата от БЕХ група, поясниха от енергийния холдинг.", "date": "2017.12.05", "title": "Енергийният холдинг се съгласи БАН да публикува доклада за АЕЦ \"Белене\""}
{"url": "https://www.24chasa.bg/novini/article/6595378", "text": "Турският президент Реджеп Тайип Ердоган призова лидера на основната опозиционна Народнорепубликанска партия /НРП/ Кемал Кълъчдароглу да подаде оставка, като отрече, че документите, показани от Кълъчдароглу и претендиращи да разкриват трансакции за милиони долари на лица от близкото му обкръжение, са доказателство за офшорни парични трансакции, предаде в.\"Хюриет дейли нюз\". Не може да става въпрос каквито и да било пари да са изпращани в чужбина. Книжата, които той /Кълъчдароглу/ размаха като документи и които са всички фалшиви, не съдържат дори информация, доказваща това, каза Ердоган днес в изказване пред парламентарната група на управляващата Партия на справедливостта и развитието, предава БТА. Аз казах, че ако той може да докаже това, /че пари на лица от моето близко обкръжение са били прехвърлени към офшорна сметка/, аз ще подам оставка от моя пост като президент. Сега аз очаквам същата принципна и достойна позиция от него, заяви Ердоган по адрес на Кълъчдароглу. Опозиционната Народнорепубликанска партия предаде вчера на анкарската прокуратура документи, които би следвало да потвърждават, че близки на турския президент са прехвърлили милиони долари на сметка на офшорна компания. По думите на говорителя на партията Бюлент Тезджан предадените документи са оригинални и сочат за парични трансфери, които представляват \"изключително съмнителни дейности\". Миналата седмица лидерът на НРП Кемал Кълъчдароглу посочи в изказване пред парламентарната група на своята партия, че притежава банкови извлечения, доказващи, че близки на Ердоган, включително един от синовете му и един от братята му, са прехвърлили милиони долари на сметка на офшорна компания на остров Ман. Той размаха документи, които според него доказват банковите операции.", "date": "2017.12.05", "title": "Ердоган призова лидера на основаната опозиционна партия да подаде оставка"}
{"url": "https://www.24chasa.bg/novini/article/6595390", "text": "Седмичното правителствено заседание ще се проведе както обикновено – в сряда, 6 декември, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА АКТУАЛИЗИРАНА СТРАТЕГИЯ ЗА НАЦИОНАЛНА СИГУРНОСТ НА РЕПУБЛИКА БЪЛГАРИЯ Внася: министър-председателят 2. ПРОЕКТ НА РЕШЕНИЕ ЗА ПРИЕМАНЕ НА СТАНОВИЩЕ НА МИНИСТЕРСКИЯ СЪВЕТ ПО КОНСТИТУЦИОННО ДЕЛО №5 ЗА 2017 Г. Внася: министър-председателят 3. ПРОЕКТ НА РЕШЕНИЕ ЗА ПРИЕМАНЕ НА ТРИГОДИШЕН ПЛАН ЗА ДЕЙСТВИЕ ЗА ИЗПЪЛНЕНИЕТО НА НАЦИОНАЛНАТА ПРОГРАМА ЗА РАЗВИТИЕ: БЪЛГАРИЯ 2020, В ПЕРИОДА 2018-2020 Г. Внася: министърът на финансите 4. ПРОЕКТ НА РЕШЕНИЕ ЗА ПРИЕМАНЕ НА СПИСЪК НА СРЕДИЩНИТЕ ДЕТСКИ ГРАДИНИ И УЧИЛИЩА В РЕПУБЛИКА БЪЛГАРИЯ Внася: министърът на образованието и науката 5. ПРОЕКТ НА РЕШЕНИЕ ЗА ОПРЕДЕЛЯНЕ НА ДНИТЕ ЗА РЕЛИГИОЗНИ ПРАЗНИЦИ НА ВЕРОИЗПОВЕДАНИЯТА, РАЗЛИЧНИ ОТ ИЗТОЧНОПРАВОСЛАВНОТО, ПРЕЗ 2018 Г. Внася: министър-председателят 6. ПРОЕКТ НА РЕШЕНИЕ ЗА ОДОБРЯВАНЕ ПРОЕКТИ НА ДОГОВОРИ С ОБЩИНИТЕ БЕЛОСЛАВ И ДЕВНЯ ЗА ФИНАНСИРАНЕ ИЗГРАЖДАНЕТО НА ЕЛЕМЕНТИ НА ОБЩИНСКА ИНФРАСТРУКТУРА – РЕХАБИЛИТАЦИЯ, РЕКОНСТРУКЦИЯ И ИЗГРАЖДАНЕ НА ОБЩИНСКИ ПЪТ IV КЛАС РАЗДЕЛНА – ДЕВНЯ С ДЪЛЖИНА 3,5 КМ ОТ С. РАЗДЕЛНА ДО ПРИСТАНИЩЕ ВАРНА-ЗАПАД И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „ОЛИВА“ АД – КНЕЖА, ЗА ИЗПЪЛНЕНИЕ НА ИНВЕСТИЦИОНЕН ПРОЕКТ „ПРЕРАБОТВАТЕЛНО ПРЕДПРИЯТИЕ ЗА РАСТИТЕЛНИ МАСЛА И ЗЪРНОБАЗА“ – С. РАЗДЕЛНА, ОБЩИНА БЕЛОСЛАВ, ОБЛАСТ ВАРНА Внася: министърът на икономиката 7. ПРОЕКТ НА ПОСТАНОВЛЕНИЕ ЗА ОПРЕДЕЛЯНЕ РАЗМЕРА НА ЛИНИЯТА НА БЕДНОСТ ЗА СТРАНАТА ЗА 201S Г. Внася: министърът на труда и социалната политика 8. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ТАРИФАТА ЗА ДЪРЖАВНИТЕ ТАКСИ, СЪБИРАНИ ОТ АГЕНЦИЯТА ПО ВПИСВАНИЯТА, ПРИЕТА С ПОСТАНОВЛЕНИЕ №243 НА МИНИСТЕРСКИЯ СЪВЕТ ОТ 2005 Г. Внася: министърът на правосъдието 9. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ТАРИФАТА ЗА ТАКСИТЕ, КОИТО СЕ СЪБИРАТ ОТ ПАТЕНТНОТО ВЕДОМСТВО НА РЕПУБЛИКА БЪЛГАРИЯ, ПРИЕТА С ПОСТАНОВЛЕНИЕ №242 НА МИНИСТЕРСКИЯ СЪВЕТ ОТ 1999 Г. Внасят: заместник министър-председателят по икономическата и демографската политика министърът на икономиката 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ПРОМЕНИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2017 Г. ВЪВ ВРЪЗКА С УВЕЛИЧАВАНЕ НА КАПИТАЛА НА ТЪРГОВСКО ДРУЖЕСТВО И ПРОЕКТ НА РЕШЕНИЕ ЗА УВЕЛИЧАВАНЕ НА КАПИТАЛА НА МНОГОПРОФИЛНА БОЛНИЦА ЗА ПРОДЪЛЖИТЕЛНО ЛЕЧЕНИЕ И РЕХАБИЛИТАЦИЯ „ВИТА“ ЕООД – ВЕЛИНГРАД Внася: заместник министър-председателят по обществения ред и сигурността и министър на отбраната 11. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛЕН ТРАНСФЕР ПО БЮДЖЕТА НА ДЪРЖАВНОТО ОБЩЕСТВЕНО ОСИГУРЯВАНЕ ЗА 2017 Г. Внася: министърът на труда и социалната политика 12. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ОКОЛНАТА СРЕДА И ВОДИТЕ ЗА 2017 Г. Внася: министърът на околната среда и водите 13. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2017 Г. ЗА ИЗПЛАЩАНЕ НА СТИПЕНДИИ И ЕДНОКРАТНО ФИНАНСОВО ПОДПОМАГАНЕ ПО ПРОГРАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ И ОБЩИНСКИ УЧИЛИЩА ПРЕЗ 2017 Г., ПРИЕТА С ПОСТАНОВЛЕНИЕ №46 НА МИНИСТЕРСКИЯ СЪВЕТ ОТ 2017 Г. Внася: министърът на културата 14. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА КУЛТУРАТА ЗА 2017 Г. Внася: министърът на културата 15. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА КУЛТУРАТА ЗА 2017 Г. Внася: министърът на културата 16. ПРОЕКТ НА РЕШЕНИЕ ЗА ИЗПЪЛНЕНИЕ НА ПЛАЩАНИЯТА ПО РЕШЕНИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛАТА „МЕТОДИЕВ СРЕЩУ БЪЛГАРИЯ“ (ЖАЛБА №58088/08), „ШАЛЯВСКИ И ДР. СРЕЩУ БЪЛГАРИЯ“ (ЖАЛБА №67608/11), „ВЕЛКОВА СРЕЩУ БЪЛГАРИЯ“ (ЖАЛБА №1849/08), „ГЕНОВ СРЕЩУ БЪЛГАРИЯ“ (ЖАЛБА №7202/09) И „ГОСПОДИНОВ И ДР. СРЕЩУ БЪЛГАРИЯ“ (ЖАЛБА №34639/07) Внася: министърът на правосъдието 17. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ – ЧАСТНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА НАЦИОНАЛНА КОМПАНИЯ „ЖЕЛЕЗОПЪТНА ИНФРАСТРУКТУРА“ Внася: министърът на транспорта, информационните технологии и съобщенията 18. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА БОТЕВГРАД, СОФИЙСКА ОБЛАСТ Внася: министърът на регионалното развитие и благоустройството 19. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 20. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №484 НА МИНИСТЕРСКИЯ СЪВЕТ ОТ 2012 Г. ЗА УЧАСТИЕ НА КОНТИНГЕНТ ОТ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ ВЪВ ВОЕННАТА ОПЕРАЦИЯ НА ЕВРОПЕЙСКИЯ СЪЮЗ В БОСНА И ХЕРЦЕГОВИНА „АЛТЕА“ Внася: заместник министър-председателят по обществения ред и сигурността и министър на отбраната 21. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА АКТОВЕТЕ НА 26-ИЯ КОНГРЕС НА ВСЕМИРНИЯ ПОЩЕНСКИ СЪЮЗ Внася: министърът на транспорта, информационните технологии и съобщенията 22. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 6 НОЕМВРИ 2017 Г. В БРЮКСЕЛ Внася: министърът на земеделието, храните и горите 23. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ВЪНШНИ РАБОТИ (ТЪРГОВИЯ)“ НА ЕВРОПЕЙСКИЯ СЪЮЗ, ПРОВЕДЕНО НА 10 НОЕМВРИ 2017 Г. В БРЮКСЕЛ Внася: министърът на икономиката 24. ДОКЛАД ЗА ГОДИШЕН ДОКЛАД ЗА ИЗПЪЛНЕНИЕТО ПРЕЗ 2016 Г. НА КОНЦЕСИОННИТЕ ДОГОВОРИ ЗА ДОБИВ НА МИНЕРАЛНИ ВОДИ – ИЗКЛЮЧИТЕЛНА ДЪРЖАВНА СОБСТВЕНОСТ, И НА КОНЦЕСИОННИЯ ДОГОВОР ЗА ЗАЩИТЕНА ТЕРИТОРИЯ – ИЗКЛЮЧИТЕЛНА ДЪРЖАВНА СОБСТВЕНОСТ, ПРЕДСТАВЛЯВАЩА ЧАСТ ОТ НАЦИОНАЛЕН ПАРК „ПИРИН“ - „СКИ ЗОНА С ЦЕНТЪР ГР. БАНСКО“ Внася: министърът на околната среда и водите 25. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА НАСЪРЧАВАНЕ НА ИНВЕСТИЦИИТЕ Внася: министърът на икономиката 26. ПРОЕКТ НА ПОСТАНОВЛЕНИЕ ЗА ДОПЪЛНЕНИЕ НА НАРЕДБАТА ЗА ДОПЪЛНИТЕЛНИТЕ МЕРКИ, СВЪРЗАНИ С ПРИЛАГАНЕТО НА РЕГЛАМЕНТИ, ПРИЕТИ СЪГЛАСНО ЧЛ. 15 ОТ ДИРЕКТИВА 2009/125/EО НА ЕВРОПЕЙСКИЯ ПАРЛАМЕНТ И НА СЪВЕТА ОТ 21 ОКТОМВРИ 2009 Г. ЗА СЪЗДАВАНЕ НА РАМКА ЗА ОПРЕДЕЛЯНЕ НА ИЗИСКВАНИЯТА ЗА ЕКОДИЗАЙН КЪМ ПРОДУКТИТЕ, СВЪРЗАНИ С ЕНЕРГОПОТРЕБЛЕНИЕТО, ПРИЕТА С ПОСТАНОВЛЕНИЕ №27 НА МИНИСТЕРСКИЯ СЪВЕТ ОТ 2015 Г. Внася: министърът на икономиката 27. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА ДЪРЖАВНА АГЕНЦИЯ „ДЪРЖАВЕН РЕЗЕРВ И ВОЕННОВРЕМЕННИ ЗАПАСИ“, ПРИЕТ С ПОСТАНОВЛЕНИЕ №13 НА МИНИСТЕРСКИЯ СЪВЕТ ОТ 2004 Г. Внася: заместник министър-председателят по обществения ред и сигурността и министър на отбраната 28. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, КОЕТО ЩЕ СЕ ПРОВЕДЕ НА 11 И 12 ДЕКЕМВРИ 2017 Г. В БРЮКСЕЛ Внася: министърът на земеделието, храните и горите", "date": "2017.12.05", "title": "Вижте какво решава правителството утре"}
{"url": "https://www.24chasa.bg/novini/article/6595391", "text": "Жителите на ирландското село Рингаскиди разказаха за необичайния ефект, който имало над тях съседството с фабрика за производство на виагра, пише в. \"Айриш пост\", цитиран от БТА.  Местните жители получавали натрапчиви ерекции, които по техните думи се дължали на \"любовния пушек\", който заводът изпускал в атмосферата. Не стига че хората ходели възбудени, но същото ставало и с кучетата, които се шляели с ерекция. Трябвало само вятърът да задуха откъм фабриката на Pfizer и веднага се получавал афродизиачният ефект. Друга разпространена версия за бума от похотливост, обхванал Рингаскиди, била че при производствения процес субстанции от виаграта попадали във водопроводната мрежа на селцето. От Pfizer отрекоха да причиняват подобно замърсяване и определиха разказите на местните като \"забавен мит\". Тяхното производство било високотехнологично и вариантът, при който да има отделяне на компонентни от лекарството в атмосферата, е просто невъзможен. Но мнозина от селяните коментират, че \"любовният пушек\" е реалност. Мъже, които уж дошли на гости в Рингаскиди, след това с години забравяли да си тръгнат.", "date": "2017.12.05", "title": "Фабрика за виагра причинявала перманентна ерекция в ирландско село"}
