{"url": "https://www.24chasa.bg/novini/article/8110689", "text": "Акт за установяване на административно нарушение за   е връчен на издателство „Византия“ (търговско наименование ЕТ „Нели Стефанова - Прима”) в Министерството на културата днес, 24 януари 2020 г. Това съобщиха от пресцентъра на Министерство на културата. Дирекция „Авторско право и сродните му права” в Министерство на културата се самосезира в края на миналата година по повод публикации и участия в медии на издатели и експерти. След преглед на съдържанието на „Под игото на съвременен български език“, (издателство „Византия“, 2019 г.) и сравняването на текста в него с този в изданието на „Под игото“ (издателство „Български писател“, 1980 г.), са установени значителен брой извършени промени на оригиналния текст, включително обяснителни бележки, без те да са съгласувани с Министерството на културата. Това изискване е заложено в чл. 34 на Закона за авторското право и сродните му права (ЗАПСП). Законовата норма предвижда, че след изтичане на срока на времетраене на авторското право произведенията могат да бъдат използвани свободно при условие, че не се нарушават права по чл. 15, т. 4 и 5 от ЗАПСП, които продължават безсрочно. Текстовете гарантират обозначаването на авторството и запазването на целостта на произведението. Законът натоварва Министерството на културата да следи за спазването на тези права, като предвижда възможност административният орган да разрешава промени в произведението, като това се прави в изключителни случаи. В Министерството на културата не е постъпвало искане за разглеждане на каквито и да е било промени по текста на „Под игото“ на Иван Вазов. . В изданието се уточнява, че „така преведен, романът в този си вид е обект на авторско право и нито част от него, нито целият текст може да бъдат публикувани без писменото разрешение на издателя и преводача или на неговите наследници“. Според Министерството на културата с осъществeния голям обем от значителни промени в текста на автора без разрешението на административния орган, е осъществен съставът на административно нарушение по чл. 97 от ЗАПСП, във връзка с чл. 83 от ЗАНН (Закон за администартивните нарушения и наказания).", "date": "2020.01.24", "title": "Министерството на културата връчи акт на издателството, превело \"Под игото\""}
{"url": "https://www.24chasa.bg/novini/article/8105714", "text": "Модерно сладкарско предприятие със 150 работници в пловдивското село Кадиево може да бъде затворено заради 9-членно ромско семейство. Циганите са се настанили незаконно върху общинско място, вдигнали са колиби и се изхождат пред входа на завода, тъй като нямат тоалетна. А вътре се произвеждат кроасани, пасти и пандишпани и хигиената е от изключителна важност. “12 млн. лева съм инвестирал, но е на път да ми съсипят бизнеса”, оплака се собственикът Николай Христозов. 25 години той обикалял институции да му решат проблема с циганския катун, но досега не срещнал подкрепа. Преди дни отишъл в приемния ден на областната управителка Дани Каназирева и потърсил помощ от нея. “Няма да приема бизнесът на човек, инвестирал в техника и хора, да бъде провален от едно ромско семейство”, отсече тя.   И веднага алармира ръководството на община “Родопи”, на чиято територия е Кадиево. Каназирева поиска от МВР да провери адресната регистрация на въпросната ромска фамилия. “До месец и половина колибите трябва да бъдат премахнати, защото са незаконни, а хората - преместени”, категорична е Каназирева. Според нея има риск от хигиенна гледна точка за предприятието. Една муха да литне към цеховете и санитарните органи могат да го затворят, защото вътре се произвеждат хранителни продукти. “Извършихме проверка на място. Земята, където е катунът, е общинска и досега не са плащани данъци за ползването ѝ. Няма никакви строителни книжа за постройките на циганите. Ако някой отиде и си вдигне сграда в чужд имот, на следващия ден ще има проблеми с властите. В случая обаче 25 години нищо не е предприето”, изумена е Каназирева. Христозов и дъщеря му Кристина Ташева разказаха, че на 6 януари тази година лумнал пожар в една от стаите на ромите и за малко огънят не се прехвърлил в завода. Пожарът е овладян от 5 екипа. “Разбрах, че се подпалил юрган. Всички са успели да се спасят. Заварих навън децата голи и боси. Качих ги на колата си и ги закарах в административната сграда на селото, където пренощуваха заедно с родителите си”, разказа кметицата на Кадиево Лиляна Петрова. Няколко дни след това семейството отново се върнало в незаконния си дом, тъй като 2 от стаите не били засегнати. Много жители на селото им помогнали и донесли купища дрехи и храна. Петрова потвърди, че въпросното семейство Керимови живее в невъобразима мръсотия. Първоначално били 9 деца и двама възрастни. После някои се изпоженили и напуснали. Още през ноември 2019-а, когато встъпила в длъжност, получила устни сигнали, че циганите са заринали в отпадъци всичко наоколо.   Управничката отишла на място, разговаряла с ромите, които обещали да почистят и да си построят тоалетна. Но така и не го направили. За по-лесно се изхождали до оградата на завода. “Тогава започнах да получавам и писмени жалби. Отидох на място и се изумих - по пода имаше нахвърляна слама и дрехи. Връчих им предписания да изхвърлят боклука, дори им дадох кофа за смет от кметството, както и ремарке. Напълниха едно и това беше. После отново всичко потъна в мръсотия”, разказа Петрова. По думите ѝ нейн предшественик е разрешил на циганите да се настанят на общинското място до предприятието. “Започнали с една стая, после с втора и така ги лепели една до друга като лястовички. Използвали изхвърлени материали по брега на река Въча”, описа кметицата. Според нея ромите са илюстрация на народната поговорка “Храни куче да те лае”. Защото години наред и собственикът на завода Николай Христозов, и работниците му са хранили семейството със сладкиши. Единствено бащата Асен Керимов и сестра му от време на време работели нещо. Майката на хлапетата Любка не подхващала нищо. “Давали сме им брашно, кроасани, пасти - все пак всички сме хора Хранил съм децата им като свои”, допълва бизнесменът, който е вдигнал ръце от съседите си. Твърди, че пред очите му се сменили петима кметове в селото и още толкова в община “Родопи”. От никого не срещнал съдействие. “Когато аз строя, не мога да забия един пирон без нужните разрешителни, а “комшиите” си вдигнаха няколко стаи незаконно. И никой нищо не им прави”, изумен е предприемачът.   “Недопустимо е ромско семейство да се гаври с инвеститори, осигурили работа на толкова хора”, ядосва се Каназирева. След срещата ѝ с Николай Христозов от община “Родопи” се задействали. “Пратихме комисия в Кадиево, за да установи на място незаконното строителство. Издадена е заповед за събаряне”, увери зам.-кметът Владимир Маринов. По думите му се търсел вариант за устройване на семейството. Единият бил да им закарат фургон с две помещения, течаща вода и тоалетна. Вторият - да им се отреди общински парцел, където да си построят жилище. Но според кметицата на селото Лиляна Петрова такъв в регулация няма. Очаква се общинарите да подпомогнат ромите с 2000 лева Помощта трябва да бъде гласувана на сесия на 27 януари. Парите обаче ще бъдат преведени на кметството в Кадиево и ще отиват за погасяване на сметки за изконсумиран ток и вода. Социалните също са отпуснали 375 лева на фамилията. “Каквото и да им направят, те нямат никакви хигиенни навици”, категоричен е бизнесменът Николай Христозов. Той уточни, че не е расист, в цеха му работели 80 турци и 20 роми, които били изрядни във всяко отношение. “Имаме сертификат за екочистота. Всеки ден нашите хигиенистки не смогват да метат около оградата, където е катунът. Фабриката ни се простира върху 8 декара. Започвам да строя още един цех. Нямам никакви апетити към имота, където е катунът”, подчерта Христозов.", "date": "2020.01.24", "title": "Цигани превърнаха в тоалетна входа на завод за 12 млн. лева (Обзор)"}
{"url": "https://www.24chasa.bg/novini/article/8110311", "text": "В Китай стартираха тържествата, свързани с китайската лунна година. Тя преминава под знака на Металния плъх, но и под сянката на новия коронавирус, поразил страната, предава ДПА. Новата пневмония наложи редица ограничения при провеждането на тържествата и на пътуванията, за да бъде овладяно разпространението на белодробното заболяване. Годината на Металния плъх пое щафетата в петък в полунощ /18:00 часа българско време/ от Годината на Земния глиган, която също беше белязана от огнища на зараза със свинска чума. Поради съображения за сигурност в Пекин и в другите мегаполиси не беше проведена заря, но в по-малките провинциални центрове имаше фойерверки. В традиционната многочасова Новогодишна гала вечер по телевизията, която се наложи като традиция от 1983 година насам, водещите отправиха емоционален призив за борба с новото заболяване, предаде БТА. В 4-часовия новогодишен спектакъл беше включен в последния момент специален сегмент, в който бяха отправени най-добри пожелания на медицинските екипи и на жителите на град Ухан, най-тежко поразен от новия коронавирус. \"Ние ще бъдем победители\", емоционално възкликнаха в един глас популярните водещи на шоуто Бай Янсун и Кан Хуей. Те увериха аудиторията, че няма предизвикателство, с което нацията да не може да се справи, но за тази цел са нужни координираните усилия на всички китайски граждани. Годината на Металния плъх се очаква да донесе творческа енергия, късмет, здраве и просперитет. За разлика от Григорианския календар, съблюдаван в повечето части на света, китайският е базиран върху движенията на Луната. Подобно на западния зодиак, китайският е разделен на 12 цикъла, всеки от които е с продължителност една година, вместо един месец. Началото на китайската Нова година обикновено се пада между 21 януари и 20 февруари. Тази година тя започна на 25 януари и ще приключи на 11 февруари 2021 г. Всеки от 12-те цикъла в китайския зодиак е подвластен на определено животно, което влияе върху чертите на хората, родени в дадена година, както и върху световните събития.", "date": "2020.01.24", "title": "Началото на китайската лунна година бе белязано от сянката на новия вирус (Снимки)"}
{"url": "https://www.24chasa.bg/novini/article/8110302", "text": "Апелативната прокуратура в София е взела на специален надзор досъдебното производство за палеж, причинил повреди на части от мост на автомагистрала \"Струма\" в района на местността \"Алачица\", съобщиха от пресцентъра на Апелативната прокуратура в София. Под ръководството на  , вследствие на което е била създадена опасност за живота и здравето на населението и причинена немаловажна вреда на околната среда, както и за запалване на имущество със значителна стойност по непредпазливост. Делото беше образувано след пожара, възникнал на 14 август 2019 г., в района на с. Джерман, община Дупница, местността \"Алачица\". Повредени бяха бетонови носещи колони, както и прилежащите към тях ригели и трегери, част от мост на автомагистрала \"Струма\", собственост на Агенция \"Пътна инфраструктура\". С оглед събраните към онзи момент доказателства в качеството на обвиняем е бил привлечен Кольо Илиев - управителят на дружеството, държало отпадъци в близост до съоръжението. Именно в резултат на неправилното им складиране е бил предизвикан пожара, причинил повреда на части от автомагистралата. Разследването по делото продължава, допълват от прокуратурата.", "date": "2020.01.24", "title": "Прокуратура в София следи делото за палежа под \"Струма\""}
{"url": "https://www.24chasa.bg/novini/article/8110395", "text": "Поклон пред паметта на Антон Каракашев! Шампионът с голямо сърце и несломим дух не успя да се пребори с коварната болест и сега ще кара по небесните писти! Екипът на Riders.Live изказва съболезнования на семейството  на Антон Каракашев! Това пише във фейсбук Riders.Live. Бившият шампион по мотоциклетизъм Антон Каракашев почина след дълга борба с рака. Той разбира, че е болен от левкемия преди около година и половина. Започна борба за живота си, а близките му организираха кампании за набиране на средства, за да може да се подложи на операция в чужбина.", "date": "2020.01.24", "title": "Почина шампионът по мотоциклетизъм Антон Каракашев"}
{"url": "https://www.24chasa.bg/novini/article/8110421", "text": "Прокуратурата изпрати на Министерството на външните работи писма относно двама руски граждани, които са събирали информация, представляваща държавна тайна, с цел издаването й на чужда държава или чужда организация - престъпление по чл. 104, ал. 1 от НК. Това съобщиха от пресцентъра на МВнР. Досъдебните производства срещу руските граждани са прекратени, тъй като те се ползват с дипломатически имунитет. В рамките на своята компетентност МВнР обяви с ноти за \"персона нон грата\" един руски дипломат, а за \"неприемлив\" - член на техническия персонал на руското посолство в София. Руският посланик Анатолий Макаров бе повикан в МВнР, за да получи нотите. На двамата е даден 48 часа срок да напуснат страната.", "date": "2020.01.24", "title": "МВнР обяви за \"персона нон грата\" руски дипломат, за \"неприемлив\" - член на техническия персонал на руското посолство в София"}
{"url": "https://www.24chasa.bg/novini/article/8110339", "text": "Американският Център за контрол и превенция на заболяванията днес съобщи, че пътник от китайския град Ухан, е бил диагностициран в Чикаго с новия коронавирус, предаде Ройтерс, цитирана от БТА. Центърът заяви, че изследва 63 пациенти, от които досега за двама е било потвърдено, че са носители на заразата, а 11 са се оказали здрави. Непалски студент, върнал се от Китай, беше диагностициран с новия коронавирус, съобщи днес местен служител в Катманду, цитиран от Ройтерс. Това е първият регистриран случай на заболял от тази болест в Непал. \"Един пациент бе диагностициран с коронавирус. Той е непалски студент, обучаващ се в Китай\", каза говорителят на непалското здравно министерство Махендра Срестха. Студентът се върнал у дома си за празниците от град Ухан, се казва в изявление на министерството. Той е поставен под карантина, а контактувалите с него се изследват. Китайската банка за развитие отпусна 2 млрд. юана (290 млн. долара) спешен заем на град Ухан в помощ на превенцията срещу вируса и за лечението му, съобщиха днес местните власти. Ухан е градът, от който започна разпространението на вируса, отнел живота на вече най-малко 26 души, повечето от които жители на града. Броят на заразените с новия коронавирус в Китай достигна 900 души, като в Пекин те са вече 36 души, съобщиха местните власти, цитирани от ТАСС. В Ухан военните лекари ще помагат на цивилните медицински специалисти за справяне с вируса, съобщи днес в.\"Саут Чайна морнинг пост\", като се позова на китайската държавна телевизия. Съответното разпореждане е било издадено от централното военно командване на Китай. Четирийсет служители на военната болница в Ухан вече са започнали работа в реанимацията на местната белодробна болница, отбелязва ТАСС.", "date": "2020.01.24", "title": "Втори заразен с китайския коронавирус в САЩ"}
{"url": "https://www.24chasa.bg/novini/article/8110450", "text": "Бившият италиански премиер Силвио Берлускони, който, както сам твърди, е почитател на жените, рекламира по нетрадиционен начин кандидатката на десноцентристите за областен управител на италианската област Калабрия, съобщават италианските издания. На предизборна проява в крайбрежния италиански град Тропеа 83-годишният Берлускони похвали 51-годишната Йоле Сантели, която е кандидатката на десноцентристите за водещия пост в Калабрия. \"От лявата ми страна стои една жена, която аз познавам от 26 години. И никога не съм я притежавал, но тя е била член на моята парламентарна група и също така заместник-министър на правосъдието в моето правителство\", заяви Берлускони, посочвайки намиращата се до него Сантели. Сантели се усмихна на тези думи, но после погледна встрани видимо притеснена, предаде БТА. Тази реклама от страна на Берлускони по адрес на кандидатката на десноцентристите за областен управител породи критики в Италия. Камила Сгамбато, която е член на левоцентриската Демократическа партия нарече шегата на Берлускони \"евтина и обидна\" и подчерта, че това е \"поредната демонстрация за мачо поведението\", което Берлускони имал към жените. Смята се, че Сантели, която е дългогодишен член на партията на Берлускони Форца Италия, ще победи на местните избори в Калабрия в неделя. В същия ден има и избори в областта Емилия-Романя, която е исторически бастион на левоцентристите, но за която сега анализатори вещаят победа на десните. Евентуална двойна победа в двете области на крайната десница Лига на Матео Салвини би било голямо постижение за него. Салвини е водеща фигура в италианския десен блок.", "date": "2020.01.24", "title": "Берлускони рекламира кандидатката си за областен: Никога не съм я притежавал"}
{"url": "https://www.24chasa.bg/novini/article/8110452", "text": "Двама протестиращи бяха убити, а 54 души бяха ранени днес при сблъсъци със силите за сигурност в центъра на Багдад, избухнали по време на антиправителствени протести, предадоха световните агенции. Полицията използва бойни патрони и сълзотворен газ, за да разпръсне протестиращите, събрали се по-рано тази вечер на булевард \"Мохамед ал Касим\" в Багдад, съобщава Ройтерс, цитирана от БТА. Преди това в столицата се проведе и протестно шествие срещу американското военно присъствие в страната. Шествието бе по призива на шиитския духовник Муктада Садр, предаде Асошиейтед прес. То протече мирно. В други градове на Ирак днес също имаше протестни шествия с искане за изтегляне на американските военни от Ирак, допълва ТАСС.", "date": "2020.01.24", "title": "Двама убити и 25 ранени при сблъсъци с полицията в Ирак"}
{"url": "https://www.24chasa.bg/novini/article/8110511", "text": "Гръцкият парламент одобри днес предложение на десноцентристкото правителство на страната за отмяна на изборната система, базирана на пропорционалното представяне, съобщава в. \"Катимерини\", цитиран от БТА. Предложението, което бе подкрепено от 163 парламентаристи от управляващата Нова демокрация и националистическото Гръцко решение, не успя да събере необходимите 200 гласа, за да влязат в сила промените преди следващите парламентарни избори. 121 депутати гласуваха против. Правителството се стреми към връщане на системата, която дава на партията-победител на изборите допълнителни места в 300-местния парламент - система, целяща избягване на коалиции, отбелязва Асошиейтед прес. Консервативната Нова демокрация на премиера Кириакос Мицотакис спечели парламентарните избори през юли и формира първото еднопартийно правителство в Гърция от десетилетия. Мицотакис твърди, че правителства, които са свободни от коалиционни обещания, са по-способни да помогнат на Гърция да се възстанови от тежката икономическа криза. Но левите и левоцентристките опозиционни партии настояват, че коалициите е по-вероятно да избягват корупционни практики, затъване в заеми или прекомерно харчене, които бяха сред водещите причини за финансовата криза. Гърция приключи третата си международна спасителна програма през 2018 г., след като загуби достъп до пазарите през 2010 г.", "date": "2020.01.24", "title": "Гръцкият парламент одобри промяна на изборното\nзаконодателство"}
{"url": "https://www.24chasa.bg/novini/article/8110561", "text": "  До понеделник двама руски дипломати дискретно ще се качат на самолета за Москва. Поне така е обещал в петък посланик Анатолий Макаров пред високопоставен служител на българското министерство на външните работи. Той е бил извикан на среща, за да му бъде връчена нотата за изгонване на двамата. Външно е дало срок от 48 часа, а посланикът е обещал срокът да бъде спазен. Двамата руски дипломати, извършвали шпионска дейност, са установени по сигнали на ДАНС, обяви българската прокуратура. Това, което са вършили, попада под ударите на чл. 104, ал. 1 от Наказателния кодекс, който предвижда от 10 г. до доживотен затвор без право на замяна за шпионаж. И макар да има доказателства за тяхната дейност, съгласно Виенската конвенция служителите на посолство се ползват с имунитет и не могат да им се повдигнат обвинения. Този шпионски скандал избухва за втори път в рамките на по-малко от година. За разлика от предишния, при който руски дипломат бе търсил класифицирана информация от българи с достъп до такава, новият се отнася до два различни казуса. Единият, свързан с енергийната сигурност на страната, а другият - с опит за изграждане на шпионска мрежа на наша територия. Единият от уличените в шпионаж руски дипломати е ходил често до южната ни граница, където ще минава трасето на интерконекторната газова връзка с Гърция, научи “24 часа”. Там се е срещал с различни хора и е проявявал нездрав интерес към проекта. Това направило впечатление на агенти от ДАНС, които започнали да работят по него. Оказало се, че търсил и друга информация, свързана с енергетиката в България. След това я докладвал на руска разузнавателна служба в Москва. Действал е от октомври 2018 г. до петък, когато главният прокурор Иван Гешев изпрати информацията по разследването на външния министър Екатерина Захариева. Данните, които е изнасял руският дипломат, са със статут на държавна и служебна тайна, посочват от прокуратурата. Той е контактувал и с български граждани, които са имали достъп до подобни тайни. Не се уточнява дали са представители на строителна компания, чиновници от държавната администрация, или хора от службите за сигурност. След като шпионските дейности на руския гражданин вече били следени, се оказало, че той има дипломатически статут като служител на Търговското представителство на Руската федерация в София. До момента се знае, че ползвайки дипломатическото прикритие на първи секретар към консулската служба, кадрови служител на Службата за външно разузнаване на Русия е бил ангажиран със създаването на фалшиви самоличности и инфилтрирането в българското общество на дълбоко законспирирани разузнавачи. Те са известни като “нелегали” – шпиони, живеещи и работещи у нас, но с фабрикувани имена и биографии Използвайки официалното си прикритие на представител на руската държава, разузнавачът е търсил варианти за въвеждане на “нови самоличности” в масивите с българските граждани чрез смесване на неверни сведения в предварително подготвени неистински документи. За целта разузнавачът е пътувал активно в цялата страна, заснимал е средата, в която подготвените за внедряване “нелегали” е предстояло да живеят.  Тези поредни разкрития за дейността на руските специални служби в Европейския съюз, а в частност и на България, потвърждават добре известен факт в средите на разузнавачите. Процесът по инфилтриране на тези хора с фалшива самоличност е изключително продължителен, изискващ време, подходящи кадри и значителни ресурси. Неслучайно тази програма е гордостта на руското разузнаване, още повече че тя се е оказвала доста ефективна в много държави по света, където официалните представители на Руската федерация биват маркирани, а често основателно, с подозренията, че са шпиони под прикритие. Вероятно зачестилите разкрития за руските служби на Балканите през последните години са причина за търсене на нови методи, които да подсигурят ролята на традиционен плацдарм за действия към Европа и Запада на региона. И по всичко изглежда, че именно от България започва разконспирирането на операциите на руските разузнавателни служби, което се видя от разследването за опита за отравяне на оръжейния търговец Емилиян Гебрев от предполагаеми агенти на ГРУ. Последвани от неуспешен опит за държавен преврат в Черна гора, чиято цел бе да се предотврати членството на страната в НАТО. Безредиците и опитите за завземане на властта със сила в Северна Македония през 2017 г., при които бе ранен бъдещият премиер Зоран Заев. През 2018 г. Гърция също изгони двама руски дипломати заради опитите им да направляват преговорите за договореност по спорните въпроси между гръцката държава и Северна Македония. И отново се връщаме в България, която през 2019 г. стана поредната държава, обявила руски дипломат за персона нонграта, като в конкретния случай ставаше въпрос за събиране на класифицирана информация на ЕС и НАТО. Действията сега на българските институции по защита на националния интерес показват, че паралелно с операциите по овладяване на властови позиции и икономически лостове в региона руските специални служби използват и митичната си програма за инфилтриране на силно законспирирани субекти зад граница. Все по-категорично става ясно, че разузнаването и прокарването на чужди интереси не е вид елитарен ритуал, а напълно реален вирус, способен да поразява неочаквано всекидневието на цяло общество. ДАНС е работила по двата случая независимо един от друг. За тях има две производства за шпионаж, или “чуждестранни граждани събират държавни тайни с цел издаването им на чужда държава или чужда организация”, както пише в Наказателния кодекс. Двамата руски дипломати обаче не могат да бъдат обвинени. Съгласно чл. 31 т. 1 от Виенската конвенция за дипломатическите отношения, въпреки наличието на основания за привличането им в качеството на обвиняеми за престъпление по чл. 104 ал. 1 НК, наказателните производства срещу двамата руски граждани са спрени, на основание чл. 25, ал. 1, т. 3 НПК - “деецът е лице с имунитет”.    “На 24 януари посланикът на Русия в България беше поканен във външното министерство, където му бяха връчени ноти за обявяване на дипломат на посолството за “персона нон грата” и за обявяване на служител на търговското представителство за неприемлив в съответствие с чл. 9, пар.1 на Виенската конвенция на дипломатическите отношения от 1961 г.” Това съобщение беше публикувано във фейсбук профила на руското посолство в България часове след информацията на прокуратурата. Според него няма никакви доказателства за дейност на двамата уличени в шпионаж, несъвместима със статута им.  “Въпросните сътрудници ще напуснат страната в посочените в нотите срокове”, категорични са от посолството. Руската страна си запазва право за ответни действия. Заедно с това от посолството, ръководено от Анатолий Макаров, казват, че решението на българските власти да разпространят информацията, преди да бъдат официално уведомени, не отговаря на традиционно конструктивния дух на отношенията между двете държави. Това е третият шпионски скандал с Русия за последните 4 месеца. В края на октомври прокуратурата уличи в шпионаж друг първи секретар на руското посолство. По-късно стана ясно, че това е Владимир Русяев. Той действал у нас от септември 2018 г., когато пристигнал в посолството. Преди това е работил за разузнаването в Русия. У нас провеждал конспиративни срещи с българи, включително и с ръководен служител, който има достъп до класифицирана информация за Европейския съюз и НАТО. Името му не стана ясно. Тогава София поиска от руските институции да отзоват дипломата в рамките на 72 часа. Ден по-късно беше отказана виза на руски военен аташе. И тогава беше образувано наказателно производство за шпионаж, което беше спряно заради дипломатическия статут на Русяев. Месец преди това прокуратурата обвини в шпионаж председателя на Национално движение “Русофили” Николай Малинов, който издавал държавни тайни на две руски организации. След това беше наложена забрана на ген. Решетников да влиза в българия за 10 г. Според прокуратурата и ДАНС той е бил връзката на малинов с руския милиардер Константин Малофеев, който трябвало да овладее ключови за националната сигурност предприятия у нас.", "date": "2020.01.24", "title": "Двама руски разузнавачи, скрити като дипломати у нас, инфилтрирали шпиони с измислен живот (ОБЗОР)"}
{"url": "https://www.24chasa.bg/novini/article/8110626", "text": "Британският премиер Борис Джонсън подписа споразумението за излизане на Обединеното кралство от ЕС, предаде Франс прес, цитирана от БТА. Джонсън съобщи това в Туитър. Премиерът заяви, че с това се отваря нова глава в историята на страната. След три години на политическа криза в Обединеното кралство след референдума за Брекзит през юни 2016 г., сделката за Брекзит сега трябва да бъде ратифицирана от Европейския парламент идната сряда, преди да влезе официално в сила на 31 януари в 23 ч. по Гринуич.", "date": "2020.01.24", "title": "Борис Джонсън подписа споразумението за Брекзит"}
{"url": "https://www.24chasa.bg/novini/article/8110660", "text": "Огромен пожар бушува в сметището в Костинброд, съобщи репортер на \"24 часа\". Огънят е тръгнал преди около час и се е разпространил бързо. Засега не ясно дали става дума за инцидент или умишлен палеж. Собствениците на сметището са имали предписание да преместят част от боклука, който е бил там без необходимата документация.", "date": "2020.01.24", "title": "Голям пожар на сметището в Костинброд"}
{"url": "https://www.24chasa.bg/novini/article/8110670", "text": "Земетресение с магнитуд 6,8 бе регистрирано в Източна Турция, предадоха световните агенции, като се позоваха на Европейско-Средиземноморския сеизмологичен център. Първоначално бе съобщено за трус с магнитуд 6,9. Според американския Геофизичен институт пък трусът е бил с магнитуд 6,7, предаде Франс прес, цитирана от БТА. Епицентърът е бил близо до град Сивридже, в едноименния окръг, в провинция Евлязъг, предаде Асошиейтед прес. Дълбочината е била 10 километра, посочва Ройтерс. Трусът е бил усетен в Израел, Ирак и Сирия, добавя ТАСС. Земетресението е било усетено в 20:55 ч. местно време (17:55 ч. по Гринуич). Турският вътрешен министър Сюлейман Сойлу заяви пред медиите, че \"Сивридже е много сериозно засегнат и спасителни екипи отиват натам\". Според него са се срутили сгради в района. Двама души са били ранени в резултат на земетресението, предаде ТАСС, като цитира Сойлу. Агенцията допълва, че според министъра срутените от труса сгради са 4 или 5.", "date": "2020.01.24", "title": "Трус с магнитуд 6,8 разлюля Източна Турция (Обновена)"}
{"url": "https://www.24chasa.bg/novini/article/8109597", "text": "Как пенсиите или поне някои от тях да са по-високи? И кой може да го направи? Академиците от Невидимия университет предлагат специална рецепта със свое революционно възвание. Можете да го видите, изчетено и адаптирано във видеозавещанието на седмицата с Виктор Иванов.                                                                                                                                                                                                                                                                                                                                ", "date": "2020.01.24", "title": "Видеозавещание: Възвание за по-високи пенсии"}
{"url": "https://www.24chasa.bg/novini/article/8109665", "text": "Вицепремиерът Николова изтъкна важността на сътрудничеството в рамките на тристранния диалог. „Правителството трябва да поддържа баланса на интересите в социалния диалог“, заяви вицепремиерът. Николова и Абруцини обсъдиха и темата за прозрачността на плащанията по банков път като ключов инструмент за справяне със сивата икономика и проследяване на съмнителните транзакции. В тази връзка вицепремиерът Николова допълни, че непрозрачните плащания са обект на киберсигурността, която обхваща и банковия сектор.", "date": "2020.01.24", "title": "Вицепремиерът Николова се срещна с изпълнителния директор на Европалати"}
{"url": "https://www.24chasa.bg/novini/article/8109569", "text": "България и Република Кипър споделят амбицията да засилят сътрудничеството си в областта на енергетиката, икономиката и свързаността, като това ще създаде нови възможности и за региона на Източна и Югоизточна Европа. Тази обща позиция изразиха на среща на „Дондуков“ 2 държавният глава Румен Радев и министърът на външните работи на Република Кипър Никос Христодулидис, който е на посещение в София. На срещата беше обсъдено предстоящото посещение у нас на кипърския президент Никос Анастасиадис по покана на Румен Радев през февруари, която ще даде нов импулс на приятелските отношения между двете страни. Българският президент и кипърският външен министър разгледаха перспективите за задълбочаване на бизнес контактите между двете страни, както и за подобряване на транспортната свързаност в нашия регион. България има интерес към енергийните проекти за пренос на природен газ, част от които е и Кипър. Енергийната ни свързаност ще допринесе за диверсификацията на европейската енергийна карта, заяви още Румен Радев. Двете държави споделят не само общи интереси и позиции, но се изправят и пред общи предизвикателства като миграционния натиск и запазването на сигурността в региона. Европа трябва да е по-активна и да намери дългосрочни и трайни решения за бежанската криза, като отчита принципа на солидарност, но и националните специфики на всяка страна, беше общата позиция на Румен Радев и Никос Христодулидис, които отчетоха необходимостта от работещи и оперативни механизми за решаване на проблемите пред Общността. Двамата бяха единодушни, че европейската перспектива за страните от Западните Балкани има изключително значение за стабилността и сигурността не само на Югоизточна Европа, а и на Европейския съюз. Българската общност в Кипър и многобройните студенти кипърски граждани, завършили висшето си образование в България, са важна връзка за двете държави, беше посочено още на срещата. Сънародниците ни в Кипър формират третата по численост общност в страната и имат своя принос за двустранното партньорство в икономиката и културата, заяви Никос Анастасиадис. Президентът Радев изказа благодарност за създадените условия за сънародниците ни да съхранят културата си, както и за спазването на техните трудови права.", "date": "2020.01.24", "title": "Румен Радев се срещна с министъра на външните работи на Кипър"}
{"url": "https://www.24chasa.bg/novini/article/8109538", "text": "15-те милиона лева, които правителството допълнително отпусна за рекламиране на България в чужбина за тази година, ще бъдат платени на спечелилите обществените поръчки, едва когато докарат определен брой туристи. Това съобщи министърът на туризма Николина Ангелкова. Тази форма на обществена поръчка с гарантиран резултат се позволява от чл. 114 на Закона за обществените поръчки. Правилата за конкурсите, по които ще се разпределят парите, вече са изпратени за публикуване в официалния вестник на Европейския съюз, каза Ангелкова. В конкурсите ще се допускат всякакви участници - рекламни и ПР агенции, туроператорски фирми и агенции, отделни курорти както и консорциуми между тях. Те ще имат възможност да организират всякакви маркетингови активности на избрания от тях пазар по тяхна преценка - реклами онлайн и офлайн, публикации в печата, видеоклипове по телевизии, билбордове и др. За да ги организират обаче, ще трябва да разчитат само на 15% от предвидените пари, които ще се платят авансово. Останалите 85% ще получат в края на годината и то въз основа на броя организирани туристи, които тези кампании са успели да докарат в България, обясни Ангелкова. Кампаниите може да бъдат насочени само към основните за България чужди пазари, като 15-те милиона лева са разпределени по следния начин: 5 млн. лв. без ДДС за Германия, 2,5 млн. лв. за Великобритания, 3,750 млн. лв. за страните от Вишеградската четворка и 1,250 млн. лв. за Русия. Извън тези 15 млн. лв., които бяха обещани от премиера Бойко Борисов в края на миналото лято, когато стана известен фалитът на “Томас Кук”, туристическото министерство ще разполага и с други 10 млн. лв. за рекламиране на България като туристически бранд в чужбина. В продължение на няколко години тази сума беше винаги около 6,5 млн. лв. годишно. Тези пари обаче ще се разпределят по класическия начин, с избиране на рекламни агенции, които да организират кампании в една или повече държави.", "date": "2020.01.24", "title": "Рекламираш България навън - парите, когато докараш туристите"}
{"url": "https://www.24chasa.bg/novini/article/8109648", "text": "Ирландски съд одобри днес екстрадирането към Великобритания на единия от двамата северноирландци, обвинени в непредумишлено убийство на 39 виетнамци. Припомняме, че  . Британските власти поискаха екстрадицията на 23-годишния Иймънт Харисънт, който е обвинен в трафик на хора и нарушения на имиграционните разпоредби, както и за непредумишлено убийство на 39 души, предаде Ройтерс. Съдът обаче днес отсрочи за 4 февруари влизането в сила на заповедта за екстрадирането на обвиняемия. Харисън я оспори, а адвокатът му изтъкна, че в искането за есктрадиция на британските власти не се съдържа информация за мястото на смъртта на мигрантите и за това какво е участието на клиента му по случая. Друг мъж от Северна Ирландия беше обвинен в заговор с цел уреждане на пътуването на хора, които после да бъдат експлоатирани, както и в заговор за нарушаване на имиграционното законодателство. Миналата година полицията във Виетнам арестува 10 души във връзка със смъртта на 39-те мигранти. Британският шофьор на камиона, в чийто хладилен контейнер бяха намерени труповете, призна вината си за участие в заговор за подпомагане на незаконната имиграция и придобиване на имущество по престъпен начин. Новината за намерените 39 трупа в хладилен камион потресе британската общественост. Случаят се смята за нагледен пример за това как бедни хора от Азия, Африка или Близкия изток плащат огромни суми на трафиканти, за да предприемат незаконни и рисковани пътувания на Запад, отбеляза Ройтерс.", "date": "2020.01.24", "title": "Ирландски съд разреши екстрадиране на основен заподозрян за камиона с 39-те тела"}
{"url": "https://www.24chasa.bg/novini/article/8109758", "text": "Папа Франциск прие днес на частна аудиенция американския вицепрезидент Майк Пенс, предаде Асошиейтед прес. Двамата разговаряха в продължение на час. Американският вицепрезидент каза на папа Франциск, че го е направил герой у дома, като го е приел на частна аудиенция. Под думата \"герой\" Пенс очевидно визираше това, че корените му са от католическо семейство, но по-късно той самият става евангелист. Пенс освен това предаде на папата най-сърдечни поздрави от името на президента Доналд Тръмп, на когото, по думите му, се е понравила много визитата му във Ватикана преди повече от две години. Вицепрезидентът на САЩ подари на папата голям и семпъл дървен кръст. Той му разказа, че кръстът е издялан от дърво, което се намирало в пределите на официалната резиденция на американските вицепрезиденти във Вашингтон, предаде АП. Папата пък подари на Пенс книги с папските си писания, както и копие от годишното си послание за мир, допълва агенцията. Според Франс прес папата е подарил на Пенс и медальон с изображение на ангел, символизиращ мира. Посещението на американския вицепрезидент във Ватикана днес протича в рамките на визитата му в Рим, включваща също срещи с италианския президент Серджо Матарела и премиера Джузепе Конте. Аудиенцията при папата беше в същия ден, в който Тръмп ще участва в голяма демонстрация против абортите във Вашингтон и така той ще стане първият действащ президент, участвал някога в така наречения \"Поход за живот\", отбелязва АП. Франс прес припомня, че Доналд Тръмп беше приет на аудиенция при папата през май 2017 г. Тогава двамата разговаряха за половин час и папата даде на Тръмп медальона, символизиращ мира и текста, който беше написал тогава за Световния ден на мира. \"Давам ви това, за да се превърнете в инструмент на мира\", каза тогава на Тръмп папата. Тръмп пък му отговори \"Имаме нужда от мир\".", "date": "2020.01.24", "title": "Папа Франциск прие американския вицепрезидент Майк Пенс (Снимки)"}
{"url": "https://www.24chasa.bg/novini/article/8109756", "text": "Няма опасност от леко завишените стойности на манган във водата в Перник. Това съобщи Явор Чаушев - секретар на РЗИ. Показателите не крият риск за здравето на хората, сочат резултатите от направените проби. Не е регистрирано и повишаване на заболеваемостта. Броят на случаите със стомашно-чревни инфекции от началото на годината е еднакъв с този от 2019 г. - 10 души, по данни от РЗИ. От началото на 2020 г. в общината не е регистриран нито един случай на заболяване от хепатит А. Упражнява се стриктен ежедневен мониторинг на водата в детските градини.", "date": "2020.01.24", "title": "Няма опасност от леко завишените стойности на манган във водата в Перник"}
{"url": "https://www.24chasa.bg/novini/article/8109762", "text": "Турският военен персонал, който се изпраща в Либия, подкрепя и обучава силите на международно признатото правителство на Файез Сарадж, заяви днес турският президент Реджеп Тайип Ердоган, цитиран от Ройтерс. Ердоган, който говори в Истанбул след разговори с германския канцлер Ангела Меркел, заяви също, че страните, които са участвали в срещата за Либия в Берлин в неделя, не трябва да подкрепят опонента на Сарадж генерал Халифа Хафтар, след като той напусна срещата без да подпише споразумението за примирие, допълни БТА. Ердоган заяви още, че около 400 000 души от северозападната сирийска провинция Идлиб се придвижват към турската граница заради подновените атаки от сирийските правителствени сили, предаде Ройтерс. Турски хуманитарни групи започнаха да сторят над 10 000 къщи в Идлиб, за да подслонят нарастващия брой хора, напускащи домовете си заради сраженията, а Турция се опитва да предотврати нов наплив на мигранти през границата си. На съвместна пресконференция с германския канцлер Ангела Меркел Ердоган каза, че е получил от нея уверения, че Германия може да предложи помощ за плановете на Турция.", "date": "2020.01.24", "title": "Ердоган: Военните ни в Либия\nобучават силите на правителство на Сарадж"}
{"url": "https://www.24chasa.bg/novini/article/8109805", "text": "Очакваме ръст на английски и немски туристи, въпреки фалита на „Томас Кук“. Около 20-24% очакваме ръст на туристи от английската компания „Джето Холидей“, заяви министърът на туризма Николина Ангелкова. „Още след фалита на „Томас Кук“ проведохме редица срещи с големите тур оператори, които дадоха заявка, че могат да заемат капацитета. Вчера се прибрах от изложението в Мадрид, където проведох срещи с водещи туроператори от Великобритания и Германия. И абсолютно всички потвърдиха своите ангажименти и това, че особено „Джето Холидей“, които са водещият туроператор на пазара във Великобритания, изцяло са поели капацитета на „Томас Кук“. Така че техният капацитет за това лято се увеличава с около 30%, което е изключително добре. Те основно оперират от 9 английски града, месеците май до октомври, т.е. разширяват и полетната си програма. Като ръстът очакваме да бъде от там около 20-24 процента. Също така и немските туроператори поеха ангажимент, че ще запълнят капацитета на „Томас Кук“. Към момента спазват това, което са поели като ангажимент. И сега с , разчитаме този ръст да бъде увеличен“, каза министър Ангелкова. Изминалата година е била трудна, изпълнена с нови предизвикателства. „От март миналата година по време на българо-руския туристически форум премиерът пое ангажимент за подкрепа на българския туризъм чрез създаване на механизъм, който да стимулира организирания туризъм в страната. Искам да му благодаря за цялата подкрепа – както на него, така и на министър Горанов за цялата подкрепа, защото днес обявихме Механизма за насърчаване на организирания туризъм, летният, от май до октомври месец в размер на 15 милиона лева е бюджетът на този механизъм за 4 основни пазара. Което със сигурност ще подпомогне както нашите усилия, така и усилията на бранша, за да можем 2020 г. да я посрещнем с доста добра основа“, допълни още Ангелкова.  Припомняме, организираният летен туризъм ще се насърчава у нас чрез механизъм, насочен към Русия, Великобритания, Вишеградската четворка и Германия, каза пред бТВ министърът на туризма Никилина Ангелкова. Той е ориентиран към 4 основни пазара: Германия – 5 милиона лева без ДДС, Великобритания – 2,5 милиона без ДДС, Вишеградската четворка – 3 милиона и 750 000 лева без ДДС, Русия – 1 милион и 250 000 лева – или общо 15 милиона лева е бюджетът на механизма, поясни министър Ангелкова. За първи път предлагаме такъв механизъм - той обхваща периода от 1 май до 31 октомври. ", "date": "2020.01.24", "title": "Ангелкова: Очакваме ръст на английски и немски туристи"}
{"url": "https://www.24chasa.bg/novini/article/8109716", "text": "Няма да подкрепим поправките в Закона за хазарта, защото това не е основната тема на българското общество, заяви пред   в предаването „Лице в лице“ депутатът от ДПС Йордан Цонев. Можеше да бъде избран и друг момент за тези промени, посочи той и добави, че така се отклонява вниманието. В момента, в който Перник е без вода, София и големите градове дишат мръсен въздух, здравеопазването е в хронична криза - това е стар политически номер“, заяви Йордан Цонев. „Ние сме политици от 30 години, от ДПС не искаме да ни включват в дебат, който не е основен за обществото“, категоричен беше той. Йордан Цонев заяви още, че от ДПС ще изразят позиция, но няма да участват в дебата по темата за хазарта. „ДПС не се занимаваме със законодателството темата с хазарта не за друго, а защото очевидно има неразбиране и всеки опит да се вкарат сериозни и строги регулации и контрол, се приема като лобизъм. Щом е така, нека всеки си носи отговорност“, каза още депутатът от ДПС.", "date": "2020.01.24", "title": "Йордан Цонев: ДПС няма да подкрепи поправките в закона за хазарта"}
{"url": "https://www.24chasa.bg/novini/article/8109985", "text": "Лелята на трите деца, задушени до смърт от майка си във Финикс, разказа ужасяващи подробности за последните часове на малчуганите – тригодишният Зейн, двегодишната Мирая и седеммесечната Каталая,  пише  .  Кошмарното престъпление е станало около 19:30 часа в понеделник. Тогава полицейски екип е бил повикан близо до 24-а улица. Първоначално информацията е била, че децата са се удавили. По телата им обаче били открити следи от насилие. Лелята на трите деца, задушени до смърт от майка си във Финикс, разказа ужасяващи подробности за последните часове на малчуганите – тригодишният Зейн, двегодишната Мирая и седеммесечната Каталая. „Знам, че е трудно да повярвате, но бях в къщата, докато тя ги е убивала. Нямахме причина със съпруга й Педро Риос да мислим, че ще извърши това, мислехме, че ги приспива“, допълни жената пред FOX News. „Трябваше да направя само три стъпки и да отида до стаята на децата. Не мога да го променя сега. Не мога да го променя. И това ме убива. Те бяха просто деца, бяха бебета, бяха невинни“, каза през сълзи жената, докато показваше пред медиите на телефона си снимки на убитите дечица. Когато накрая разбрали какво се случва, опитали с всичките си сили да спасят живота на децата – правили им сърдечен масаж, изкуствено дишане, но… напразно. Позвънили на 911, лекарите също направили опити да съживят децата, дошла и полицията, която отвела майката. Към момента 22-годишната Рейчъл Хенри е обвинена и за трите убийства. Тя е в затвора, като съдът е определил гаранция за пускането й от 3 млн. долара. Следващата дата, на която процесът срещу майката ще продължи, е 31 януари. Пред разследващите Рейчъл обяснила как точно е сторила зверството. Първо започнала да души двегодишната си дъщеря Мирая. Тригодишният Зейн правил опити да спаси сестричката си, но и той бил уловен от смъртоносната хватка на 22-годишната жена. Двамата ритали и се мъчили да се освободят, но напразно. После Рейчъл взела бутилка с мляко и нахранила седеммесечната Каталая. Бебето заспало и тя вплела пръсти около шията му и го удушила.", "date": "2020.01.24", "title": "Американката, убила трите си деца, ги задушила в леглата им (Видео)"}
{"url": "https://www.24chasa.bg/novini/article/8110077", "text": "Не мисля, че водата е неправомерно е отклонявана, защото те са си плащали тази вода. Някой не си е направил сметката. Това каза пред БНТ президентът на на „Подкрепа\" Димитър Манолов. На никого не е известно как точно ще се случва изплащането на пенсиите, как тогава да вземеш решение, като не знаеш какво те очаква, коментира Манолов относно изплащането на т.нар. втора пенсия. Димитър Манолов, президент на КТ \"Подкрепа\": За да работи системата относително добре, трябва да се даде на хората възможност да избират дали да участват в капиталовия стълб на пенсионното осигуряване. Сега нещата са наполовина- счита се, че ако не си се отказал, значи си съгласен, това трябва да се обърне. Общественото осигуряване губи от частните фондове, категоричен е Манолов. Димитър Манолов, президент на КТ \"Подкрепа\": За всички тези 20 години НОИ е бил лишен от тези средства, не е могъл да оперира с тях, а сега ще трябва да изплаща по-високи пенсии. Целият този модел беше огромна грешка, още когато се въведе, само че ние тогава бяхме в експерименталното поле на Световната банка, която натресе този модел на всички нас. Необходима е реформа и тя не е толкова трудна, убеден е Манолов. Димитър Манолов, президент на КТ \"Подкрепа\": Капиталовият стълб в момента съществува в един олигопол на частните фондове, трябва да се създаде възможност за различни форми - пенсионни спестявания, частни инвестиционни пакети и т.н.                                                                                                                                                                                                                                                                                                                                ", "date": "2020.01.24", "title": "Манолов: Моделът на пенсионното осигуряване беше огромна грешка"}
{"url": "https://www.24chasa.bg/novini/article/8110042", "text": "26-годишен е мъжът, който уби шест души в германския град Рот ам Зее. Повече за зловещата стрелба посред бял ден днес четете  .  Нападателят е застрелял жертвите си с полуавтоматично оръжие, съобщи Bild.de.  Убитите принадлежат към едно семейство, както писахме по-рано. Това са трима мъже - на 36, 63 и 69 години и три жени - на 36, 56 и 62 години. Драмата започна към 1", "date": "2020.01.24", "title": "За 9 мин. хванаха 26-годишния германец, убил 3 жени и 3-ма мъже в Рот ам Зее (Видео)"}
{"url": "https://www.24chasa.bg/novini/article/8110147", "text": "Видин и Плевен са предложени да бъдат общините, двигатели и основни центрове на растеж в Северозападния район в програмния период 2021-2027 г. Това съобщи заместник-министърът на регионалното развитие и благоустройството Деница Николова, която участва в регионално заседание на Националното сдружение на общините в Република България, което се проведе в гр. Вършец за представители на местната власт от Северозападния район. Акцент в срещата бе и промотиране на концепцията за изпълнение на бъдещата политика за регионално развитие, промените в Закона за регионално развитие, както и програмирането на новата оперативна програма за развитие на регионите, информират от МРРБ. Двата общински центъра са част от десетте големи града в страната, които се очаква да са бенефициенти на мярката за градско развитие в бъдещата програма за развитие на регионите, за която ще бъде насочен около 6% от общия ресурс. Средства през програмата ще получат и общините Монтана, Враца и Ловеч с всички населени места в състава си, а останалите населени места в региона ще имат достъп до финансиране от програмата за развитие на селските райони. По отношение на транспортната свързаност на Северозападна България зам.-министър Николова подчерта, че разширението на транспортния коридор Видин-София, както и модернизацията на ж.п. линията по това направление ще доведат до икономическо развитие за цялата периферия на района. Завършването на АМ „Хемус“ пък ще допринесе за икономическото съживяване на Плевен, Ловеч и Троян. Сериозен потенциал за развитие на района има река Дунав. Стратегическият ни подход за свързаност в това отношение е в бъдещата трансгранична програма между България и Румъния да бъде заложено двустранно прединвестиционно проучване на поречието на реката относно възможностите за строителство на нови мостове и разширяване на съществуващата пристанищна инфраструктура.", "date": "2020.01.24", "title": "Видин и Плевен са предложени за центрове на растеж в Северозападaда"}
{"url": "https://www.24chasa.bg/novini/article/8110165", "text": "Полицията евакуира търговски център на столичния булевард „Ситняково”. Причината е бомбена заплаха, пише  . Сигналът е подаден в 18:00 часа. В него се казва, че ще \"има бомба пред мола\".                                                                                                                                                                                                                                                                                                                                 ", "date": "2020.01.24", "title": "Евакуират мол в София заради сигнал за бомба (Снимки)"}
{"url": "https://www.24chasa.bg/novini/article/8110186", "text": "Русия трябва да отговори реципрочно на  , заяви ръководителят на комисията по международни въпроси на Съвета на федерацията Константин Косачов. В такива случаи принципът на реципрочност е практически абсолютен, а отклонения от него може да има само в изключителни случаи”, подчерта Косачов и допълни, че в тази ситуация няма основания да се отказват от този принцип, пише  . На официалната си страница във фейсбук руското дипломатическо представителство у нас съобщи, че на посланика му е връчена съответната нота. \"Не са предоставени доказателства, потвърждаващи осъществяването от тяхна страна на дейността, несъвместима със статута им\", се казва в съобщението. Подчертава се, че служителите ще напуснат приемащата страна в указания в нотата срок.", "date": "2020.01.24", "title": "Москва ще предприеме мерки спрямо България заради  дипломатите"}
{"url": "https://www.24chasa.bg/novini/article/8110180", "text": "Най-малко двама души са загинали в мощната експлозия, която разтърси рано тази сутрин тексаския град Хюстън, потвърди началникът на местната полиция Арт Асеведо, цитиран от Асошиейтед прес. Властите не смятат, че експлозията се дължи на умишлени действия, въпреки че се води криминално разследване. Асеведо призова живеещите наблизо да претърсят къщите и кварталите си за отломки и части от тела и да се свържат с полицията, ако намерят нещо от полза за разследването, съобщи Ройтерс. Експлозията е станала към 4.15 часа местно време (10.15 по Гринуич) в сграда в северозападната част на града, след което в небето се издигнали огромни облаци дим, посочват американски медии, цитирани от Франс прес. По данни на пожарникарите най-малко един човек е откаран в болница. Според Асошиейтед прес експлозията е станала в промишлена сграда. Тя била толкова силна, че отекнала на километри от мястото, а районът около зданието е посипан с отломки. От взрива са пострадали и съседни сгради. Избухналият след взрива пожар е горял в продължение на часове. Полицията е блокирала близките улици и съветва хората да избягват района. За момента обаче няма нареждане за евакуация.", "date": "2020.01.24", "title": "Най-малко двама души загинаха в мощната експлозия в Хюстън (Видео)"}
{"url": "https://www.24chasa.bg/novini/article/8110176", "text": "При забележителен интерес от страна на евродепутатите премина представянето на филма „Формулата на Тео“ и срещата с героя от лентата – прочутият преподавател по физика от Казанлък Теодосий Теодосиев, предава  . Избраниците на Стария континент са били силно впечатлени от думите на учителя, разказаха присъствали на разговора. Филмът е предизвикал не само силни аплодисменти, но и е провокирал въпроси към създателите му. Документалната лента беше показана в Европарламента вчера по инициатива на депутата Андрей Ковачев. Филмът, пожънал огромен фурор за година, е по сценарий и под режисурата на друг казанлъчанин – Николай Василев. Премиерата му беше през март 2019 г. в Дома на киното в столицата. „Един филм за Теодосий Теодосиев, който през последните 40 години се е отдал на мисията да създава таланти в областта на физиката. Учениците му обират медалите на всички олимпиади, а университети като Харвард и Принстън се състезават за тях. Затова го наричат „златният физик на България”. Ако Гърция си има Питагор и питагоровата теорема, то България има Тео, който е създател на уникален за света Метод за формиране на силов интелект“, пише в ревюто на филма, сниман повече от две години и на два континента. Оператор на продукцията от 74 минути е Борислав Георгиев, музиката – на Христо Намлиев. Филмът бе гледан почти в цяла България и навсякъде пред претъпкани зали и бурни аплодисменти. Николай Василев е автор на спота по БНТ „Малки истории“, има дълго творческо CV и многобройни награди от филмови фестивали у нас и в чужбина.", "date": "2020.01.24", "title": "Евродепутати гледат филма за българския физик Теодосий Теодосиев в Брюксел"}
{"url": "https://www.24chasa.bg/novini/article/8108037", "text": "Eкологична катастрофа, икономическа разруха и безработица, силно земетресение, водна криза и режим на питейната вода, спиране на топлоподаването, замърсяване на въздуха със серен диоксид, изгаряне на отровни отпадъци, висока престъпност, опасно пропадане на земни пластове и ерозия от подпочвени води... Това са само част от нещастията, сполетели 100-хилядния Перник през последните години. Като капак на всичко заради “желязната си психика”, в цяла България перничани са наричани обидно “винкели”, които са известни с факти от рода на “карат голфове” и “бият жените си”. Още повече че в световната история са познати и други места, които по необясними причини в даден момент сякаш стават жертва на тежка карма. Възможно е Перник да е \"прихванал\" лош късмет и от някой от побратимените с него градове по света, които са, меко казано, странни. Пропадането му е удивително, защото е в пълен контраст с близкото минало на града, което наистина е било съвсем различно. Всъщност само допреди няколко десетилетия той е представлявал едно от най-перспективните места за живеене у нас. По ирония на съдбата точно Перник е първият град в България, създаден с модерен градоустройствен план, водоснабдяване и канализационна система. Именно в него е светнала и първата електрическа крушка у нас. В края на ХIХ и началото на ХХ век той е и едно от най-бързо нарастващите по население селища в цялата страна. От 1892 до 1926 г. Перник бележи най-високия за България прираст – от 1413 на 12 296 души, за да достигне в края на 80-те години на ХХ век близо 100 000 души. Причината – въглищните мини Заради тях той е планиран като подобни въгледобивни центрове в Западна Европа с квартали за миньорите. Даже по едно време работниците станали толкова много, че трябвало да се съобразяват с мнението им, и точно те извоювали за първи път 8-часов работен ден. Още от 1893 г. е пусната и жп линията София - Перник. А когато през 1929 г. цар Борис ІІІ с указ го обявява за град, освен мините с помощта на чуждестранни инвеститори в града вече се изграждат големи индустриални предприятия – стъкларска и брикетна фабрики. Първият машиностроителен завод в България също е построен там в онези години. Възходът продължава и след 9 септември 1944 г. Миньорският град, който за 13 фатални години, между 1949 и 1962 г., по името на починалия “вожд и учител” е прекръстен на Димитрово, става един от символите на стремежа към ускорена индустриализация и планово стопанство. През 1951 г. влизат в експлоатация ТЕЦ “Република” и започва строителството на металургичния завод “Ленин”, в който на 6 ноември 1957 г. е излята първата българска стомана и заради това тази дата се превръща в Ден на металурга. Открити са заводите за токоизправители, заваръчни машини, феромагнити, за голямогабаритни металорежещи машини (ЗГММ), както и модерният “завод без комини” за специални стоманени профили “Благой Попов”. Градът продължава да се разраства и обхваща и съседните села и затова в края на на 70-те години БКП решава да се пристъпи към изграждането на “Пернишки промишлен комплекс”, а районът се превръща в най-голямата строителна площадка в България. Към него са прибавени и циментовия завод в Темелково “Васил Коларов” (дн. Батановци), стоманолеярния завод “Струма”, СМК “Ленин” и други големи предприятия. Перла в короната на новия промишлен център е планираният завод за тежко машиностроене “Червена могила” край Радомир, който според мегаломанските разчети на партията трябва “да произвежда машини колкото половин Великобритания”. Някъде със строителството на въпросния комбинат, или “завод за заводи”, както още го наричат навремето, обаче започват и първите по-сериозни проблеми в развитието на Перник. Заради десетките комини, които бълват пушек и сажди, той бързо става най-мръсният град в България. Самите перничани живеят в доста очукани панелни жилища с мизерни условия, приличащи повече на работнически общежития, а не на нормални домове. Парадоксално, но след демократичните промени през 1989 г. и ", "date": "2020.01.24", "title": "\"168 часа\": Прокълнатият Перник, където Левски не основа комитет"}
{"url": "https://www.24chasa.bg/novini/article/8108838", "text": "Британското правителство свиква днес кризисния си комитет КОБРА, за да обсъди мерки срещу вируса, отнел живота на 26 души и заразил над 800 в Китай, предадоха Ройтерс и Франс прес, като се позоваха на говорител на премиера Борис Джонсън. Срещата ще се състои в 12 часа по Гринуич в министерството на здравеопазването под председателството на здравния министър Мат Ханкок. В нея ще участват ръководителите и на други министерства, включително на външните работи и образованието. Световната здравна организация (СЗО) определи ситуацията като извънредна за Китай, но засега се въздържа да обяви епидемия с международен мащаб, съобщава БТА. \"Поддържаме тесни контакти със СЗО и международните партньори, включително Китай, и сме готови да предприемем по-нататъшни действия при необходимост\", каза говорителят. Той заяви, че във Великобритания няма нито един потвърден случай на зараза с вируса и увери, че Обединеното кралство е добре подготвено. Девет души с подозрителни симптоми очакват днес резултатите от анализите. Проби за взети от общо 14 души, като тези на петима от тях са отрицателни. Има голяма вероятност от появата на случаи на вируса във Великобритания, предупреди тази сутрин висш представител на здравните служби, Пол Косфорд, пред Би Би Си. Великобритания разположи медицински екипи, които да посрещат пътниците от трите директни полета седмично между китайския град Ухан и Лондон. Задачата на екипите обаче се свежда главно до информиране и не включва системно измерване на температурата, което предизвика критики в медиите.", "date": "2020.01.24", "title": "Великобритания свиква кризисния си комитет заради китайския коронавирус"}
{"url": "https://www.24chasa.bg/novini/article/8108884", "text": "През 2018 г. линията на бедност област Добрич e 327.41 лв. средно месечно на лице от домакинство, като под прага на бедност са били 32 300 лица, или 18.4% от населението на областта – съобщават от териториалната статистика. В страната линията на бедност през 2018 г. e 351.11 лв. средно месечно на лице от домакинство, като под прага на бедност са били над 1,5 милиона лица, или 22 % от населението на страната - сочат още данните на отдел „Статистически изследвания” – Добрич. В сравнение с предходната година в област Добрич размерът на линията на бедност намалява с 3.8%, а относителният дял на бедното население се намалява с 0.6 процентни пункта. Данните за 2018 г. показват, че, ако в доходите на домакинствата от област Добрич се включат пенсиите, но се изключат останалите социални трансфери (обезщетения, социални и семейни помощи и добавки), равнището на бедност се повишава от 18.4 до 23.9%, или с 5.5 процентни пункта. Съответно при изключване на пенсиите и останалите социални трансфери равнището на бедност за област Добрич нараства до 43.5%, или с 25.1 процентни пункта, а за страната нараства до 45.2%, или с 23.2 процентни пункта. Делът на бедните сред заетите лица е 8.0%. През 2018 г. 12.2% от населението на областта живее в материални лишения, докато за страната те са 20.9%. Комбинирането на трите показателя показва, че през 2018 г. 24.8% от населението на област Добрич, или 43 600 лица са били в риск от бедност и социално изключване. Стойността на показателя намалява с 5.6 процентни пункта спрямо 2017 г., повече при мъжете - с 9.2 процентни пункта, в сравнение с жените – с 2.2 процентни пункта.", "date": "2020.01.24", "title": "Линията на бедност в Добричка област намалява,\nно 32 300 жители са под прага й"}
{"url": "https://www.24chasa.bg/novini/article/8108657", "text": "В предложения за обществено обсъждане проект на Закон за Национална агенция по хазарта, чрез който се променят и текстове от Закона за хазарта, финансовото министерство публикува днес специално съобщение. В него се подчертава, че проектът запазва действащия модел на облагане на традиционния хазарт. Единствената новост е, че предлага само ясно разграничаване на две хипотези, които и до момента са записани в закона, като ги записва в две отделни алинеи. В първата се определя ставка от 15% върху направените залози, която се дължи от традиционна лотария, томбола, моментна лотария – тото, лото, бинго, кено и техните разновидности. Тя ще важи и за игрите със залагания върху резултати от спортни състезания и надбягвания с коне и кучета, игрите със залагания върху случайни събития и със залагания, свързани с познаване на факти. Както „24 часа“ и вчера писа, вторият текст определя такса от 20% върху получените такси и комисионни, която ще плащат игри, при които участниците играят един срещу друг. Предложението е илюстрирано и с пример. И при сега действащата разпоредба, и след промените, когато организаторът организира хазартната игра и получава залозите по нея , дължи държавна такса в размер на 15 % върху получените залози. При организиране, например, на покер турнир, при който участниците играят един срещу друг и организаторът на хазартни игри само организира провеждането на покер турнира и събира такси и комисионни за това, ще дължи държавна такса 20 % върху получените от играчите такси и комисионни.", "date": "2020.01.24", "title": "МФ: Няма нови ставки за облагане на хазарта (Обновена)"}
{"url": "https://www.24chasa.bg/novini/article/8108893", "text": "През 2019 година спестяванията на домакинствата се увеличават с 8 процента, а кредитите - с 9.5 на сто, отчита Българската народна банка. В края на декември 2019 г. депозитите на неправителствения сектор са 85.155 млрд. лв. (71.3 на сто от БВП), като годишното им увеличение е 9.7 на сто, съобщава БНБ. Депозитите на нефинансовите предприятия в края на декември 2019 година са 26.494 млрд. лв. (22.2 на сто от БВП). В сравнение със същия месец на 2018 г. те се увеличават с 14.3 на сто. Депозитите на финансовите предприятия нарастват през 2019 година с 2.4 на сто и в края на декември достигат 3.017 млрд. лв. (2.5 на сто от БВП). Депозитите на Домакинства и нетърговските дружества обслужващи домакинства /НТООД/ са 55.645 млрд. лв. (46.6 на сто от БВП). Те се увеличават през декември с 8 на сто спрямо същия месец на 2018 г. В края на декември 2019 г. кредитите за неправителствения сектор са 62.696 млрд. лв. (52.5 на сто от БВП). През декември 2019 г. те се увеличават на годишна база с 9.3 на сто. Кредитите за Нефинансови предприятия нарастват през 2019 година с 5.9 на сто и в края на декември достигат 34.616 млрд. лв. (29 на сто от БВП). Кредитите за Домакинства и НТООД са 23.907 млрд. лв. (20 на сто от БВП) в края на декември 2019 година. Спрямо същия месец на 2018 г. те се увеличават с 9.5 на сто. В края на декември 2019 г. жилищните кредити са 10.771 млрд. лв. и нарастват на годишна база с 14.5 на сто. Потребителските кредити възлизат на 11.330 млрд. лв. и се увеличават с 10.8 на сто спрямо декември 2018 г. На годишна база другите кредити намаляват с 40.9 процента, като достигат 514.6 млн. лева. Кредитите, предоставени на финансови предприятия, са 4.173 млрд. лв. (3.5 на сто от БВП) в края на декември 2019 година. В сравнение с декември 2018 г. те се увеличават с 46.9 на сто, информира БНБ.", "date": "2020.01.24", "title": "Спестяванията на домакинствата се увеличават с 8%, а кредитите - с 9,5%"}
{"url": "https://www.24chasa.bg/novini/article/8108922", "text": "Министърът на вътрешните работи Младен Маринов изрази задоволство, че Хърватското председателство на Съвета на ЕС продължава обсъждането по бъдещите насоки за прилагане на стратегическия дневен ред в областта „Правосъдие и вътрешни работи“ за следващите пет години. Това стана в рамките на дискусия на тема „Пътят напред към пространство на свобода, сигурност и правосъдие“, съобщиха от ведомството.  Министър Маринов изрази категоричната позиция, че ключът към успешна и ефективна система на миграция и убежище е тя да е приложима, устойчива, справедлива и съобразена с принципите на ЕС и обществения интерес на държавите - членки. В този смисъл отговорността следва да бъде справедливо поделена между всички държави членки на ЕС. Българският вътрешен министър защити и тезата, че в Общата европейска система за убежище, интегрираща общи елементи, би следвало да се запазят и национални практики, доказали своята ефективност. По отношение на дебата по тема „Прилагане на оперативната съвместимост“, министър Младен Маринов изтъкна провежданата от правителството ни последователна политика за навременното и качествено постигане на оперативна съвместимост. Той припомни, че България отговаря за един от най-чувствителните сектори от външните граници на ЕС, като сме изправени пред предизвикателството да осигурим оперативност на сухоземни, морски и въздушни граници, което изисква и значителен финансов ресурс. В контекста на това разбиране българският вътрешен министър сподели, че предстои да заработи единен национален координационен механизъм с участието на широк кръг национални органи, който ще осигурява взаимовръзките между отделните системи и ще наблюдава развитието им. Вътрешните министри на страните от ЕС обсъдиха перспективите в прилагането на Регламента за европейска гранична и брегова охрана. Споделяме виждането, че е необходимо навременно постигане на оперативна готовност на постоянния корпус до 1 януари 2021 г., за да се гарантира готовността на Агенцията за подкрепа на държавите членки в случай на кризи. Тази позиция изрази министър Маринов по темата „Предизвикателства и перспективи в прилагането на Регламента за европейска гранична и брегова охрана“ и благодари на Хърватското председателство за инициираната дискусия. Маринов сподели виждането на страната ни за ефективното връщане като ключов компонент в управлението на миграцията, който може да окаже положителен ефект както върху системата за убежище, така и върху феномена на вторичните движения. Българският вътрешен министър обърна внимание и върху необходимостта да се работи за подобряване на сътрудничеството на страните на произход и тези на транзит, защото без съдействието на третите страни нито една мярка, приета вътре в ЕС, няма да е приложима.", "date": "2020.01.24", "title": "Маринов: Ключът към успешна система на миграция е тя да е приложима, устойчива и справедлива"}
{"url": "https://www.24chasa.bg/novini/article/8108921", "text": "Двама мъже са задържани в момент на кражба на чугунени радиатори от професионална гимназия в град Добрич – съобщават от полицията. В четвъртък около 14,45 часа са установени двама мъже на 30 години и 31 години, известни на МВР. При последвалите полицейски действия е констатирана липсата на 10 броя чугунени радиатори от сградата. Срещу извършителите са взети мерки за неотклонение „Задържане под стража”. Работата по случая продължава.", "date": "2020.01.24", "title": "Задържаха крадци на радиатори от гимназия в Добрич"}
{"url": "https://www.24chasa.bg/novini/article/8108873", "text": "Процедурата за възможно освобождаване на Наама Исахар, 26-годишна израелска туристка, задържана в Русия за притежание на наркотици, не може да бъде задействана докато тя официално не подаде лична молба за помилване. Това заяви днес говорителят на Кремъл Дмитрий Песков, цитиран от Ройтерс и ТАСС. \"Все пак имаме руски закони и те трябва да се изпълняват\", подчерта говорителят и добави: \"Засега самото момиче не е подавало молба за помилване. Такава информация имаме към вчерашна дата, през втората половина от деня. Как може да я помилваме, ако момичето не моли за помилване? Разбирате, че такава е ситуацията в дадения случай. Трябва да бъдат спазени определени формалности, поне за да се задвижи процесът\", предаде БТА. Израел призова Русия да освободи Исахар, която бе осъдена от руски съд на 7,5 години затвор за притежание на няколко грама марихуана. По-горната съдебна инстанция в Москва потвърди присъдата миналия месец, отбелязва Асошиейтед прес. Израелски лидери окачествиха присъдата като прекомерна, а премиерът Бенямин Нетаняху се обърна с молба към руския президент Владимир Путин да помилва Исахар. По време на визитата си в Израел вчера . По-рано тази седмица израелски медии предположиха, че Наама може да бъде помилвана, срещу което Русия да получи правото на собственост върху Александровското подворие в Ерусалим, за което претендира. Руски представители отрекоха да има такава връзка, отбелязва АП.", "date": "2020.01.24", "title": "Кремъл: Осъдената у нас израелка не е подала молба за помилване"}
{"url": "https://www.24chasa.bg/novini/article/8108958", "text": "България ще ползва мощностите на въглищните си централи, те са важни за енергийната и националната ни сигурност. Това каза министърът на енергетиката Теменужка Петкова в отговор на депутати от БСП политиката на Министерство на енергетиката по отношение на бъдещето на въглищните топлоелектрически централи в България, предаде „ “. \"Секторът „енергетика“ е много важен и ние в годините сме доказали, че когато става дума за енергетика, когато става дума за важни неща, които са свързани с енергийната ни сигурност, респективно с нашата нациоална сигурност, всички ние съумяваме да намерим сили и да обединим усилията си, за да може да вземем най-доброто и разумно решение за България“, каза още министърът. Тя отчете, че в енергетиката не става дума за политики за ден, два или година. „Това са политики, които касаят цялото наше общество, гражданите и бизнеса и това са решения, които трябва да вземаме заедно. Неслучайно и Законът за енергетиката ясно е посочил как се взимат решенията в областта на енергетиката. На практика държавната политика в този сектор се определя съвместно от Народното събрание и от Министерски съвет“, каза тя. Според нея темата на питането е важна и навременно поставена. „В момента сме в ситуация, в която трябва да вземем важно решение за българската енергетика. От една страна България като държава членка на ЕС следва политиките, приоритетите на ЕС в областта на енергетиката и това няма как да не бъде така. Всички ние знаем каква е трайната визия и политика на ЕС в областта на енергетиката, каква е борбата с климатичните промени и всъщност какъв дял в тази борба се определя на сектор „Енергетика“ в рамките на всички държави членки на ЕС. България е съпричастна с всички тези приоритети на ЕС, от друга страна стои много важният въпрос с енергийната сигурност на страната, свързан с нашите географски дадености, като структуриране на електроенергийната система на нашата страна. Тук вече възниква въпросът, че трябва да намерим баланса между европейските политики в областта на енергетиката и нашите национални интереси“, коментира Петкова. „Въглищните централи за България са изключително важни базови мощности. 40 % от електрическата енергия на страната се гарантира именно от този тип производители на електрическа енергия. През зимата този процент достига 60 %. Ние не можем да вземем лесно решение в тази посока. Затова и правителство и аз като министър на енергетиката в рамките на Съвета по енергетика, които се провеждат в ЕК винаги сме отстоявали позицията, съгласно която ние казваме много ясно и категорично – да, България подкрепя този целия стремеж към производство на чиста енергия, нисковъглеродна икономика, но този преход трябва да бъде плавен, справедлив и съобразен с националната специфика на всяка една държава членка“, допълни министърът. Тя посочи, че цялата концепция много ясно е посочена в интегрирания план „Климат, енергетика“, който е трябвало да бъде разработен до края на тази година и изпратен в ЕК. „Това е един много важен стратегически документ. Той касае периода 2020 г.-2030 г. с хоризонт до 2050 г., но целите, които са заложени в него са ясно дефинирани до 2030 г. В този интегриран план „Климат, енергетика“ нашата ясна заявка и позиция пред ЕК е, че България ще ползва тези мощности, тъй като те са изключително важни за нашата енергийна, национална сигурност и не на последно място за конкурентоспособността на българската икономика“, допълни още министър Теменужка Петкова. Тя подчерта, че всичко това се случва и ще се случва в стриктно спазване на европейското и националното законодателство в областта на опазването на околната среда. „Тук компромиси не може да има, защото наистина става дума за живота, за здравето на хората, а за всички нас това е най-важно“, уточни още министърът.", "date": "2020.01.24", "title": "Петкова: Ще ползваме мощностите на въглищните си централи"}
{"url": "https://www.24chasa.bg/novini/article/8108956", "text": "Централният военен съвет на КНР задейства армията за борба с огнището на коронавируса в Ухан. В града са изпратени 40 военни лекари, съобщава РИА Новости. Те ще работят в интензивното отделение на белодробна болница в Ухан. На 31 декември 2019 г. китайските власти информираха Световната здравна организация за огнище на пневмония от неизвестен вид в град Ухан, разположен в централната част на страната. Експертите установиха причинителя на болестта - това е коронавируса 2019-nCoV. Според последните данни броят на заразените в Китай вече надхвърля 830, 26 пациенти са починали, 24 от тях на територията на провинция Хубей, двама от тях извън нея, предава  . Вирусът вече се разпространи извън Китай, като случаи на зараза са регистрирани в Южна Корея, Япония, САЩ, Виетнам, Сингапур и Тайланд.", "date": "2020.01.24", "title": "Китай включва армията в борбата със смъртоносния вирус"}
{"url": "https://www.24chasa.bg/novini/article/8106256", "text": "При катастрофа, в която е участвал млад шофьор, се извършва проверка за учебния център, в който се е обучавал, кога е издържал теоретичния и практическия изпит и от кой път, кой е изпитващият. Тази практика се прилага от 3 месеца от Изпълнителна агенция “Автомобилна администрация”. Целта е да се направи анализ за поведението на новите шофьори и обучението им. Първите изводи са, че им липсват достатъчно умения. 674 катастрофи са причинени от шофьори, които са със стаж от 2 г. или от от 2 до 5 г., показва статистиката на “Пътна полиция” за 2019 г. Общото число на самокатастрофиралите е 3062. Пътните инциденти, причинени от нови шофьори, са 22,01% от всички. ( .) Началото на тази година започна с още смърт и травми на пъти, причинени от млади водачи. На 13 януари вечерта в Гълъбово на ул. “Христо Ботев” на завой “Сеат Ибиса” се обръща заради висока скорост. Зад волана е 18-годишно момиче, управлявала е след употреба на алкохол и наркотични вещества. След лупинга 15-годишната сестра на шофьорката е с травми и опасност за живота. Водачката е издържала изпита по теория през април миналата година от първия път, от второ явяване взема практиката. На 3 януари в Айтос загива 19-годишно момче. Управлявало е “Фолксаген Пасат” и в 5,30 ч сутринта и на десен завой, при суха настилка излиза от пътя и се удря в дърво Взел книжка е през октомври и ноември 2018 г. От първи път е издържал и листовките, и кормуването. Освен тези два случая на самокатастрофирали водачи, през януари има и още два инцидента, при които са блъснати пешеходци. “24 часа” запита Изпълнителна агенция “Автомобилна администрация” за историите на катастрофите на така наречените нови шофьори след касапницата по пътищата в края на годината. 17 са пътните произшествия на наскоро получилите книжка само за периода от 25 октомври до 13 януари. Загиналите са 6. Те са на възраст от 18 до 20.  Каране на кола с несъобразена скорост, употреба на алкохол и наркотични вещества, недостатъчен опит и подценяване на ситуациите на пътя са сред основните причини за смъртта на младите. В някои случаи катастрофите са били в тъмната част на денонощието, при мъгла и мокри настилки Това показва, че водачите не са подготвени и нямат нужния опит за управление в лоши метеорологични условия. В някои от случаите новите водачи притежават книжка от няколко дни или месеци и самокатастрофират, движейки се с превишена или несъобразена скорост. Преглеждани са записите от проведените практически изпити на всички нови водачи, причинили тежки катастрофи. По време на изпита скоростта, с която се движи автомобилът, не надвишава 40 км в час и кандидат-водачите се справят с управлението. Когато получат книжка и излизайки на пътя сами, обаче не спазват правилата, движат се с несъобразена скорост. В комбинация с недостатъчния опит и високо самочувствие се стига до тежки пътни инциденти, посочват от “Автомобилна администрация”. След създаването на Национален координационен център по пътна безопасност, където освен служители на МВР има и на Държавната агенция “Безопасност на движение по пътищата”, АПИ, “Автомобилна администрация”, се получава информация за всяко тежко ПТП с товарни автомобили и автобуси, както и с нови водачи. В “Автомобилна администрация” за всеки случай извършват проверка на водача и на превозното средство. Именно недостатъчните умение на младите шофьори станаха основна причина да се поиска увеличение на часовете за кормуване от 31 на 42. Придложението бе включено в промяната на учебната документация. Като част от тях са шофиране на магистрала, скоростен път и извън града, в натоварен трафик и през тъмната част на денонощието. Протестът на част от автоинструкторите на 14 януари накара двама министри на образованието Красимир Вълчев и на транспорта Росен Желязков, да отменят увеличението на часовете. Другото искане беше да няма електронна система за контрол, или следене на кормуването с GPS. Работна група ще пише нова документация, а центърът на работа се премества в Държавната агенция “Безопасност на движение по пътищата”. Стефан Малковски от Националния автоинструкторски съюз - един от организаторите на протеста, заяви, че те са не толкова срещу увеличените часове, а срещу електронната система за контрол. Само че още на дискусията на в. “24 часа” “Карай бързо, стигни жив” министърът на транспорта Росен Желязков заяви, че това е само концепция и тя ще влезе в сила единствено, ако има съгласие. Има и школи за шофьорски курсове, които искат увеличение на часовете, и които сега обмислят контрапротест Красимир Георгиев от Асоциацията за квалификация на автомобилистите в България очаква на 28 януари на общото събрание на организацията да се вземе решение за протестни действия. Той смята, че ако новите шофьори са обучени, спокойни и толерантни на пътя, броят на жертвите ще падне с 25%. Георгиев не приема аргумента на протестиращите, че 60% вземат изпита от първи път, смята, че поне за 30% от взелите книжка тя им е дадена без нужните умения. Йонко Иванов - председател на Съюза на преподавателите по авто-мото подготовка, казва, че на протест са излезли към 140 коли, при над 900 учебни центрове и над 3500 автоинструктори. Неговата организация е за увеличаване на часовете, но против електронната система. Съгласни са да има таблети и при практическото обучение, но ако ги купува държавата, която да плаща и интернет връзката. Той е категоричен, че няма да отстъпят от увеличаване на часовете, но няма и да бързат с протестите, за да не се слее напрежението с това за безводието в Перник. на околовръстния път на София водач на 19 г. с “Ауди А3” се удря в спиращ автобус. Шофьорът на колата загива на място. във Варна, на бул. “Васил Левски”, водач на 19 г. с “Фолксваген Голф” се удря с “Шевролет”. Момчето губи управление, минава през мантинела и пада на другото ниво на кръстовището. Пострадал е пътник на 19 г., изпаднал е от колата, с опасност за живота е. Водачът на голфа е управлявал с 1,7 промила алкохол. във Враца 18-годишен шофьор с “Фиат Добло” губи управление и се удря в сграда на механа. Пострадал е пътник. 18-годишният водач е управлявал с 1,18 промила, отчетени от уреда. на бул. “България” в София БМВ 520Д с водач на 19 г. самокатастрофира в стълб от уличното осветление. Загинала е жена на 20 г. и е пострадал мъж на 19 г. на 15-ия км на магистрала “Тракия” в посока Пловдив водач на “Мерцедес МЛ 230”, на 21 г., самокатастрофира, обръща се по таван. Няма пострадали. в Монтана, на ул. “Св. Климент Охридски”, 18-годишен с БМВ на завой излиза от пътното платно и удря 97-годишен пешеходец на тротоара. Възрастният мъж е починал. в област Разград на разклона за с. Гецово 19-годишен кара с несъобразена скорост “Ауди А3” в гъста мъгла и на мокра пътна настилка. Излиза от пътя и се удря в дърво. Пострадал е пътник на 22 г., с опасност за живота. във Варна лека кола, управлявана от 19-годишен, се удря в спрял автомобил и след това в стълб. Пострадали са двама пътници - на 19 и на 20 г., като 19-годишният е с тежка фрактура на таза и с опасност за живота.", "date": "2020.01.24", "title": "При катастрофа с млади шофьори проверяват кой ги е обучавал"}
{"url": "https://www.24chasa.bg/novini/article/8109014", "text": "Една от очакваните приоритетни законодателни инициативи на новата Европейска комисия /ЕК/ е свързана с осигуряването на справедлива и адекватна минимална работна заплата /МРЗ/, съгласно принцип 6 от Европейския стълб за социалните права. Очакванията са през лятото или в началото на есента на 2020 г. да бъде приета такава инициатива, като преди нея ще има консултации, съгласно Лисабонския договор с националните парламенти и с Европейския парламент, със социалните партньори и с гражданския сектор. Това каза министърът на труда и социалната политика Деница Сачева в отговор на парламентарен въпрос от народния представител Георги Гьоков за предложението на Европейската комисия за въвеждане на задължителна минимална работна заплата за целия Европейски съюз, цитирана от БТА. Съдържанието на инициативата може да обхване три основни въпроса - покритие на минималната работна заплата, задължително определена от закона или на основата на колективно трудово договаряне; адекватност на минималната заплата; прозрачност и предсказуемост на механизма на определяне на задължителната минимална заплата, обясни министър Сачева. Тя уточни, че се очаква ЕК да направи избор между предложение за директива или препоръка на Съвета, в зависимост от амбицията, процедурите и очакваните оспорвани дебати от страна на държавите членки. Това се очаква да се случи в рамките на шест седмици, на 14 януари ЕК започна първа фаза на консултациите и след като бъде представено предложението - или за директива, или за препоръка, ще можем и ние да започнем консултации, каза Деница Сачева. \"Инициативата е за рамков документ, в който да се отчитат националните особености и традициите на държавите членки, като за справедливо предложение се обсъжда 60 процента от медианната работна заплата на съответната държава, а в България сега минималната работна заплата е над 60 процента от медианната работна заплата\", обясни социалният министър. Идеята за минимална работна заплата в Европа е от 1992 г., каза Гьоков и отбеляза, че тази идея има много привърженици, но и много противници. В началото на мандата на новия Европейски парламент въпросът отново беше поставен и ЕК предлага въвеждането на МРЗ в Европа, добави депутатът.", "date": "2020.01.24", "title": "Сачева: Приоритет на ЕК е справедлива минимална работна заплата"}
{"url": "https://www.24chasa.bg/novini/article/8109027", "text": "Мощна експлозия разтърси рано тази сутрин тексаския град Хюстън, съобщиха местните власти, цитирани от световните агенции. Експлозията е станала към 4.15 часа местно време (10.15 по Гринуич) в сграда в северозападната част на града, след което в небето се издигнали огромни облаци дим, посочват американски медии, цитирани от Франс прес. По данни на пожарникарите най-малко един човек е откаран в болница, предава БТА. Според Асошиейтед прес експлозията е станала в промишлена сграда. Тя била толкова силна, че отекнала на километри от мястото, а районът около зданието е посипан с отломки. От взрива са пострадали и съседни сгради. Избухналият след взрива пожар е горял в продължение на часове. Полицията е блокирала близките улици и съветва хората да избягват района. За момента обаче няма нареждане за евакуация.", "date": "2020.01.24", "title": "Мощна експлозия разтърси Хюстън"}
{"url": "https://www.24chasa.bg/novini/article/8109094", "text": "Почина Богомил Герасимов, кариерен дипломат, обиколил почти целия свят, написал дузина книги. Тъжната новина съобщи съпругата му на профила си във фейсбук, цитирана от  . Богомил Герасимов е дипломат, журналист и писател. Последният му дипломатически пост е посланик на България в Мексико през 1976-1982 г., време на особено оживени връзки между двете страни, увенчани с тържественото честване на 1300 годишнината на нашата държава в Мексико - но не и в България. След завръщането си посланик Герасимов е уволнен от Министерството на външните работи. Автор е на книгите \"Паякът от Хампстед\", „Чудовището от Рокайла\", \"Операция \"Зомби\",„Кукулкан слиза от небето\" и други. Повечето от сюжетите на книгите му се основават на богатия му опит като дипломат в Индия, Индонезия, Англия, Япония и Мексико. В „Дипломация в зоната на кактуса – допълнено и преработено издание” Богомил Герасимов разказва подробно за приятелството си с Людмила Живкова, за техните срещи и разговори и излага своята теория за загадъчната й смърт. Авторът само е предал фактите и събитията, на които е бил свидетел и е оставил читателят сам да направи своите изводи. ", "date": "2020.01.24", "title": "Почина Богомил Герасимов"}
{"url": "https://www.24chasa.bg/novini/article/8109012", "text": "Три противопожарни автомобила и екипажите им участваха в потушаването на пожар в депо за разфасоване на бракувани автомобили на Кукленско шосе в Пловдив. Това съобщиха от пресцентъра на противопожарната служба. Сигналът е бил получен след 11.30 ч. днес. По първоначални данни няма пострадали хора. След приключване на работата на огнеборците предстои да бъдат изяснени причините за запалването.", "date": "2020.01.24", "title": "Гасиха пожар в депо за бракувани коли в Пловдив"}
{"url": "https://www.24chasa.bg/novini/article/8109056", "text": "В туитър полицията съобщи за няколко ранени и вероятно няколко убити в сграда на \"Банхофщрасе\".  Предисторията на кървавото дело все още не е известна, пише Bild.de. Работи по версията, че стрелецът е действал сам, отбелязва Асошиейтед прес. Следобед от 16.30 ч. местно време полицията и прокуратурата в Елуванген ще проведат пресконференция. Рот ам Зее се намира на около 135 км на югоизток от Франкфурт, близо е до средновековния град Ротенбург об дер Таубер, и е на около 170 км северозападно от град Мюнхен.", "date": "2020.01.24", "title": "Шестима загинаха след стрелба в Германия (Видео, снимки)"}
{"url": "https://www.24chasa.bg/novini/article/8108156", "text": "Австралиецът Питър Салама, изпълнителен директор на Световната здравна организация, е починал на 51-годишна възраст, съобщи в \"Туитър\" генералният директор на СЗО Тедрос Гебрейсус. \"Дълбоко съм опечален от внезапната смърт на моя приетел и колега Питър Салама. Съболезнования на семейството, колегите и приятелите на Питър\", написа д-р Гебрейсус. Салама, лекар-епидемиолог по образование, се присъдени към екипа на СЗО през 2016 година, предава  . Преди това е работил в Детския фонд на ООН, в \"Лекари без граници и в Concern Worldwide, където е изпълнявал мисии в редица африкански и азиатски страни.", "date": "2020.01.24", "title": "Почина изпълнителният директор на СЗО Питър Салама"}
{"url": "https://www.24chasa.bg/novini/article/8108142", "text": "Северна Корея назначи известен с острия си език бивш офицер от армията с малък външнополитически опит за свой първи дипломат, което може да означава, че ще възприеме по-твърда линия към Вашингтон в стигналите до задънена улица ядрени преговори. Новата длъжност на И Сон-гуон като външен министър беше разкрита днес в съобщение на Корейската централна телеграфна агенция, в което се казва, че вчера той е посетил прием за чуждестранни дипломати в Пхенян. Южнокорейски и други медии информираха миналата седмица чуждестранните дипломати в Пхенян за назначението. В речта си на банкета \"другарят И Сон-гуон заяви, че корейският народ се включи масово в общата офанзива за фронтално разбиване на бариерите пред социалистическото строителство чрез осланяне на собствените сили Е и оповести публично външнополитическата позиция на (севернокорейското) правителство\", заяви КЦТА. И Сон-Гуом е полковник от армията в оставка, който по-рано оглавяваше правителственото ведомство, отговарящо за отношенията с Южна Корея. През последните 15 години той е участвал в много военни преговори с Южна Корея. Но И, който е и кандидат член на Централния комитет на управляващата Корейската трудова партия, няма опит в преговорите със САЩ и други страни. В Южна Корея той е известен най-вече с грубите си забележки към южнокорейски бизнесмени, посетили Пхенян през 2018 година. Докато ядели традиционно ястие от юфка, което се поднася студено, И ги попитал \"Влиза ли юфката в гърлата ви?\", очевидно недоволен от липсата на напредък в усилията за развиване на съвместни икономически проекти, съобщават южнокорейски чиновници и депутати. Много консерватори в Южна Корея отправиха към него остри критики. Той замени И Йон-хо, дипломат от кариерата с богат опит, който участваше в ядрените преговори със САЩ от началото на 2018 година. Засега не е ясно какво се е случило с И Йон-хо, чието име беше споменато за последен път от КЦТА през август миналата година. Анализаторът Чьон Сьон-чан от частния южнокорейски институт Седжон заяви, че назначението на И Сон-гуон е сигнал, че Северна Корея ще заеме още по-твърда позиция спрямо САЩ и ще засили натиска да се утвърди позицията й на ядрена държава. \"Отсега нататък е трудно да се очаква значителен напредък в дипломацията между Северна Корея и САЩ\", заяви Чьон. Ядрените преговори между САЩ и Северна Корея не са постигали значим напредък след провала на втората среща на високо равнище между президента Доналд Тръмп и севернокорейския лидер Ким Чен-ун, състояла се във Виетнам през февруари 2019 година. Неотдавна Ким заяви, че Северна Корея ще подсили ядрения си арсенал и ще покаже ново \"стратегическо оръжие\", след като Вашингтон не спази поставения от него срок до края на годината да направи отстъпки. В сряда високопоставен служител на Държавния департамент на САЩ заяви пред медиите, че Вашингтон е запознат с информацията за назначението на И Сон-гуон и се надява, че Северна Корея ще разбере значението на подновяването на дипломатическите преговори. \"Не печелят нищо, като не разговарят. Това е само в тяхна полза, така че ги насърчаваме да говорят\", заяви служителят, пожелал анонимност, защото не е упълномощен да говори публично по въпроса. \"Това е бавна, търпелива, постепенна дипломация. Ще се придържаме към този план\". /От БТА/", "date": "2020.01.24", "title": "Новият външен министър на Северна Корея - бивш военен с остър език"}
{"url": "https://www.24chasa.bg/novini/article/8108217", "text": "Една от основните забележителности на Париж ще бъде затворена за посетители в петък поради национална стачка срещу пенсионната реформа, предложена от властите на страната. „Поради националната стачка днес сме затворени“, се чете на официалния акаунт на Айфеловата кула в Туитър. Платформата около кулата обаче ще бъде достъпна за посетителите, предава  . На 5 декември 2019 г. Франция започна национална безсрочна стачка срещу обявената от правителството пенсионна реформа, в резултат на която някои категории французи, включително транспортните работници, могат да загубят редица привилегии и специални пенсионни режими. В резултат на стачката в цялата страна работата на обществения транспорт - метрото и влаковете, беше значително нарушена. Проектозаконът за пенсионната реформа ще бъде представен на френския парламент през февруари.", "date": "2020.01.24", "title": "Затвориха за посетители Айфеловата кула заради стачката"}
{"url": "https://www.24chasa.bg/novini/article/8108132", "text": "“Още март месец мислехме да предложим пакет от промени свързани със Зеления пакт. Днес обаче има един парадокс - вот на недоверие в сектора околна среда. Това можем да го оценим по един начин - резултат е от 10 годишната управленска немощ на ГЕРБ. За последните две години и половина ГЕРБ избраха вместо нужните реформи, популистко-националистическо управление на страната.” Това каза лидерът на ДПС Мустафа Карадайъ след среща с председателя на парламентарната група на “Обнови Европа” Дачиан Чолош в парламента днес. За нас е изключителна чест да посрещнем в парламента г-н Дачиан Чолош. Той е човек с изключително богата политическа биография, бил е министър на земеделието, комисар по земеделието. Той е приятел на България и познава добре нейните проблеми. Освен на проблемите в ЕС и предизвикателствата пред групата на “Обнови Европа”, обърнахме внимание и на програмата за ускорено догонващо развитие на ДПС и на Зеления пакт на ЕС. Пактът е една огромна възможност и за хората, държавата и съюза, и бихме искали да има общо съгласие по тази цел. България няма време за губене, категоричен бе Карадайъ. Радвам се, че съм тук. Целта ни е да накараме Европа да е по-модерна, и да бъде все по-близо до гражданите, за да може техният глас все повече да се чува. Българските ни колеги в групата са много активни в групата и европарламента като цяло по всички теми важни за ЕС. За нас с оглед на по-нататъшното разширяване на ЕС са много важни добрите отношения на България със съседните страни. Ние насърчаваме свободата на индивида, на изразяване, на малцинствата и културното и религиозни разнообразие, каза Чолош. Благодарение на дългогодишния опит на ДПС, те имат голяма роля за формирането на тези ценности в България. Тези ценности напълно съвпадат с тези на ЕС, благодарение на това имаме силна връзка. Когато говорим за свобода, трябва да говорим и за свобода на медиите. В ЕП възнамеряваме да създадем комисия, която да разработи мерки, които да помогнат в борбата с фалшивите новини. Ценностите в ЕС до голяма степен зависят от свободата на медиите, каза още Чолош.", "date": "2020.01.24", "title": "ДПС: Управленската немощ на ГЕРБ докара кризата в околната среда"}
{"url": "https://www.24chasa.bg/novini/article/8108237", "text": "Президентът на Украйна Володимир Зеленски, който разговаря днес в Ерусалим с израелския премиер Бенямин Нетаняху, му разказа за семейството си, пострадало от Холокоста по време на Втората световна война, предадохаТАСС и БТА. \"По повод Холокоста съм подготвил писмо, което бих искал да прочета във ваше присъствие на всички евреи по повод тази страшна трагедия. Имам три важни истории, които бих искал да ви разкажа сега. Три истории за Холокоста, за Втората световна война\", каза украинският лидер, участващ във възпоменателните прояви за жертвите, започнали в Израел. Сред тях е историята на едно семейство, в което имало четирима братя, посочи Зеленски. \"Трима от тях, а също така родителите и семействата им, станали жертви на Холокоста, били разстреляни от германските окупатори, нахлули в Украйна. Четвъртият брат бил на фронта, върнал се жив, дал принос в борбата с фашизма. Две години след връщането му се родил син, след 31 години му се родил внук, след 40 години внукът станал президент и ето, днес той стои пред вас\", каза Зеленски. Украинският лидер разказа още две истории за жертви на Холокоста, а после връчи писмото с тези истории на Нетаняху. \"Те разказват за едно и също - твоята националност, религия, възраст губят смисъл, щом имаш добро сърце и то преодолява злото, срещу което си изправен\", отбеляза Зеленски. Израелският премиер благодари на украинския държавен глава. \"Това са истории, изпълнени с много чувство, истории за това как неевреи са спасили евреи с риск за живота си и за живота на своите семейства. И тази история за вашето семейство, за борбата за живот в името на бъдещето е онова, което представлява нашата обща история\", добави Нетаняху. Володимир Зеленски заяви вчера, че той и останалите членове на украинската делегация на форума, организиран в Ерусалим в памет на жертвите от Холокоста, отстъпват местата си на оцелели от трагедията. Украинският президент уточни, че делегацията на неговата страна ще участва във всички други планирани събития и срещи в Израел. Израелската организация \"Яд Вашем\" - организатор на форума, изрази съжаление от решението на украинската делегация и изтъкна, че е била уведомена за него чак вчера сутринта. По организационни причини не е било възможно местата на украинската делегация да бъдат предоставени на оцелели от Холокоста, съобщи по-рано ДПА.", "date": "2020.01.24", "title": "Зеленски пред Нетаняху: Мои близки са разстреляни от германските окупатори"}
{"url": "https://www.24chasa.bg/novini/article/8108225", "text": "Нашествие от скакалци заплашва да обрече на глад населението на Етиопия, Кения и Сомалия, предупреждава ООН. Кадри показват рояци от скакалци, които унищожават големи площи с реколта в Източна Африка, предаде \" \". Според експертите това е най-лошото нашествие на насекоми през последния четвърт век. ООН призовава за общи мерки в борбата с тази криза.", "date": "2020.01.24", "title": "Нашествие на скакалци обрича на глад Етиопия, Кения и Сомалия (Видео)"}
{"url": "https://www.24chasa.bg/novini/article/8108299", "text": "Язовир “Студена” никога не е бил обект на стопанисване от Министерството на икономиката. Когато всичко аварираше, ние помагахме с техника и хора. Оказахме помощ, и тя беше безценна. Вариантът, който предложихме с довеждане на водите от Белмекен през яз. “Бели Искър” до Перник, е подкрепен от всички институции, дори и от Перник. Това каза министърът на икономиката Емил Караниколов по време на дебатите по вота на недоверие, предаде  . Караниколов посочи, че в момента в “Бели Искър” има малко над 9 млн. кубика вода от общо 15 млн., което е 59%. Министърът добави още, че през последните 15 години вода по този начин е отклонявана многократно – в рамките на над 400 милиона кубика. Той обяви още, че в момента се ремонтират 7 язовира. „По отношение на информацията за ремонтите на язовирите: отворете страницата на Министерство на икономиката. Вътре ще видите броя на язовирите. В момента са 182. Вътре ще видите тези с открити строителни площадки, мисля, че бяха 45. Реално в момента се извършва строителство в 7 от тези язовира“, каза още Караниколов. По думите му към момента има процес на възлагане на ремонта на още 58 язовира към тези 182. „В последния един месец се наложи да отклоним малко работна сила в Перник. Вчера след предложението на Строителната камара, че те ще помогнат със сили и техника, ние отново ще се фокусираме върху язовирите.", "date": "2020.01.24", "title": "Караниколов: Язовир “Студена” не се стопанисва от министерството на икономиката"}
{"url": "https://www.24chasa.bg/novini/article/8108298", "text": "Гласуването по вота на недоверие ще се проведе на 29 януари. Това съобщи председателят на Народното събрание Цвета Караянчева след приключване на разискванията по него, предаде  . С това се спазват разпоредбите на Правилника за организацията и дейността на Народното събрание, а именно гласуването на проекта за решение да се провежда не по-рано от 24 часа след приключване на разискванията. Дебатите продължиха близо 4 часа, а на заседанието присъстваха министри от кабинета „Борисов“ 3. Мотивите на БСП бяха представени от лидера на партията Корнелия Нинова. Тя обяви от парламентарната трибуна, че досега правителството е било вредно, а сега е риск за България. Според нея всяка промяна към по-добро минава първо през оставката му. Според депутатa от ГЕРБ Георги Марков БСП искат пир по време на чума. Той заяви, че управляващите няма да го позволят и попита защо не се борят с бедстивето, а с правителството. Председателят на ДПС Мустафа Карадайъ заяви, че от Движението са убедени във вредата, която управляващото мнозинство нанася на демокрацията и живота и здравето на всички български граждани. В рамките на дебата стана ясно, че \"Атака\" ще определи своето отношение към вота на недоверие при неговото гласуване.", "date": "2020.01.24", "title": "Вотът на недоверие ще бъде на 29 януари"}
{"url": "https://www.24chasa.bg/novini/article/8108322", "text": "Американски съд наложи присъда от 19 години затвор на либиец, обвинен в участие в извършено през 2012 г. нападение срещу американски дипломатически комплекс и сграда на ЦРУ в Бенгази, предаде Франс прес. Той беше заловен в Либия и през 2017 г. отведен САЩ, за да бъде изправен пред правосъдието,предаде БТА. Нападението, което шокира САЩ, беше извършено на 11 септември 2012 година. При атентата загинаха американският посланик в Либия Джон Стивънс, служител на Държавния департамент и двама агенти на ЦРУ. Съд във Вашингтон определи вчера присъдата на 47-годишния Мустафа ал Имам, който беше признат за виновен по обвинението в тероризъм още през юни 2019 година. Според прокурорката Джеси Лиу, той е изиграл важна роля при нападението и присъдата му \"е напомняне, че сигурността на американците - у дома или в чужбина, цивилни или не - винаги ще бъде наш приоритет\". \"Ако извършите терористичен акт, ще ви намерим\", обеща още тя. \"Присъдата, произнесена срещу Ал Имам изпраща силно послание на тези, които биха опитали да извършат подобно отвратително престъпление\", подчерта в изявление държавният секретар Майк Помпейо. Американската прокуратура обвинява Ал Имам, че по време на нападението е поддържал контакти с либиеца Абу Хатала, който беше заловен от американски сили през 2014 г. и изправен пред американски съд. През 2018 г. той получи присъда от 22 години затвор за ролята си в нападението.", "date": "2020.01.24", "title": "19 години затвор за либиец, участвал в нападение в Бенгази през 2012 г."}
{"url": "https://www.24chasa.bg/novini/article/8108325", "text": "Президентът на Европейската централна банка Кристин Лагард заяви в петък в интервю за Блумбърг ТВ, че е \"нелепо\" да се говори, че паричната политика на банката е в режим на \"автопилот\" с оглед на започналия преглед на стратегията на водената от банката политика, подчертавайки, че определяните от ЕЦБ бъдещи насоки имат \"много ясен график, който зависи от фактите\". Въпреки това ръководителят на ЕЦБ предупреди, че политиките могат да бъдат коригирани по различен начин, ако има промяна на постъпващите сигнали, добавяйки, че централната банка следи внимателно как се развива икономиката в еврозоната. \"Нека да разгледаме фактите, нека да разгледаме как се развива икономиката\". Г-жа Лагард заяви, че търговските пазари \"не трябва да обръщат прекалено голямо внимание\" на започналия преглед на стратегията на ЕЦБ, който трябва да приключи през ноември или декември и трябва да включва \"количествено формулиране на ценовата стабилност, инструментариума на паричната политика, икономически и парични анализи и комуникационни практики\". Кристин Лагард говори само ден след първото за годината заседание на ЕЦБ, на което банката остави основните си лихви непроменени и обяви, че започналият прегледа на стратегията на централната банка ще включва не само преоценка на инфлационните цели и на инструментите на паричната политиката, но и теми като климатичните промени, предава  . Междувременно мнозинство икономисти и анализатори очакват, че програмата на ЕЦБ за ежемесечни покупки на активи, известна като \"количествени улеснения\", ще продължи поне до края на следващата година, а текущите лихвени ставки няма да бъдат променяни поне до началото на 2022 година. Говорейки пред Блумбърг ТВ, шефът на ЕЦБ отново подчерта, че стратегическият преглед ще бъде отделен от решенията за паричната политика, които Управителният съвет на банката ще взема на редовните си заседания на всеки шест седмици и че на тези заседания централните банкери ще отговорят на постъпващите икономически данни. \"На тези, които казват, че ще бъдем напълно статични в следващите 12 месеца, аз казвам: внимавайте, нещата могат да се променят“, предупреди тя. Лагард също така повтори призива си към правителствата в еврозоната, разполагащи с фискално пространство, да го използват, за да стимулират икономическия растеж, но отхвърли предложението, че централните банки като ЕЦБ не разполагат с други опции. \"Не мисля, че централните банки са изчерпали наличните финансови инструменти\", каза тя.", "date": "2020.01.24", "title": "Европейската централна банка: Лихвената ни политика не е на автопилот"}
{"url": "https://www.24chasa.bg/novini/article/8108300", "text": "Специалният пратеник на президента на САЩ за преговорите между Белград и Прищина Ричард Гренел призова Сърбия да прекрати кампанията за оттегляне на признаването на независимостта на Косово в замяна на отмяна на търговските мита върху сръбските стоки, които наложи косовското правителство, съобщи ТАСС. Гренел отправи този призив на съвместна пресконференция със сръбския президент Александър Вучич в Белград. От своя страна Вучич заяви, че \"не признава знак на равенство между митата и оттеглянето на признаването\". Според сръбския лидер диалог между Белград и Прищина е възможен едва след отмяната на митата, предава БТА. На 21 ноември 2018 г. Косово въведе мита от 100 процента върху стоките от Сърбия и Босна и Херцеговина. През последните месеци дипломатите на Сърбия и на Косово водят активна кампания, за да привлекат на стоя страна редица развиващи се страни по въпроса за признаването на суверенитета на Прищина.", "date": "2020.01.24", "title": "Гренел към Сърбия: Спрете кампанията за против независимостта на Косово"}
{"url": "https://www.24chasa.bg/novini/article/8108365", "text": "Собственици хванаха крадец в дома си, съобщиха от полицията. На 23 януари в 00:20 часа в полицията в Долна Митрополия, е получен сигнал, че в частен дом в село Ореховица собствениците са задържали непознат, влязъл в имота им. На адреса са изпратени полицейски служители. На място е установен 35-годишен жител на селото. От последвалите разпити, е изяснено проникване през дворната порта чрез натиск. Крадецът е задържан за срок до 24 часа.", "date": "2020.01.24", "title": "Собственици хванаха крадец в дома си в Плевенско и го предадоха на полицията"}
{"url": "https://www.24chasa.bg/novini/article/8108397", "text": "Столични полицаи иззеха наркотици от 23-годишен мъж, опитал да ги внесе в затворническото общежитие \"Казичене\", съобщиха от пресцентъра на полицията. На 9 януари, около 17 часа, в Осмо РУ е получен сигнал от дежурен в общежитието, че мъжът, изтърпяващ наказание \"лишаване от свобода\", е направил опит да внесе наркотични вещества. На място незабавно били изпратени служители на Осмо РУ, които при процесуално- следствените действия намерили и иззели укрити в маратонките и в устатата му няколко пакетчета наркотични вещества - 2.56 грама амфетамин. След доклад на материалите в Софийска районна прокуратура той е привлечен като обвиняем за престъпление по чл. 354 а от НК.", "date": "2020.01.24", "title": "Затворник опита да внесе дрога в общежитие, крие ги в маратонките и в устата си"}
{"url": "https://www.24chasa.bg/novini/article/8108405", "text": "В България не е разрешаван внос на болнични отпадъци нито от ЕС, нито от трети страни, каза екоминистърът Емил Димитров по време на дебатите за вота на недоверие в пленарната зала. Димитров дори обеща засилване на контрола за внос на отпадъци. Предстои въвеждане на система. По най-новото законодателство на ЕС са заложени цели 65 % рециклиране, а депонирането 10%. Останалите 25% трябва да ги изгорим. Тези инсталации трябва да са с филтри, за да не тровим населението. И моите деца и внуци дишат същото, каквото и вие. Ако мога ще направя така, че заводът в София да заработи още по-бързо, каза още Емил Димитров. В дълга реч министърът по околната среда и водите обясни състоянието на водоснабдяването в България като опасно, при което няма верен ход. Когато постъпих по отношение на водите министрите преди мен са успели да усвоят пари. Взех под отчет водите при мен, въпреки, че всеки министър щеше да назначи водите на своите заместници, каза Димитров. Той описа състоянието на водоснабдяването в Шумен, Сливен и Черноморието. В Шумен имало цяла система с помпени станции. ВиК затъва през годините, държим цената да е ниска. За да спрем загубите имаме един тръбопровод, набор на баба ми. В момента всички от Шумен мечтаят тази тръба да гръмне, за да може някой от София да я оправи, каза Ревизоро. ВиК дружеството в Ботевград си има водопровод и пречиствателна станция, но са се накачали към друга тръба с 16 байпаса, незаконно. Напоителните системи не могат да отчитат използваната вода. Да оставим нормалното водоснабдяване и ги оставяме без вода. Ами ако дечица пострадат? Ако спрем водата лошо, но ако я оставим пак лошо. Незаконно байпаси установени от полиция. МОСВ ли направи всичко това и МОСВ ли събира пари за водата на града? Всичко е извън нас, ние само разписваме, обясни Емил Димитров. От трибуната той се обърна и към медиите, които са публикували статии за майка му и помоли да не я притесняват. 80-годишна жена, с едното око сляпа, какви дърва горяла, пък как живеела, каза Емил Димитров-Ревизоро.", "date": "2020.01.24", "title": "Емил Димитров: Засилваме контрола над вноса на отпадъци"}
{"url": "https://www.24chasa.bg/novini/article/8108411", "text": "През 2019г. работа у нас са започнали 135 граждани от Индия, в петъчния парламентарен контрол в Народното събрание зам.-министър-председателката Марияна Николова. Най-много са индийците започнали работа в сферата на строителството - 51 души. На второ място е секторът на търговска промишленост - 23 души. След това се нареждат сферите създаване и разпространение на информацията с 20 души, хотелиерство и ресторантьорство - 15 души. И в сферата на транспорта работят най-малко граждани на Индия - 8 човека. 89 са решенията издадени за постоянно пребиваване на тези работници у нас, каза още министър Николова. 6 лица са били командировани, а 7 са дошли в България за сезонна работа. Към 8 януари 2020 г. са постъпили 44 заявления от индийци за достъп до нашия пазар на труда.", "date": "2020.01.24", "title": "Марияна Николова: 135 индийци са работили у нас за 2019 г., най-много са в строителството"}
{"url": "https://www.24chasa.bg/novini/article/8108400", "text": "Месечна стипендия в размер на 100 лв. ще получават студентите, които следват във важни за българската икономика направления като педагогическите, физическите, химическите и инженерните науки и които имат високи резултати на матурите след 12 клас. Това съобщиха от министерството на образованието и науката. Съгласно решение на Министерския съвет, стипендиите ще се отпускат на студенти, които са сред първите 10 процента с най-високи оценки на изпита по български език и литература за страната, а на втората матура по предмет по избор резултатите им са над средните също на национално ниво, предаде  Стипендия ще получават и студентите, които са имали над средния за страната успех по български език и са сред 30-те процента с най-високи резултати на втората матура по предметите „Математика“ „Физика и астрономия“ или „Химия и опазване на околната среда“. Условие за отпускане на стипендия е студентите да са избрали обучение по едно от 36-те приоритетни за българската икономика професионални направления - сред тях са „Педагогика“, „Педагогика на обучението по…“, „Машинно инженерство“, „Електротехника, електроника и автоматика“, „Енергетика“, „Химични технологии“ и други. Стипендията ще бъде допълнителна към другите две, които студентите получават и сега - за успех и доход, както и за отличен успех.", "date": "2020.01.24", "title": "Месечна стипендия от 100 лв. за студенти във важни за икономиката специалности"}
{"url": "https://www.24chasa.bg/novini/article/8107530", "text": "Ново земетресение с магнитуд 4 по Рихтер е станало днес в западния турски окръг Маниса, който в сряда вечерта бе разлюлян от трус от 5,4 степен, съобщава частната турска телевизия НТВ. През последните дни в района станаха над 200 вторични труса, като само през изминалата нощ сеизмолозите регистрираха шест земетресения с магнитуд над 3 по Рихтер. В 6.04 ч. местно време (5,04 българско) в района на град Акхисар стана трус от 4 степен по Рихтер. В същия район бе епицентърът и на силния трус в сряда, напомня НТВ.", "date": "2020.01.24", "title": "Ново земетресение с магнитуд 4 в турския окръг Маниса"}
{"url": "https://www.24chasa.bg/novini/article/8107525", "text": "БСП твърди, че много пъти е повдигала въпроси в областта на околната среда, но истината е, че по време на трите кабинета на ГЕРБ не сте внесли нито едно законодателно предложение. Винаги подкрепяхте нашите. Това заяви от парламентарната трибуна Ивелина Василева, депутат от ГЕРБ и председател на екокомисията в парламента, както и бивш министър на околната среда. Според нея БСП просто няма как да пренебрегне направеното от ГЕРБ. В България са изградени за последните 10 години 51 пречиствателни станции, т.е. повече отколкото през целия социализъм. За този период са построени 53 регионални системи за управление на отпадъците, а в София вече е готов най-големият на Балканите завод за преработка на боклуци, чието изграждане БСП винаги е бойкотирало. Явор Божанков от левицата отговори на Ивелина Василева с остроумието, че България все още няма Балкански газов хъб, но за сметка на това се е превърнала в хъб за италианския боклук. Негов колега от БСП отбеляза, че приоритетната ос за водите от ОПОС е изпълнена едва на 22%.  Разбирам, че оперативните програми са ви голяма болка, затова съм донесла две писма, за да ви ги покажа, отговори му Ивелина Василева. Едното е от 27 ноември 2013 г. и с него Европейската комисия съобщава на българското правителство ОПОС. Това е 6 месеца, след като правителството на Пламен Орешарски дойде на власт. Другото писмо е от 12 ноември 2014 г. и с него ЕК съобщава, че пуска оперативната програма. Това е само една седмица, след като кабинетът \"Борисов 2\" започна мандата си. \"Това е положението - на вас ви ги спират, на нас ни ги пускат\", каза Василева.", "date": "2020.01.24", "title": "Ивелина Василева към БСП: Нямате предложения в екологията, подкрепяхте нашите"}
{"url": "https://www.24chasa.bg/novini/article/8107568", "text": "Обявиха грипна ваканция за учениците в Кърджали. От 27 до 31 януари няма да се провеждат учебни занятия в училищата. Те ще бъдат възстановени на 3 февруари, понеделник. Заболеваемостта в Кърджали е 112 на 10 000 души, което е под епидемичните стойности, но броят на заболелите продължава да расте.                                                                                                                                                                                                                                                                                                                                ", "date": "2020.01.24", "title": "Обявиха грипна ваканция в Кърджали"}
{"url": "https://www.24chasa.bg/novini/article/8107580", "text": "„Не сме тук, за да защитаваме корпоративни, частни интереси, лицензи и не ни интересува Закона за хазарта. Това, което нас ни интересува, е единствено и само какво се случва с „Левски“, какви са вашите виждания и как ще я караме оттук нататък“, заяви Степан Хиндлиян, председател на Националния клуб на привържениците на Левски. „Аз също съм левскар. Но вие сте тези, които обвързахте двете теми. ФК „Левски“ е нещо, което го има, ще го има и пак ще го има. Ако искате да го има този футболен клуб, във вида, в който вие си го представяте, акциите трябва да са си при вас. И да си държите управлението на клуба“, отбеляза премиерът Борисов по време на срещата. В разговора участват също министърът на финансите Владислав Горанов и министърът на младежта и спорта Красен Кралев.", "date": "2020.01.24", "title": "Борисов към феновете: Акциите на \"Левски\" трябва да са при вас"}
{"url": "https://www.24chasa.bg/novini/article/8107607", "text": "Всички програми, които са започнали в сегашния период 2014-2020 г. за българските студенти, въпреки че Великобритания ще излезе от Европейския съюз, ще продължат до края. Това каза българският еврокомисар пред журналисти преди откриването в София на дискусия, посветена на 20-ата годишнина на Евроклуба към Българската търговско-промишлена палата. Тя уточни, че след това - от януари 2021 г., Великобритания ще бъде тренирана като трета страна, предаде БТА. Новостта в преговорите по програмата \"Еразъм+\" е, че оттук нататък третите страни ще имат възможност да станат асоциирани членове. \"Ето тук вече ще дойде много голямата трудност на преговорите\", заяви Мария Габриел. По думите й, когато дадена страна има желанието да стане асоцииран член, това не означава, че може да се участва само в програми, които носят само ползи. Според нея предстоят доста тежки разговори между ЕС и Великобритания. Според Мария Габриел предизвикателствата са да се защитят правата на гражданите. В частност българският комисар трябва да защити правата на студентите по програмата \"Еразъм+\" и научните изследователи. \"Имаме много малко време - между 9 и 11 месеца, за да излезем по силни от този процес\", допълни Мария Габриел. Тя изтъкна, че няма причина Великобритания да не бъде приятел и съюзник. Ако иска Европа да бъде лидер, трябва да се инвестира в научни изследвания, иновации и образование, каза още тя. Според българския еврокомисар Европа няма как да се справи с климатичните промени, с демографската криза, с цифровизацията, ако в центъра не стоят талантите, образованието, кадрите, както и научните изследвания и иновациите. Затова \"Хоризонт - Европа\" е най-амбициозната програма за научни изследвания и иновации в ЕС, добави тя. В рамките на програмата \"Хоризонт - Европа\" има някои новости, които е важно да бъдат припознати от бизнеса. Според Мария Габриел те са много практични. Тя уточни, че създаването на Европейския иновационен съвет ще допринесе на започващите компании, както и на малкия и среден бизнес, да имат директен достъп до финансиране. 70 процента от 10-милиардния бюджет, предвиден за Европейския иновационен съвет, е за малки и средни предприятия. \"Всички знаем, че това е гръбнакът на икономиката. Всички искаме те да имат по-добър достъп до тези средства\", изтъкна Мария Габриел.", "date": "2020.01.24", "title": "Програмите, започнали за наши студенти във Великобритания, продължават до края на 2020-а"}
{"url": "https://www.24chasa.bg/novini/article/8107612", "text": "Наказание „лишаване от свобода“ за общ срок от 3 години, след привеждане в изпълнение на 2 съдебни решения на Окръжен съд – Кюстендил, започна да изтърпява А. С. / на 40 години, от Кюстендил /. Тя е установявана многократно да пренася през границата със Северна Македония кутии цигари без български акцизен бандерол. С решение от 10 януари 2020 година, Окръжен съд – Кюстендил, потвърждава определение на Районен съд – Кюстендил, с което подсъдимата е призната за виновна в престъпление от общ характер по чл.234, ал.1, пр.2, във вр. чл.26, ал.1 от НК., като й е наложено наказание от 1 година лишаване от свобода, при първоначален режим на изтърпяване „общ“ и „глоба“ в размер на 2 000 лв. Съдът привежда в изпълнение, по реда на чл. 68, ал.1 от НК и наказание, наложено на подсъдимата със споразумение, влязло в сила на 05.11.2014 г.: „лишаване от свобода” за срок от 2 години, изпълнението на което е било отложено за изпитателен срок от 3 години – за извършено на ГКПП Гюешево, през периода 27.05.2012 г. – 11.01.2014 г., престъпление от общ характер - по чл.242, ал.1 б.а от НК, а именно: пренасяне през границите на страната на кутии цигари, без знанието и разрешението на митниците. Решението на Окръжен съд - Кюстендил не подлежи на протестиране и обжалване. Лицето е задържано на 13.01.2020 г. и приведено в затвора в гр. Сливен за изтърпяване на двете наказания „лишаване от свобода“.", "date": "2020.01.24", "title": "3 г. затвор за жена, пренасяла цигари през границата със Северна Македония"}
{"url": "https://www.24chasa.bg/novini/article/8107609", "text": "Над 40 милиона китайци са блокирани за момента в градовете, където живеят, в рамките на защитните мерки срещу вирусната пневмония, след като нови четири общини въведоха ограничения върху транспорта, предаде Франс прес. Общо 13 градове са взели карантинни мерки в централната китайска провинция Хубей, от чийто главен град Ухан тръгна заразата в края на миналата година. По последни данни в страната има 26 починали и 830 заразени с новия коронавирус, допълва БТА. Във връзка с разпространението му Националната здравна комисия обяви най-високо равнище на реагиране на заплахата от 14.00 ч. пекинско време днес (08.00 ч. българско). Спрени са полетите от Ухан за Москва, съобщи днес неназован източник на Интерфакс, цитиран от Ройтерс.", "date": "2020.01.24", "title": "Над 40 млн. души в Китай блокирани в селищата си заради коронавируса"}
{"url": "https://www.24chasa.bg/novini/article/8107665", "text": "Големият български художник Андрей Даниел е починал тази нощ, съобщиха от Софийската градска художествена галерия. \"Андрей не беше до дългите и мъчителни неща, просто си угасна изведнъж\", с огромна тъга сподели съпругата му - изкуствоведката Олимпия Николова. Роден на 28 март 1952 г. в Русе, Андрей Даниел работи основно в областта на живописта, но също и стенопис, сценография, графика и оформление на книги. Син е на големия театрален режисьор Леон Даниел. Завършва живопис в Художествената академия. Професор по живопис в Националната художествена академия. Член-кореспондент на БАН. За кратко се отдава на авангардното изкуство, като част от група „Градът“, в която са още художниците Греди Асса, Божидар Бояджиев, Вихрони Попнеделев, Недко Солаков и изкуствоведът Филип Зидаров. Заедно правят няколко изложби, но след разпадането на групата през 1991 г. Андрей Даниел се връща към живописта, припомня  „Може би най-важното е този, който е тръгнал за среща, да е готов“ - казва в едно от последните си интервюта за програма \"Христо Ботев\" Той е представял изкуството си в многобройни изложби у нас и в чужбина – в самостоятелни и общи експозиции. Носител е на Национална награда за живопис „Владимир Димитров – Майстора“ за 2012 г.", "date": "2020.01.24", "title": "Отиде си художникът проф. Андрей Даниел"}
{"url": "https://www.24chasa.bg/novini/article/8107668", "text": "Руски гражданин се призна за виновен вчера в управляване на уебсайт, чрез който много хора участвали в измами с кредитни карти за над 20 милиона долара, предаде Асошиейтед прес. 29-годишният Алексей Бурков от Санкт Петербург направи признанието във федерален съд във Вирджиния по обвинения, които включват измама и пране на пари. , припомня БТА. В обвинителния акт се казва, че Бурков е управлявал сайт, наречен \"Кардпланет\", който давал възможност на хора да купуват номерата на крадени кредитни карти на цена от 3 до 60 долара. Купувачите използвали данните от кредитните карти, за да правят мошенически покупки, чиято обща стойност достигнала 20 милиона долара. Прокурорите твърдят, че Бурков предлагал дори връщане на парите за покупката на банкови данни, ако се окаже, че картата не може повече да бъде използвана. Бурков призна вчера пред съда, че е ръководил и втори уебсайт, присъединяването към който ставало само след покана. Той давал възможност на киберпрестъпници да продават крадени данни. Израелски представители изказаха предположение, че Русия се е опитвала да уреди освобождаване на Бурков в замяна на пускането от затвора на 26-годишната израелка Наама Исахар, осъдена в Москва на седем години лишаване от свобода за притежание на няколко грама марихуана. Бурков може да получи наказание до 15 години затвор при прочитането на присъдата на 8 май.", "date": "2020.01.24", "title": "Руснак се призна за виновен за измами с кредитни карти за над 20 млн. в САЩ"}
{"url": "https://www.24chasa.bg/novini/article/8107711", "text": "Преработен канабис с общо количество от 1,257 тона са конфискували гръцките власти при операция на пристанището Пирея, съобщи \"Прото тема\". Контейнерът, в който е открит наркотикът, е бил натоварен в Бейрут и е бил предназначен за либийския град Мисрата. Контейнерът е пристигнал в Пирея на 4 януари. За откриването на наркотика е била използвана информация, получена от офиса за борба с трафика на наркотици към посолството на САЩ в Атина, предава БТА. На пресконференция представители на гръцките служби, участвали в операцията, заявиха, че разкритата пратка е особено значителна не само заради голямото количество на канабиса, но и поради трудността да бъде открит при проверка. Наркотикът е бил скрит в прозрачни мембрани, потопени в паста от фурми. По оценки на властите стойността му надхвърля 15 милиона евро. Контейнерът е съдържал 2279 кашона с хранителни продукти, в 520 от които са били открити общо 6304 опаковки канабис.", "date": "2020.01.24", "title": "Конфискуваха над тон канабис на гръцкото пристанище Пирея"}
{"url": "https://www.24chasa.bg/novini/article/8107712", "text": "Българската държава трябва да изчисли максимално възможните рискове от излизането на Великобритания от Европейския съюз. Това каза вицепрезидентът Илияна Йотова, която откри в София дискусия, посветена на 20-ата годишнина на Евроклуба към Българската търговско-промишлена палата. По думите й каквото и да е отражението от Брекзит то няма как да не засегне страната ни, защото България е част от ЕС. Затова България трябва да бъде готова за това - от запазването на интересите на работната ръка - до статута на българските граждани, както и до конкретните бъдещи икономически и търговски отношения с Великобритания, предаде БТА.  Предизвикателствата пред новата Европейската комисия са много, добави вицепрезидентът. Йотова е притеснена как ще се формира новата финансова рамка на ЕС. Тя припомни, че преди две години е била представена многогодишната финансова рамка. Още тогава европейските страни са се били разделили на т.нар. \"приятели на кохезията\" и такива, които се определят като \"група на пестеливите\". Все още този спор не е решен напълно. ЕС е изправен пред доста предизвикателства - най-голямата тема е темата за сигурността. \"Говорим за вътрешната сигурност, за европейска, за бежанска, за миграционна криза\", заяви Илияна Йотова. Според нея, желанието на много страни да осигурят повече средства в тези сектори, не трябва да става за сметка на кохезионната политика. Тя счита, че кохезионната политика е една от най-успешните политики. \"Моето категорично мнение е, че кохезионната политика трябва да продължава да действа като философия\", допълни вицепрезидентът.", "date": "2020.01.24", "title": "Илияна Йотова: България трябва да изчисли рисковете от излизането на Великобритания от ЕС"}
{"url": "https://www.24chasa.bg/novini/article/8107729", "text": "Камион, превозващ коне, е катастрофирал тази сутрин в местността \"Боаза\" на главния път София - Варна. Животните са пътували за конна база край Търговище. При пътния инцидент няма пострадали хора. Движението в участъка не е преустановявано, било е временно ограничено в едната лента, съобщиха от Областната дирекция /ОД/ на МВР. Сигналът за катастрофата е подаден около 6 часа. 25-годишен водач от Варна при управление на автомобил \"Ауди А7\" в посока към София, при движение с несъобразена скорост, е изгубил контрол над управлението на моторното превозно средство. Колата е навлязла в лентата за насрещно движение и е блъснала правомерно движещ се там товарен автомобил \"Ивеко\", управляван от 47-годишен мъж от Добрич. След това е автомобилът е излязъл вляво от пътното платно. Нанесени са значителни материални щети по автомобилите. На водачите са взети проби за алкохол, които са отрицателни. Образувано е досъдебно производство.", "date": "2020.01.24", "title": "Камион с коне е катастрофирал на главния път София - Варна"}
{"url": "https://www.24chasa.bg/novini/article/8107698", "text": "40% от всички катастрофи с пешеходци през 2019 г. са станали, защото шофьори са отнели предимството им. Само 1% е по вина на пресичащите. Това съобщи инспектор Мария Ангелова от \"Пътна полиция\".  За миналата година загиналите пешеходци са 150, добави тя. Най-много жертви и ранени на пътя има в Бургас, следвани от Варна и Пловдив. Месеците, в които настъпват най-много произшествия с пешеходци, пък са декември, януари, октомври ноември и юли. Най-много загинали има във възрастовата група над 65 години, а най-много жертви има в интервала между 10 и 14 години.  Само вчера има двама загинали пешеходци в София и Пазарджик. Заради черната статистика цяла седмица в страната ще има акция, насочена към превенция на пешеходците.", "date": "2020.01.24", "title": "40% от катастрофите с пешеходци заради отнетото им от шофьори предимство"}
{"url": "https://www.24chasa.bg/novini/article/8107756", "text": "Риба морска игла скочи в рибарска лодка по индонезийското крайбрежие и прониза шията на младеж, съобщи в.\"Дейли мирър\", цитиран от БТА. Младият рибар Мухамад Идул, който е на 16 години, ловял риба край брега на индонезийския остров Бутон. Внезапно от водата изскочила морска игла, която забила челюстите си, напомнящи клюн, в шията на момчето и го свалила от лодката. Идул успял да стигне до сушата и се прибрал у дома с рибата в шията. Семейството му го отвело до болница в близкия гр. Бау Бау. Установило се, че там не може да бъде опериран и го преместили в клиника в гр. Макасар, където бил опериран и се възстановява.", "date": "2020.01.24", "title": "Риба скочи в лодка и прониза шията\nна младеж"}
{"url": "https://www.24chasa.bg/novini/article/8107755", "text": "Генералният секретар на Мюсюлманската световна лига (МСЛ) д-р Мохамед Абдулкарим Ал-Иса и Изпълнителният директор на Американския еврейски комитет (АЕК) Дейвид Харис застанаха начело на революционно съвместно посещение на мюсюлмани и евреи в нацисткия лагер на смъртта Аушвиц, съобщиха от офиса на АЕК в България. Ал-Иса оглави делегация от 62-ма представители на мюсюлманската общност, между които 25 изтъкнати религиозни водачи от 28 страни. Това е най-високопоставената делегация от ислямски лидери, част от междурелигиозна мисия, която някога е посещавала нацистки лагер на смъртта. “Да бъда тук, сред децата на оцелелите от Холокоста и членовете на еврейската и мюсюлманска общност, е едновременно свещен дълг и дълбока чест“, каза д-р Ал-Иса. Главният секретар на МСЛ, базирана в Мека, нарече ужасите на лагера „престъпление срещу човечеството“ и запали свещ пред стената на екзекуциите в памет на загиналите. Визитата бе ключова част от Меморандума за разбирателство, подписан между Харис и д-р Ал-Иса в централата на Американския еврейски комитет в Ню Йорк на 30 април 2019 година и се случи дни преди Международния ден за възпоминание на жертвите на Холокоста, който тази година съвпада със 75-годишнината от освобождението на нацисткия концентрационен лагер, отнел живота на повече от един милион евреи и други над сто хиляди депортирани. Освен представители на организацията, 24-членната делегация на АЕК включваше и потомци на оцелели от ужасите на Холокоста. „Присъствието на това свещено място, разбирането, на това което се е случило в Аушвиц е от жизнено важно значение за запазването на паметта за жертвите на нацисткия режим, както и за засилването на увереността, че подобен ужас никога повече няма да се повтори“, каза Харис - също потомък на оцелели от Холокоста. Той сподели, че тази безпрецедентна визита ще създаде възможност не само да се вникне в корените на това престъпление, но и да се изградят мостове на приятелство и сътрудничество между евреи и мюсюлмани в един по-хуманен и безопасен свят. В България Американският еврейски комитет е представен от Виктор Меламед, като това е шестият европейски офис на най-старата американска неправителствената организация. „Тази пионерска инициатива на Американския еврейски комитет, изключителен приятел на България и българския народ, е поредният безпрецедентен пробив в стереотипите и безценен акт на нов подход в междуетническите отношения. Тя е и прекрасен пример в глобалните усилия за съхраняването на историческата памет и поуките от Втората световна война“, коментира Виктор Меламед, директор на офиса на АЕК за България. Като част от програмата делегациите на двете организации ще продължат своята междурелигиозна мисия с посещение в Музея за история на полските евреи „Полин“ във Варшава и ще отправят съвместна молитва с послание за мир, братство и любов.", "date": "2020.01.24", "title": "Историческо посещение на Американския еврейски комитет и Мюсюлманската световна лига в Аушвиц"}
{"url": "https://www.24chasa.bg/novini/article/8107807", "text": "Патриарх Неофит се срещна с областните управители, с кметовете на общини и с архиерейските наместници от Софийската епархия, съобщиха от Българската патриаршия. В началото на новата 2020 година имаме радостта и удоволствието да ви приветстваме с \"Добре дошли\" в Софийската митрополия на нашата първа обща среща, е казал в словото си Негово светейшество. Бихме искали още веднъж да поздравим кметовете с доверието, което жителите на ръководените от тях общини им оказаха и им възложиха своите надежди и очаквания, които всички се надяваме да оправдаят, е отбелязал патриархът. По думите му, през изминалата година взаимоотношенията между Софийската митрополия - архиерейските наместничества, държавната власт и местното самоуправление са били на завидно високо ниво. Вярваме, че и през настоящата година, а и занапред, доброто равнопоставено партньорско съработничество ще продължи плодотворно и ще спомогне за развитието на духовно-нравственото и патриотично възпитание на живеещите в диоцеза на Софийската епархия наши сънародници, е изразил увереност патриарх Неофит. Негово светейшество е изказал надежда, че държавната власт и местната власт ще подпомогнат изучаването на предмета \"Религия\" в общинските училища, ще съдействат за развитието на социалната дейност, ще спомогнат за възстановяването на невърнати църковни и манастирски имоти, за строителството и ремонта на храмове, и за тяхното поддържане, както и за предоставянето на храмове и манастири, които се водят като държавна или общинска собственост, в собственост на Софийската митрополия, та по този начин да се отдаде \"кесаревото кесарю, а Божието Богу\" /Лука 20:25/. През настоящата година имаме намерение да кандидатстваме по различни европейски програми за реставрация, реконструкция и възстановяване на храмове и манастири, които по една или друга причина не са били добре поддържани, е съобщил патриарх Неофит. Той е уверил, че Софийската митрополия и архиерейските наместници по места, ще бъдат в помощ на всички добри инициативи на държавната и местната власт, които не са в противоречие с православно-християнските нравствени и семейни ценности, и които ще бъдат полезни за доброплодното развитие на нашето общество и особено на младото поколение. \"Като ви изказваме благодарност за топлия отклик на поканата, призоваваме над всички вас Божието благословение и благодатна помощ в предстоящата ви работа през новата 2020 година, насърчаваме ви във всяко добро и полезно дело за постигане на добри резултати в полза на поверените ви институции и общини, на светата ни Църква и любимото ни Отечество България\", с тези пожелания се е обърнал патриарх Неофит към участниците в в срещата.", "date": "2020.01.24", "title": "Патриарх Неофит се е срещнал с архиерейските наместници от Софийската епархия"}
{"url": "https://www.24chasa.bg/novini/article/8107803", "text": "Столична РЗИ обявява грипна епидемия на територията на област София-град от понеделник, 27 януари. Това съобщиха от Министерството на здравеопазването. От днес, 24 януари, Регионална здравна инспекция – Велико Търново обявява грипна епидемия на територията на област Велико Търново. Регионална здравна инспекция – Благоевград обявява грипна епидемия на територията на общините Благоевград, Гоце Делчев, Сатовча, Гърмен и Хаджидимово от понеделник, 27 януари. До второ нареждане се ограничават плановите операции и свижданията в лечебните заведения. Преустановяват се женските и детските консултации. . Учениците ще започнат учебни занятия на 6 февруари, тъй като 5 февруари е обявен за неучебен ден поради края на първия учебен срок. Това съобщи пресцентърът на Министерството на образованието и науката. От днес е обявена грипна епидемия на територията на област Велико Търново. Днес са отменени учебните занятия във всички училища от област Монтана, както и в 21 училища от област Пловдив, и в 15 училища от област Кюстендил. Поради висока заболеваемост на учениците в 3 училища в област Бургас и в по едно училище в областите Благоевград, Враца, Габрово и Силистра също са отменени учебните занятия. В детската градина \"Мир\" в село Дунавци, Видинска област, също днес няма занимания, информират от МОН.", "date": "2020.01.24", "title": "Обявиха грипна епидемия и грипна ваканция в София"}
{"url": "https://www.24chasa.bg/novini/article/8107812", "text": "Турският президент Реджеп Тайип Ердоган призова международната общност да не допуска в Либия същите грешки като тези, които е допуснала в Сирия, предаде Анадолската агенция, цитирана от БТА.  Ердоган каза това на церемония, на която присъства заедно с германския канцлер Ангела Меркел, за откриването на нови сгради на Турско-германския университет в Истанбул. По повод предстоящия си разговор с Меркел Ердоган каза, че темата за Либия, както и други регионални въпроси, ще бъде поставена на обсъждане наред с двустранните отношения между Турция и Германия. Турският лидер изтъкна, че атмосферата на хаос в Либия ще засегне целия средиземноморски басейн. По думите му усилията за постигане на мирно решение в Либия трябва да бъдат ускорени, за да не наберат сила терористични групировки като \"Ислямска държава\" и Ал Каида. \"Ще продължим да бъдем редом до своите либийски братя в тези тежки времена в името на мира, спокойствието и бъдещето\", подчерта той. Президентът на Турция изрази надежда, че Турско-германският университет ще се превърне в символ на приятелството между двата народа, подобно на съществуващата от век и половина немска гимназия в града.", "date": "2020.01.24", "title": "Ердоган призова международната общност\nда не допуска в Либия грешките от Сирия"}
{"url": "https://www.24chasa.bg/novini/article/8107844", "text": "В Омуртагско е задържан мъж, издирван с европейска заповед за арест /ЕЗА/. Служителите на районното управление в града са издирили 41-годишен от село Красноселци, за когото е издадена ЕЗА от първоинстанционен съд в Белгия, информират от Областната дирекция /ОД/ на МВР в Търговище. Уведомена е Окръжната прокуратура в Търговище за вземане на отношение по компетентност. Мъжът, който дълги години е пребивавал в чужбина, е задържан. У нас той няма криминалистически регистрации, допълва БТА.", "date": "2020.01.24", "title": "Арестуваха мъж в Омуртагско, издирван с европейска заповед за арест"}
{"url": "https://www.24chasa.bg/novini/article/8107873", "text": "Ако иска Европа да бъде лидер, трябва да се инвестира в научни изследвания, иновации и образование. Това каза българският еврокомисар Мария Габриел на дискусия в София, която е посветена на 20-ата годишнина на Евроклуба към Българската търговско-промишлена палата. Според българския еврокомисар Европа няма как да се справи с климатичните промени, с демографската криза, с цифровизацията, ако в центъра не стоят талантите, образованието, кадрите, както и научните изследвания и иновациите. Затова \"Хоризонт - Европа\" е най-амбициозната програма за научни изследвания и иновации в ЕС, добави тя. В рамките на програмата \"Хоризонт - Европа\" има някои новости, които е важно да бъдат припознати от бизнеса. Според Мария Габриел те са много практични. Тя уточни, че създаването на Европейския иновационен съвет ще допринесе на започващите компании, както и на малкия и среден бизнес, да имат директен достъп до финансиране. Седемдесет процента от 10-милиардния бюджет, предвиден за Европейския иновационен съвет, е за малки и средни предприятия. \"Всички знаем, че това е гръбнакът на икономиката. Всички искаме те да имат по-добър достъп до тези средства\", изтъкна Мария Габриел.", "date": "2020.01.24", "title": "Мария Габриел: Европа трябва да се инвестира в научни изследвания, иновации и образование"}
{"url": "https://www.24chasa.bg/novini/article/8107874", "text": "Изолирането на цели градове с многомилионно население, за да бъде спряно разпространението на нов коронавирус, е стъпка, която малко държави освен Китай биха могли да обмислят. За управляващата в Пекин комунистическа партия обаче това е възможно, благодарение на всеобхватния социален контрол и опита, натрупан от справянето с Тежкия остър респираторен синдром /ТОРС/ през 2002-2003 г., предадoха Асошиейтед прес и БТА. Първият поставен под карантина град е Ухан, с 11 милиона жители, индустриален център в централен Китай. По-късно беше прекратен достъпът и до съседните градове Ъджоу, Чъби, Цянцзян, Чжъцзян, Цзинмън, Сянтао, Сяоган и Хуаншъ. Общо населението им е около 33 милиона. Мерките включват спиране на железопътния и въздушния траспорт, шосейния автобусен транспорт на дълги разстояния и движението на фериботи. Обичайно летището в Ухан е едно от най-натоварените и всекидневно обслужва по 600 полета. Не работят метрото и общинските автобусни линии, а леки коли и камиони са проверявани на контролни пунктове в предградията на градовете и много от тях са връщани обратно. Киносалоните, увеселителните паркове и други обществени обекти получиха нареждане да затворят. Повечето местни жители изглежда сътрудничат на властите след призивите да си останат у дома, за да се спре разпространяването на вируса. Ако тези мерки не проработят, комунистическата партия разполага с една от най-широкообхватните системи за наблюдение и социален контрол. В градовете има множество видеокамери, а благодарение на западни технологични компании, компартията има развити компютъризирани системи за следене и наблюдение и за цензуриране на използването на интернет и потискане на протести и инакомислие. Съоръженията, поставени за контрол на движението по железопътни гари, летища и магистрали, може да бъдат използвани за блокиране на пътуванията. Поставянето под карантина на цели градове може да изглежда драстична мярка, но тя е в \"правилна посока\" за справяне с вируса, за който няма открито лечение, каза Джоузеф Куан - специалист по контрол на заболяванията в университет в Хонконг. Управляващата компартия беше критикувана за мудната си и неохотна реакция при появата на мистериозната болест през 2002 г., наречена по-късно Тежък остър респираторен синдром. Отказът на управляващите да разкрият достатъчно информация подхрани паника и накара хората да се тълпят по влаковете, за да избягат от Пекин и други градове, в които вирусът можеше да се разпространи. Впоследствие партията се мобилизира за противодействие на епидемията. Това включваше и специално изградена болница, но бяха нужни месеци, за да може мерките да се реализират. Китайските лидери се опитаха тогава да успокоят хората като смениха партийния секретар в Пекин и започнаха да дават всекидневни сводки за новите случаи на заболяването. Правителството тогава създаде първата в Китай национална мрежа за регистриране и контрол на заболяванията, по образец на центровете за контрол на заболяванията в САЩ. В момента резултатът от мерките е, че хората изпразниха рафтовете в магазините за хранителни стоки, а цените скочиха. Лекари в една от болниците отправиха по интернет призив за снабдяване с медикаменти. Камиони с ориз, зеленчуци и други храни бяха допуснати в Ухан, за да напълнят опразнените складове с хранителни стоки. Градските власти обявиха наказателни мерки срещу храни с изтекъл срок, спекула с цените и продажба на стоки ментета или с ниско качество. Губернаторът на провинция Хубей каза, че в Ухан има 5000 тона ориз, 4000 тона олио и над 10 000 тона запаси от свинско и говеждо месо, по съобщение на сайта sina.com. Навсякъде в Китай властите отмениха публични прояви във връзка с честванията за Лунната нова година, които започнаха днес. Служителите в метрото и автобусния транспорт получиха маски, ръкавици и дезинфекционни средства за ръце и им беше разпоредено да се наблюдават един друг за белези на треска. Градските власти обявиха, че метровлаковете и автобусите ще бъдат дезинфекцирани всеки ден. Главното летище в Пекин, което е второ в света по натовареност, обособи отделна зона за полети от Ухан с отделни съоръжения за пасажерите и багажа им.", "date": "2020.01.24", "title": "В помощ на Китай: Всеобхватният социален контрол и опитът от предишна епидемия"}
{"url": "https://www.24chasa.bg/novini/article/8107916", "text": "СДВР търси съдействие за установяване на самоличността на мъжа и жената от снимките. Поводът е изясняване на обстоятелствата около възникнал инцидент през миналата година на територията на ж.к. „Студентски град“, съобщиха от пресцентъра на МВР. Гражданите, които разполагат с допълнителна информация, могат да сигнализират, при гарантирана анонимност, на тел. 029828769 или 029828760.", "date": "2020.01.24", "title": "Столичната полиция пита: Познавате ли мъжа и жената от снимките?"}
{"url": "https://www.24chasa.bg/novini/article/8107939", "text": "Смесен съдебен състав от съдии във ВКС и ВАС определи Административния съд София-град да е този, който да се произнесе по жалба срещу НАП за оповестяването на лични данни след неоторизиран достъп до бази данни на агенцията, съобщиха от пресцентъра на Върховния касационен съд. Жалбата озаглавена \"колективен иск\" е подадена от сдружение \"Международен правен център - Интернешънъл лигъл адвайз център\" и 83 физически лица, с която са предявени искове от тях срещу НАП за установяване на нарушение, довело до оповестяване по общодостъпен начин на 16 юли 2019 г. на лични данни следствие на неоторизиран достъп до бази данни на НАП. Гражданите подали жалбата искат и парично обезщетение в размер на 1000 лв за всеки, чиито данни са изтекли. На 1 ноември 2019 г. АССГ е определил, че делото не му е подсъдно и го е изпратил на Софийския градски съд. След това въпросът стига до последната инстанция, петчленен състав на ВКС и ВАС, който приема обаче, че спора трябва да се разгледа от Административния съд в София.", "date": "2020.01.24", "title": "Административният съд в София ще разгледа \"колективния иск\" срещу НАП заради данните"}
{"url": "https://www.24chasa.bg/novini/article/8107953", "text": "Груповият лов на дива свиня се удължава до 16 февруари, става ясно от заповед на земеделския министър Десислава Танева, съгласувана с министъра на екологията Емил Димитров. В документа се посочва, че на ловците се разрешава да ловуват по-дълго заради усложнената епизоотична обстановка. “Удължаване на срока за групов лов на дива свиня е част от мерките за ограничаване на разпространението на територията на страната и ликвидирането на АЧС чрез намаляване на популацията на дива свиня”, се казва още в запов", "date": "2020.01.24", "title": "Удължиха груповия лов на дива свиня, до 16 февруари е"}
{"url": "https://www.24chasa.bg/novini/article/8107872", "text": "Районна прокуратура – Благоевград ръководи разследване по образувано досъдебно производство за извършване на блудствени действия с цел възбуждане и удовлетворяване на полово желание без съвкупление. Около 21:45 ч във вторник 21-годишна жена вървяла по пешеходна алея между кампуса на Американските общежития и реката в  Благоевград за среща с приятеля си. Забелязала мъж, който създавал впечатление, че я дебне. Забързала се в посока магазин \"Кауфланд\", като обръщайки се видяла, че същият е с разкопчан панталон. Обадила се по телефона на приятеля си и му споделила притеснението си относно вървящия след нея непознат. Преди да приключи разговора чула зад себе си гласа на мъжа, който й казал да спре. Изплашената жена направила опит да избяга, но била застигната от него. Преодолявайки съпротивата й със сила и удари, нападателят започнал да извършва с нея блудствени действия. В този момент в далечината се чул гласът на нейния приятел, който станал свидетел на случващото се и побързал да я защити. Извършителят преустановил действията си и побягнал. На органите на реда било дадено подробно описание на мъжа, който няколко часа по-късно е бил задържан. С оглед събраните доказателства Районна прокуратура – Благоевград е привлякла в качеството на обвиняем М.Л. (на 54 години). Наред с извършените от него с младата жена блудствени действия, той я ударил с юмрук в лицето и в корема, запушвал й устата и я заплашил с думите \"Не викай, ще те убия\". Обвиняемият Л. е задържан за срок до 72 часа. Предстои произнасянето на съда по искането на РП-Благоевград за определяне на постоянна мярка за неотклонение \"Задържане под стража\". Престъплението, за което М.Л. е привлечен в качеството на обвиняем, е наказуемо с лишаване от свобода за срок от две до осем години. Мъжът е криминално проявен, като към настоящия момент е реабилитиран по право, неграмотен, женен, работи в сметосъбираща фирма.", "date": "2020.01.24", "title": "Арестуваха циганин за блудство с млада жена"}
{"url": "https://www.24chasa.bg/novini/article/8107988", "text": "Някои части от Великата китайска стена ще бъдат затворени от днес за туристи, за да се предотврати разпространението на новия коронавирус, предаде Ройтерс. Агенцията се позовава на държавни китайски медии и на пекинската правителствена служба, която ръководи Бадалин, реконструираната и най-често посещавана част от стената. Властите в Пекин и Шанхай призоваха хората, които се връщат от районите, в които има случаи на заболявания от новата пневмония, да останат 14 дни в къщи под карантина, за да се избегне опасността от разпространение на болестта, предаде БТА. ", "date": "2020.01.24", "title": "Затвориха част от Китайската стена, заради заради новия коронавирус"}
{"url": "https://www.24chasa.bg/novini/article/8107987", "text": "Турски министър тества електрически файтон на пистата за Формула 1, съобщава Анадолската агенция, цитирана от БТА. Министърът на промишлеността и технологиите Мустафа Варанк изпробва вчера произведените в Турция електрофайтони, които се предвижда да заменят конския впряг, използван за превоз на Принцовите острови. По думите на министъра измъчването на конете трябва да бъде прекратено. През декември м.г. валийството на Истанбул забрани конските файтони за три месеца заради болест по конете. Най-малко 81 коня са били умъртвени, след като на най-големия остров от архипелага - Бююкада, пламна епидемия от сап по конете. Четирите обитаеми Принцови острова в Мраморно море са известни освен с красотата си и с липсата на моторни превозни средства. Файтоните са особено популярни сред туристите, но активисти за защита на животните отдавна искат те да бъдат забранени.", "date": "2020.01.24", "title": "Турски министър тества електрически файтон на пистата за Формула 1"}
{"url": "https://www.24chasa.bg/novini/article/8107986", "text": "“Кризата в Перник стана повод за умишлено дискредитиране на целия отрасъл. През изминалите два месеца бяха съсредоточени действия за насаждане на страх и нагнетяване на напрежение. От това могат да се черпят краткосрочни политически дивиденти, но е некоректно да се играе със страха на хората” каза Аврамова. “Вярно е , че 137 хил. души са в момент на криза за водоползване, има региони в който са в опасност от ограничаване на водоподаването. Предупредили сме всички ВиК оператори да следят внимателно количествата вода във водоемите и локалните водоизточници и да реагират навреме”. допълни още тя. Като една от причините за водната криза в Перник, министър Аврамова посочи минималният приток в язовир “Студена” за дълъг период от време, през което оттока е бил максимален. “Това, което ние правим в момента е да търсим решение, което да облекчи режима в Перник каза още Аврамова и допълни, че са предприети всички действия за оказване на помощ на ВИК дружеството за справяне с кризата, за изграждане на довеждащия водопровод и неговото изместване. По повод решението да се създаде български ВиК холдинг, Аврамова подчерта че това няма да доведе до концесиониране на сектора.", "date": "2020.01.24", "title": "Петя Аврамова за вота: Не чух нито едно работещо предложение за водната криза"}
{"url": "https://www.24chasa.bg/novini/article/8108046", "text": "В момента писмата от прокуратурата за двамата дипломати, срещу които са събрани доказателства за извършвана разузнавателна дейност, се разглеждат от компетентната дирекция в МВнР и в рамките на днешния ден посланикът ще бъде извикан във външното ни министерство. Това каза министърът на външните работи Екатерина Захариева пред журналисти в отговор на въпрос. По-рано днес от прокуратурата съобщиха, че главният прокурор е уведомил министъра на външните работи за събрани доказателства за извършвана разузнавателна дейност от двама руски граждани, ползващи се с дипломатически имунитет. Писмата от прокуратурата са получено днес в МВнР, веднага са разпределени на компетентната дирекция, ще предприемем действията, които сме длъжни да предприемем, най-вероятно за обявяване за \"персона нон грата\" на двамата дипломати, коментира Захариева и добави, че в рамките на днешния ден ще бъде извикан и посланикът.", "date": "2020.01.24", "title": "Викат днес руския посланик в МВнР"}
{"url": "https://www.24chasa.bg/novini/article/8108061", "text": "Сложната ситуация от гледна точка на сигурността в Азиатско-Тихоокеанския регион подтиква Вашингтон и Токио да организират с повече внимание подготовката на своите въоръжени сили за съвместни действия. Тенденция, която личи например от зачестяването на съвместните прояви в графика на учебно-бойната подготовка - като учението на десантните сили \"Айрън фист\" /Iron Fist/ , протичащо на територията на САЩ и на Япония от 17 януари до 21 февруари т. г. Тази година в \"Айрън фист\" участват военнослужещи от Корпуса на морската пехота (КМП) и от Военноморските сили (ВМС) на САЩ, а също и личният състав на един от полковете в амфибийната бригада за бързо реагиране от японските Сухопътни сили за самоотбрана. Бригадата, сформирана преди по-малко от две години, е първото съединение морски пехотинци, създадено в Страната на изгряващото слънце след Втората световна война. Нейна основна задача са десантните операции за освобождаване на острови, превзети от противника. Както разбираме впрочем, подобни операции може да се провеждат и с друга цел - за превземане на чужди острови, всичко зависи от конкретната ситуация. По време на поредното годишно учение от тази серия американските и японските военни ще тренират различни елементи от морски десантни операции, включително предварително разузнаване на терена, където ще бъде стоварен десант, десантиране на различни видове територии по крайбрежието, логистично и медицинско осигуряване. Програмата предвижда освен това бойни стрелби с различни видове оръжия. \"Това е подготовка не само за усъвършенстване на бойните ни умения - тя демонстрира и възможностите ни за осъществянане на морски десантни операции\", коментира полковник Кристофър Бронци, командващ 15-и експедиционен отряд от КМП. Ще отбележим, че тази година вече приключиха ред други учения, а някои още продължават. На 13 януари например, както съобщиха източници от Тихоокеанското командване на въоръжените сили на САЩ, американски десантен кораб отигра с подобен съд от Япония съвместно маневриране и прехвърляне на групи военнослужещи от един кораб на друг, а летци от 121-а изтребително-щурмова ескадрила в състава на КМП демонстрираха възможностите на самолет F-35B пред японски колеги. А тази седмица на територията на Япония над 650 военни от 31-и експедиционен отряд на КМП на САЩ и части от японските сили за самоотбрана участват в учението \"Форест лайт\" /Forest Light/. В него са задействани и американски конвертоплани MV-22B. Текущите учения са особено важни в контекста на отбелязаната тези дни 60-а годишнина на Договора за взаимно сътрудничество и гаранции за сигурност между САЩ и Япония, подписан във Вашингтон на 19 януари 1960 г. Той фактически замени Договора за гарантиране на сигурност между Япония и САЩ, сключен на 8 септември 1951 г. успоредно с подписването на мирен договор между двете държави - той оправомощи Вашингтон срещу ангажимента да брани Япония от външни заплахи да разположи в тази страна голям брой военни бази и други инфраструктурни военни обекти, с което Вашингтон укрепи господството си в региона за дълги години напред. Договорът от 1960 г. не само остава сред най-съществените в американско-японските отношения, но е също и един от ключовите елементи на създадената от Вашингтон в Азиатско-Тихоокеанския, а вече и в Индийско-Тихоокеанския регион система за сигурност и защита на своите интереси. \"С оглед суровата обстановка в сферата на сигурността в Индийско-Тихоокеанския регион американско-японският алианс днес е далеч по-важен отпреди - цитира изданието USNI News изявление на полковник Юджи Хирата, зам.-командващ амфибийната бригада за бързо реагиране. - И учението \"Айрън фист\" за повишаване на оперативната съвместимост между десантните сили на САЩ и на Япония сега е от извънредно значение.\" И както заяви пред журналисти полковник Бронци на 17 януари, на тържествената церемония за откриване на учението \"Айрън фист-2020\", този вид учебно-бойна подготовка \"дава възможност да демонстрираме постояннство в партньорството между САЩ и Япония, както и общата насоченост към (съвместни) бойни действия, готовност и оперативна съвместимост\". Не всички обаче споделят оптимистичната нагласа на американския и на японския полковник към този договор. Президентът на САЩ Доналд Тръмп например, по време на срещата на върха на Г-20 миналия юни в Токио, че според него договорът е \"нечестен\". С аргумента, цитиран в световните медии, че според текста при военно нападение срещу Япония неговата страна, сиреч САЩ, трябва да защитава Страната на изгряващото слънце, но ако бъде нанесен удар срещу Америка, японците \"ще могат да следят конфликта по телевизията\". От друга страна в днешните условия Вашингтон изглежда няма да се откаже от такъв стратегически важен договор. И цялата вина лежи върху Китай, с който водят днес схватка за световно господство (засега икономическо) действащият американски президент и неговият екип. Тъй че Америка не може вече да се кара със съюзници от антикитайския фронт, които не са и толкова много. Тъкмо затова и Вашингтон, и Токио отделят толкова внимание на прояви като учението \"Айрън фист\". Още повече че \"поддържането в готовност на флотските експедиционни сили подпомага гарантирането на стабилност и процъфтяване в цял свят\", както изтъква полковник Бронци. А експедиционни сили в бойна готовност може да потрябват всеки момент и на Америка, и на Япония. Защото историческият опит сочи, че националните интереси, каквито и да са, често се налага да бъдат защитавани дори на противоположния край на Земята. (БТА)", "date": "2020.01.24", "title": "Вашингтон и Токио тестват здравината на своя съюз"}
{"url": "https://www.24chasa.bg/novini/article/8108079", "text": "Не ме интересува защо атакуват Васил Божков и какви са проблемите на неговия бизнес, а ме интересува \"Левски\". Това заяви лидерът на Националния клуб на привържениците Степан Хиндилян след разговора на фенове на \"Левски\" с премиера Бойко Борисов. Разговорът на министър-председателя с феновете продължи 2 часа. на него освен Хиндилян бяха и  Адриан Петров от \"Ултрас Левски\", Илия Христов от \"Сини сърца\" и Даниел Стрезов от \"Синя България\" уточниха, че говорят в лично качество след срещата с Борисов, а организациите тепърва ще излязат със становища. Министър-председателят ни показа доклада на АДФИ, но от него ние не разбрахме дали Божков е виновен или просто в закона е била оставена вратичка, обясниха Хиндилян и Стрезов. Всички отговориха уклончиво и на въпросите дали ще има протести и бунтове. Мястото да изкажем позиция е на стадиона, заяви Адриан Петров. Моделът, в който един бащица издържа \"Левски\" е порочен, но феновете не са готови да поемат клуба, коментираха всички след предложението на Борисов привържениците да взимат акциите на футболния клуб. В същото време признаха, че при Васил Божков \"Левски\" се е стабилизирал. Но продължавал да е политически заложник.", "date": "2020.01.24", "title": "Феновете след 2 часа с Борисов: Не сме готови да поемем клуба"}
{"url": "https://www.24chasa.bg/novini/article/8108045", "text": "Районната прокуратура във Велико Търново внесе в съда, искане за вземане на мярка за неотклонение \"задържане под стража\" на рецидивист, който причинил, в условията на домашно насилие, телесни повреди и се заканил с убийство на жената, с която живее съвместно,  информират от Апелативната прокуратура.     38-годишният мъж е привлечен като обвиняем за това, че на 6 януари  в жилището им във Велико Търново, причинил в условията на домашно насилие и опасен рецидив, средна телесна повреда на жената. На 20 януари отново и причинил лека телесна повреда и се заканил с убийство. Прокуратурата счита, че от събраните по делото доказателства може да се направи обосновано предположение, че обвиняемият е извършил престъпленията, в което е обвинен, за които се предвижда наказание лишаване от свобода. Налице е реална опасност той да се укрие и да извърши престъпление. Привлечен е като обвиняем за престъпление извършено при условията на опасен рецидив и е осъждан многократно – има единадесет осъждания, предимно за престъпления против собствеността и хулиганство, като последното му ефективно наказание лишаване от свобода е изтърпяно на през януари 2019 г. Обвинен е за причиняване на три престъпления срещу пострадалата в рамките на 15 дни, като престъпленията са извършени в условията на домашно насилие, продължавало с години, в рамките на съвместния им живот. Поради това прокуратурата намира, че са налице законовите предпоставки за вземане мярка за неотклонение задържане под стража по отношение обвиняемия и внесе искане в съда за задържането му.", "date": "2020.01.24", "title": "Искат постоянен арест за домашен насилник,\nпребил жена си и се заканил с убийство"}
{"url": "https://www.24chasa.bg/novini/article/8108155", "text": "„С подписа на правителството италианската мафия внася боклук в България”. Това заяви зам.-председателят на БСП Кирил Добрев на среща с ОПО „Пейо Яворов” в Горна Оряховица, съобщиха от пресцентъра на партията.  „Вотът на недоверие, който внесе БСП, касае стотици хиляди български граждани. Проучванията показват, че този вот има огромна подкрепа от българското общество, което все по-често се сблъсква с проблемите на околната среда. Водната криза в Перник и мръсният въздух в другите големи градове са теми, за които предупреждавахме нееднократно”, допълни Кирил Добрев.", "date": "2020.01.24", "title": "Кирил Добрев: С подпис на правителството италианската мафия внася боклук в България"}
{"url": "https://www.24chasa.bg/novini/article/8108162", "text": "Три екипа огнеборци са били изпратени да гасят голям пожар, пламнал в автоморга на Кукленско шосе в Пловдив. Пострадали няма. Причинени са единствено материални щети. Сигналът за инцидента е получен в 11, 30 ч. днес, съобщиха от пожарната. Използвана е автомеханична стълба, за да се потушат пламъците. При първоначалния оглед е станало ясно, че бедствието е било причинено при рязане на метал с газова горелка.", "date": "2020.01.24", "title": "Газова горелка запали голям пожар в автоморга в Пловдив (снимки)"}
{"url": "https://www.24chasa.bg/novini/article/8108438", "text": "БСП и ДПС останаха сами в четвъртия вот на недоверие към кабинета \"Борисов 3\". Той бе внесен от червените заради водната криза, боклуците и мръския въздух. За обсъждането му в пленарната зала дойдоха част от министрите, но не и премиера. По време на дебатите в пленарната зала се очакваше опозицията да получи подкрепа и от \"Воля\" и независимите депутати от \"Атака\", но това не се случи. Хората на Веселин Марешки дори не се включиха в дебатите, а Павел Шопов от \"Атака\" неочаквано атакува остро именно БСП. Той упрекна червените, че са се опитвали да ги придърпват един по един за пазарлък, но не са им дали публично никакви гаранции, че ще изпълнят политиките, които \"Атака\" поставя като условие за подкрепа. Шопов критикува БСП, че не са им оказали подкрепа, когато са ги изхвърлили от комисиите и групата на ОП, но изненадващо, не нахока много на тази тема ГЕРБ и патриотите, а само обяви, че са ги унижили. \"Хайде да не се лъжем и заблуждаваме - измислено е да вот поради много причини, най-вече вътрешни за БСП. Там предстои избор на председател. Целта им е със свалянето на правителството да се направи последен опит да има предсрочни парламентарни избори\", заяви Шопов. И обясни, че \"Атака\" ще определи отношението си към вота непосредствено преди гласуването за него. С тази негова позиция мнозина депутати разтълкуваха предстоящото гласуване на вота идната сряда - 29 януари. Оцеляването на кабинета зависи именно от шестимата от \"Атака\", тъй като ГЕРБ и патриотите имат 116 гласа, а за да не мине вота са нужни 121. Без особени емоции и традиционните скандали минаха дебатите по вота. С остър тон започна соцлидерката Корнелия Нинова. Тя обвини управляващите, че заради лоши решения, безхаберие и корупция са оставили стотици хиляди българи без вода. Кризата с водата не е природно бедствие, видяхме как в Перник се прехвърля отговорността, критикува тя и обвини кабинета, ме е създал нормативен и институционален хаос. Допълни още, че \"красива България бе превърната от правителството на Борисов в сметище\". Пир по време на чума, скочи в отговор Георги Марков от ГЕРБ. Той обвини червените, че искат да има служебно правителство. Според него не можело Перник да чака тепърва управата да си сменя \"секретарките, пиарките и да си сложат портретите в кабинетите\". \"Искате президентът да решава водтата криза, а той, горкият, уважавам го, поне за това няма вина\", коментира още Марков. Той обяви, че е тръгнат от кета на Перник Станислав Владимиров, че е работил в тандем като \"сиамски близнаци\" с премиера и му е благодарил за подкрепата въпреки политическите им различия. ГЕРБ прави грешки, но вие никога не се явявате като алтернатива, обърна се Марков към червените. И настоя те никога повече да не искат рестарт на промяната, защото хората нямало да им я позволят. Младен Шишков от ГЕРБ пък директно обвини соцлидерката, че лъже, че 500 хиляди са без вода. Дори в мотивите си сте записали, че са 318 хиляди, даде пример той. Провалът на правителството на ГЕРБ в областта на околната среда и водите, а и в цялостната политика, е факт. Това е закономерният резутат от 10-годишно некадърно управление, заяви пък лидерът на ДПС Мустафа Карадайъ. И критикува управляващите, че, верни на инстинкта си за самосъхранение, са взели главата на Нено Димов. Но вместо така да решат кризата, те са я задълбочили. Държавата е в колапс, налице са доказателства за тежка некомпетентност, несистемно мислене и политическо късогледство, заключи лидерът на ДПС. БСП искат да разрешат една криза със създаването на по-голяма, а именно - политическа нестабилност и безвремие, скочи зам.-шефът на групата на ГЕРБ Александър Ненков. И критикува червените, че за пореден път не са успели да надскочат политическия си егоизъм. В края на дебатите се включиха мощно и министрите. Към момента се ремонтират 7 язовира, а в други 58 това предстои, обяви министърът на икономиката Емил Караниколов. Регионалната министърка Петя Аврамова пък обяви, че също както жителите на Перник и тя е гневна за това, че ВиК-то е било лошо управлявано. Тя критикува опозицията, че не е чула нито едно работещо или визионерско предложение за развитие на целия ВиК отрасъл. Кризата в Перник стана повод за умишлено дискредитиране на целия отрасъл, за насаждане на страх и нагнетяване на напрежение - от това могат да се черпят краткосрочни политически дивиденти, но е некоректно да се играе със страха на хората, обясни тя. По повод решението на правителството да се създаде ВиК холдинг, Аврамова подчерта, че това няма да доведе до концесиониране на сектора. Не искаме оставката на Петя Аврамова, а на целия кабинет, заяви в лично обяснение зам.-шефът на червената група Георги Свиленски. И докато депутати и министри разменяха реплики кой е виновен за безводието, новият екоминистър Емил Димитров - Ревизоро, постави и темата за боклука. В България не е разрешаван внос на болнични отпадъци нито от ЕС, нито от трети страни, категоричен бе той и обяви, че се засилва контрола на вноса. Емил Димитров обяви, че не е съгласен с критиките, че е некомпетентен. С какво съм по-различен от Корнелия Нинова, попита Ревизоро, недоумявайки, защо червените аплодират нея, но не и него. Новият министър напомни, че и соцлидерката не е екоексперт като него, но събирала компетентни хора на \"Позитано\" и ги изслушвала, както правел и самият той.", "date": "2020.01.24", "title": "БСП и ДПС останаха сами във вота, \"Атака\" атакува червените, а не управляващите (Обновена)"}
{"url": "https://www.24chasa.bg/novini/article/8108467", "text": "България и Кипър споделят много общи ценности и интереси и имат сходни позиции в ЕС и другите международни организация, заяви вицепремиерът и министър на външните работи Екатерина Захариева след срещата си с министъра на външните работи на Кипър Никос Христодулидис. Захариева благодари, че българите, които живеят в Кипър и са около 30 хиляди души, се чувстват добре интегрирани. Тя отбеляза, че те са силна връзка между двете държави, а кипърските студенти, които завършват у нас, са едни от най-силните посланици на България в Кипър, предаде БТА; Кипър е един от големите инвеститори у нас и се разбрахме да работим още повече, за да популяризираме възможностите за инвестиции в България, посочи вицепремиерът.Тя информира, че в края на февруари се планира посещение на президента на Кипър у нас. Кипър е важна страна за България, а и за цяла Европа, за диверсификацията на доставките на природен газ, отбеляза Захариева. Тя посочи, че проектите, по които се работи - и интерконектора с Гърция, и вземането на решението за участие на България в LNG терминала в Александруполис, и споразумението, което беше подписано между Кипър, Гърция и Израел отварят много възможности по отношение на енергийните доставки и сигурност за България и региона. Никос Христодулидис коментира, че създаването на механизъм за двустранно сътрудничество ще предостави една платформа за придвижване още повече на разговорите и действията за реални резултати. Убеден съм, че визитата на президента в края на февруари ще даде допълнителен тласък на нашите усилия, отбеляза той. Двамата са обсъдили въпроси от взаимен интерес, сред които миграцията и европейската перспектива на Западните Балкани. Христодулидис отбеляза, че е важно за партньорите от Западните Балкани да продължат да отстояват твърдо реформите си.", "date": "2020.01.24", "title": "Захариева: Кипър е сред големите инвеститори у нас, ще работим още повече"}
{"url": "https://www.24chasa.bg/novini/article/8108484", "text": "Управляващият директор на Международния валутен фонд Кристалина Георгиева заяви в петък, че ниската производителност и икономически растеж, ниските лихвени проценти и ниската инфлация представляват най-големите опасности за глобалните перспективи през 2020 година, предаде  . Тя предупреди за \"изкушенията на евтините пари“, които водят до по-големи кредити сред домакинствата, бизнеса и правителствата. Г-жа Георгиева също така отбеляза, че макар настоящият глобален дълг от 144 трилиона долара да не е проблем за всички, някои държави с ниски доходи вече достигат нива на дълг, които са над тези преди глобалната икономическа криза през 2008 година. Шефът на МВФ призова за по-агресивни структурни реформи, като заяви, че в бъдеще иска да види по-гъвкави парични политики, които биха имали по-слаба нормативна регулация и повече политики, които позволяват предвиждане и по-ранно и навременно действие.", "date": "2020.01.24", "title": "Кристалина Георгиева призова за по-гъвкави политики в бъдеще"}
{"url": "https://www.24chasa.bg/novini/article/8108538", "text": "Учени са открили девет нови вида ходещи акули, които използват перките си, за да се придвижват по океанското дъно, пише в. \"Дейли стар\", цитиран от БТА.  Изследването, описващо находките, е публикувано в \"Marine and Freshwater Research\". Видео с представител на един от новооткритите видове бързо се разпространи в интернет пространството. Всички новооткрити видове ходещи акули обитават водите край Северна Австралия, Източна Индонезия и в близост до Нова Гвинея. Екземплярите от тези видове могат да се придвижват и на суша, но предпочитат океанското дъно. Всеки от видовете има сходни телесни размери и морфология, но са с различни цветови модели. Ходещите акули използват мускулестите си перки, за да се придвижват по океанското дъно в търсене на храна. Настоящото изследване свидетелства, че като цяло акулите са по-предразположени да еволюират, отколкото се смяташе досега.", "date": "2020.01.24", "title": "Учени откриха девет нови вида ходещи акули"}
{"url": "https://www.24chasa.bg/novini/article/8108537", "text": "Заради пожарите в Австралия е отчетен един от най-големите ръстове на концентрацията на въглероден двуокис в земната атмосфера, откакто се правят измервания повече от 60 г., съобщиха Ройтерс и БТА. \"Прогноза за атмосферната концентрация на въглероден двуокис сочи, че през 2020 г. ще сме свидетели на едни от най-високите годишни ръстове, откакто през 1958 г. започват да се правят измервания на Мауна Лоа, Хавай\", обяви британската метеорологична служба. Атмосферната концентрация на въглероден двуокис се очаква да се покачи до над 417 частици на милион през месец май при средна годишна прогноза от 414,2 частици на милион плюс минус 0,6 частици на милион. Това е средногодишен ръст от 2,74 частици на милион плюс минус 0,57 частици на милион в сравнение с 2019 г. Предишния път, когато е имало подобни концентрации на въглероден двуокис, е бил преди 3-5 милиона години, когато температурите са били средно с два до три градуса по Целзий по-високи, а морското равнище е било между 10 и 20 метра повече, казват учените.", "date": "2020.01.24", "title": "Световните нива на въглероден двуокис се покачват заради пожарите в Австралия"}
{"url": "https://www.24chasa.bg/novini/article/8108569", "text": "Турция е върнала в родината китайска пътничка, пристигнала от Ухан, която е била поставена под наблюдение за 36 часа в Истанбул, съобщи турският министър на здравеопазването Фахреттин Коджа, предаде частната телевизия НТВ. \"Пациентката, която разглеждаме като съмнителен случай, е поискала да се върне в родината и ние я изпратихме със специална линейка и медицински персонал. Макар че е изпратена обратно в страната си, проверяваме хората, с които е била в контакт\", заяви здравният министър. Той увери, че няма повод за създаване на паника сред гражданите и напомни, че новият коронавирус се разпространява по-бавно от други видове вируси, съобщи БТА. Турция пригоди стая за карантина на летище Истанбул - голям международен транспортен център, който обслужва над 50 милиона пътници годишно. Там ще бъдат държани пътници със съмнения, че може да са заразени с новия коронавирус, съобщи турската частна телевизия СиЕнЕн-Тюрк. Пригоденото за целта помещение разполага с две легла, снабдено е с уред за пречистване на въздуха и друго специално оборудване. В него се предвижда евентуалните болни да бъдат държани временно, а на следващ етап да бъдат прехвърляни в болници. Всички пътници, пристигащи от Китай, са проверявани с монтирани на летището термални камери, които следят за пасажери, чиято телесна температура превишава 38 градуса. Главният лекар на летището - д-р Айкут Йенер Кавак, представи пред журналистите новата стая, като открои важността й от гледна точка на незабавното поставяне под медицинско наблюдение на болните, за които има съмнения, че може да са заразени с новия вирус.", "date": "2020.01.24", "title": "Турция върна в Китай пътничка, която е \"съмнителен случай\"за новия вирус"}
{"url": "https://www.24chasa.bg/novini/article/8108583", "text": "Тази година за първи път новогодишната програма на Китайската медийна група (КМГ) ще бъде излъчвана не само по телевизията и в интернет, но и в киносалони. Това съобщи по време на вчерашна пресконференция директорът на КМГ Шън Хайсюн, предава bulgarian.cri.cn. Сун Юшън, член на редакционния съвет на КМГ уточни, че прожектирането с 4K резолюция на живо е изпълнение на важните инструкции на генералния секретар на ЦК на ККП Си Дзинпин, с цел да донесе на народа „щастлива и благоприятна, изпълнена с радост\" Китайска нова година, и да представи на сцената на Пролетния фестивал „националното, съвременното и модерното\". Нека новогодишната програма, която въплъщава красотата на изкуството, науката и технологиите, да се превърне в красив спомен, споделен от целия народ.", "date": "2020.01.24", "title": "Новогодишната програма на КМГ ще се излъчва на живо и в киносалони"}
{"url": "https://www.24chasa.bg/novini/article/8108651", "text": "Корабите от Втората постоянна противоминна група на НАТО (SNMCMG2) ще посетят Варна от 25 до 27 януари 2020 г. Това съобщиха от пресцентъра на Министерството на външните работи.  Групата включва кораби от Военноморските сили(ВМС) на Румъния (ROS CONSTANTIN BALESCU), ВМС на Германия (FGS FULDA), ВМС на Турция (TCG AKCAY) и ВМС на България - базов миночистач „Прибой”. Целта на съвместното плаване на корабите от Алианса е да се подобри оперативната съвместимост и подготовката на многонационалното съединение при прилагане на процедурите и стандартите на НАТО, да развие военната готовност на участващите сили и да допринесе за морската сигурност в Черно море. Командир на групата кораби е капитан ІІ ранг Валентин Влад, командир на румънския минен заградител CONSTANTIN BALESCU - капитан ІІ ранг Даниел Георма, командир на турския минен ловец AKCAY - капитан ІІІ ранг Селим Бахчекапълъ, командир на германския минен ловец FULDA - капитан ІІІ ранг Марио Беверт и командир на българския базов миночистач „Прибой” - капитан ІІІ ранг Христо Гинев.", "date": "2020.01.24", "title": "Кораби от Втората постоянна противоминна група на НАТО ще посетят Варна"}
{"url": "https://www.24chasa.bg/novini/article/8108659", "text": "Ще правим консултации, не една или две преди да излезем с готов текст за внасяне. Днес се проведе първата ни консултация със Висшия адвокатски съвет. За нас е важно промяната ни да бъде работеща. Търсим становището на професионалисти, които работят на терен. Изпълняваме всичко, което беше взето като решение на Министерския съвет при срещата с премира Борисов, каза депутатът от ГЕРБ Маноил Манев от кулоарите на парламента. Той е инициаторът на промените. Даваме становище обикновено едва след като бъде внесен даден законопроект, каза председателката на Висшия адвокатски съвет Ралица Негенцова и добави, че се запознават с текстовете и съвсем скоро от адвокатския съвет ще излязат със решение по темата. Официално в понеделник ще бъдат изпратени изготвените текстове за бъдещия законопроект, който получи условно названието \"Аксел\", на името на убиеца на Андреа от Галиче. Ще откраднем всяка думичка, която чуваме от адвокатите, защото те са хората на терен, каза Маноил Манев. Бъдещите законодателни промени предвиждат лица ненавършили 18 г. да могат да бъдат съдени с всички строгости на закона, след като бъде доказано от експерти психолози, че разсъждават като възрастни и осъзнават последсвията от нарушаването на закона.", "date": "2020.01.24", "title": "Висшият адвокатски съвет започва работа по бъдещия закон \"Аксел\""}
{"url": "https://www.24chasa.bg/novini/article/8108694", "text": "Окръжният съд във Варна наложи мярка за неотклонение \"задържане под стража\" за 47-годишен чужденец, издирван с европейска заповед за арест, издадена от съда в Антверпен, Белгия, съобщиха от прокуратурата в крайморския град. Мъжът е издирван за извършени стопански и финансови престъпления. Издирваният е установен и задържан на 21 януари на летището във Варна.", "date": "2020.01.24", "title": "Съдът във Варна задържа чужденец, издирван с европейска заповед за арест"}
{"url": "https://www.24chasa.bg/novini/article/8108691", "text": "Европейската комисия публикува в петък въпросник, в който подробно обяснява процеса на излизане на Великобритания от блока на 31 януари, последващия преходен период до края на годината и преговорите за бъдещите двустранни отношения. Комисията заяви, че ще приеме на 3-ти февруари обширен проект за преговорни директиви за предстоящите разговорите, за които ще отговаря Работната група за връзки с Обединеното кралство (UKTF), начело с председателя на Европейския съвет Шарл Мишел, предава  . Потенциалното удължаване на преходния период, който на този етап трябва да приключи на 31 декември 2020 г., трябва да бъде взето съвместно от двете преговарящи страни до 1-ви юли, като подобно решение може да бъде взето само веднъж за период от максимум две години, се посочва в съобщението на Европейската комисия. По време на този преходен период Обединеното кралство няма да бъде включено в процеса на вземане на решения в ЕС, но страната ще продължава да прилага законите на ЕС и ще остане в митническия съюз и в единния европейски пазар. Освен това Великобритания ще има възможност да сключва търговски сделки с трети страни. По-рано днес председателите на Европейския съвет и Европейската комисия - Шарл Мишел и Урсула фон дер Лайен, подписаха споразумението за британското напускане на ЕС.", "date": "2020.01.24", "title": "ЕК ще приеме през февруари директиви относно преговорите с Великобритания"}
{"url": "https://www.24chasa.bg/novini/article/8108688", "text": "Евродепутати от комисията по бюджетен контрол на Европейския парламент ще пътуват следващата седмица до Чехия, за да проверят на място разпределението на средствата от бюджета на ЕС. Това се посочва в съобщение на парламентарната комисия. Уточнява се, че проверката ще обхване и данните по съмненията за злоупотреба със средства от ЕС от страна на чешкия премиер Андрей Бабиш. В началото на месеца ЕП обсъди съмненията срещу Бабиш в светлината на възобновеното разследване срещу него от чешките власти след проверка от европейската служба за борба с измамите с бюджета на ЕС (ОЛАФ), припомня БТА. Чешкият премиер е проверяван за конфликт на интереси, защото фирма, която е притежавал до назначаването му начело на правителството, получава европейски средства. Евродепутати възразяват срещу това с уточнението, че като премиер Бабиш лично гласува в Европейския съвет разпределянето на европейския бюджет.", "date": "2020.01.24", "title": "Изпращат евродепутати в Чехия да проверят работата с европейските фондове"}
{"url": "https://www.24chasa.bg/novini/article/8108756", "text": "При международна акция в девет държави на Балканите са заловени няколко човека. Спасени са и три жертви на трафик на хора. Две от тях са млади момче и момиче, които станали жертва на сексуална експлоатация. Това стана известно на пресконференция на прокуратурата в Съдебната палата. Акцията била в 16 нощни клуба в София, част от които вече не работят, каза говорителят на главния прокурор Сийка Милева. Именно там са намерени 250 000 фалшиви евро, наркотици, фалшиви документи и много оръжие. Арестувани са и двама души, единият чужденец. Килограм и половина дизайнерска дрога пък е заловена на границата, обясниха от районната прокуратура. Наркотикът бил разпределен в малки дозички. Вчера бе съобщено, че", "date": "2020.01.24", "title": "Акция в 16 нощни клуба в София, спасени са три жертви на трафик на хора"}
{"url": "https://www.24chasa.bg/novini/article/8108727", "text": "Пребиха ученик в Габрово, разследват домашно насилие, съобщиха от полицията. На 22 януари е получен сигнал от ръководството на основно училище в Габрово за нанесен побой на техен ученик. След разследване, е задържан за 24 часа извършителят на деянието. По случая е образувано е досъдебно производство за нанесена лека телесна повреда при условията на домашно насилие.", "date": "2020.01.24", "title": "Пребиха ученик в Габрово, разследват домашно насилие"}
{"url": "https://www.24chasa.bg/novini/article/8108766", "text": "5 милиона лева от тези пари без ДДС са предвидени за рекламиране в Германия, 2,5 млн. лв. – за Великобритания, 3,750 млн. лв. – за страните от Вишеградската четворка и 1,250 млн. лв. – за рекламиране в Русия. Правилата за разпределянето им предвиждат фирмите, които ще се явяват на обществените поръчки да гарантират резултата от рекламните и маркетингови дейности, за които ще ги изхарчат, с конкретен брой туристи, които ще докарат от съответните страни. Очаквайте подробности", "date": "2020.01.24", "title": "Разпределиха 15 млн. лв. за реклама на България навън"}
{"url": "https://www.24chasa.bg/novini/article/8108742", "text": "„Ние имаме с какво да се похвалим. Макар някои да говорят за наближаваща криза, българската икономика работи стабилно и вървим нагоре“. Това заяви председателят на Конфедерацията на работодателите и индустриалците в България (КРИБ) Кирил Домусчиев, предаде \" \". Домусчиев припомни, че страната ни е отбелязала ръст в Брутния си вътрешен продукт (БВП) с размер на 3,6% за 2019 г., който дори е надминал прогнозните стойности от 3,1%. Според него тази положителна тенденция се дължи главно на българските работодатели, които са реалният двигател на икономиката в България. „Направен е и рекордно висок износ през изминалата година. По данни от първите 7-8 месеца на миналата година той беше близо 17 млрд. евро, което показва, че българската икономика работи качествено и конкурентоспособно. Благодаря на реалния бизнес, на членовете на нашите организации, за усилията, които влагат за развитието на икономиката и просперитета на българското общество“, отбеляза още Домусчиев. Тази година КРИБ поема ротационното председателство на Асоциация на организациите на българските работодатели (АОБР), в която влизат още Асоциацията на индустриалния капитал в България (АИКБ), Българската стопанска камара (БСК), Българската търговско-промишлена палата (БТПП). На традиционната си пресконференция от организацията очертаха приоритети, върху които ще работят през 2020 година. Набелязаните мерки са свързани с подобряване на бизнес климата, ускорено решение на проблемите с човешките ресурси и цялостна реформа на енергетиката в България. Сред приоритетите са ускорено изграждане на електронно управление, битката със сивата икономика, отмяна на данъка върху дивидента и намаляване с 5% на данъка върху доходите на едноличните търговци, както и присъединяване на България към ERM II, Шенген и ОИСР. От АОБР ще настояват още за спешни мерки срещу злоупотребата с болнични листове, отмяна на правото на платен годишен отпуск за периоди, в които не се полага труд, както и промяна в трудовото и социалното законодателство, за да се ограничи недостига на работна сила. „Борбата със сивата икономика е един от приоритетите, който засягаме всяка година. Като представители на отговорния български бизнес обединяваме усилия на всички заинтересовани страни, за да покажем нетолерантното си отношение към неформалната икономика, да изтъкнем добрите бизнес практики и да очертаем основните проблеми и пътища за тяхното преодоляване“, отбеляза Домусчиев. По данни на Международния валутен фонд към края на миналата година дялът на сивата икономика у нас е 37,8%. „Сивата икономика е заплаха за светлия бизнес“, категоричен е председателят на КРИБ. Според него ефективното противодействие на корупцията е основно в случая, защото именно тя улеснява сивата икономика. От обединението на работодателските организации искат още баланс между икономическо развитие и околна среда. Ето защо изразяват подкрепа към придържане към принципа „замърсителят плаща“, свързан с идеята за завишаване на данъка на автомобилите, замърсяващи в най-голяма степен околната среда, както и към инкриминирането на горенето на отпадъци. „Особено важно е предприемането на незабавни и ефективни мерки за преустановяването на внасянето и управлението на отпадъци от неопределен вид и произход. Активизирането на Агенция „Митници“, МВР прокуратурата и други отговорни институции е наложително“, категоричен е Домусчиев. От организацията посочват още, че дялът на въглищните централи в енергетиката ни е 45%, а за преходът към друг модел ще бъде дълъг и скъп.", "date": "2020.01.24", "title": "Домусчиев: Икономиката ни работи стабилно"}
{"url": "https://www.24chasa.bg/novini/article/8107476", "text": "Дилърът е задържан по сигнал, че се подготвя сделка за наркотици. Побягнал, а при преследването се ударил в патрулка. Справка с системата показала, че е осъждан много пъти, а по това време е трябвало да лежи в затвора. Заловени са още 8 издирвани Над 5 кг наркотици са намерени по време на операцията, която е координирана от централата на Интерпол в Лион. В София и други градове са проверени 18 нощни заведения, а 3 от тях са затворени заради нарушения. В някои от тях се предлагали сексуслуги. Спасени са секс робиня и просяк. Само у нас са проверени 97 хил. души и 50 хил. автомобили за седмицата на операцията. Общо в 8-те балкански държави са арестувани 72 трафиканти на хора и 167 контрабандисти. 3000 антимафиоти са атакували жп гари, гранични пунктове и стотици адреси на Балканите, сред които и нощни клубове. Открити са 2000 нелегални мигранти и са спасени 89 жертви на трафик, сред които и непълнолетни. Те са принуждавани на проституират и да просят. Над 1500 фалшиви паспорти за иззети при проверките на хора и превозни средства по време на операцията. 30 кораба на трафиканти, 200 надуваеми лодки също са иззети по време на арестите.", "date": "2020.01.24", "title": "Секс робиня и просяк спасени у нас при мащабна операция на Интерпол"}
{"url": "https://www.24chasa.bg/novini/article/8108794", "text": "Евродепутати от комисията по бюджетен контрол на Европейския парламент ще пътуват следващата седмица до Чехия, за да проверят на място разпределението на средствата от бюджета на ЕС. Това се посочва в съобщение на парламентарната комисия. Уточнява се, че проверката ще обхване и данните по съмненията за злоупотреба със средства от ЕС от страна на чешкия премиер Андрей Бабиш. В началото на месеца ЕП обсъди съмненията срещу Бабиш в светлината на възобновеното разследване срещу него от чешките власти след проверка от европейската служба за борба с измамите с бюджета на ЕС (ОЛАФ). Чешкият премиер е проверяван за конфликт на интереси, защото фирма, която е притежавал до назначаването му начело на правителството, получава европейски средства. Евродепутати възразяват срещу това с уточнението, че като премиер Бабиш лично гласува в Европейския съвет разпределянето на европейския бюджет. ", "date": "2020.01.24", "title": "ЕП изпраща в Чехия евродепутати да проверят работата с европейските фондове"}
{"url": "https://www.24chasa.bg/novini/article/8109137", "text": "Министерството на науката и технологиите съобщи, че е формирало екип от 14 експерти, който трябва да помогне за превенцията и контрола на епидемията от новия коронавирус, предаде   Той ще работи като част от спешния научно-технологичен проект на министерството, Националната здравна комисия и други институции, насочен към бързо откриване на ефективно лечение и ограничаване разпространението на болестта. Ръководител на екипа е академикът от Китайската академия за инженерни науки Джун Наншан, един от най-добрите специалисти в страната по ТОРС. В същото време град Ухан, откъдето тръгна заразата, обяви, че ще следва модела от 2003 г. за справяне с епидемията от ТОРС и е започнало изграждането на специална болница, в която ще бъдат приемани всички болни от новата пневмония. Тя ще бъде с площ от 25 000 км. м. и трябва да бъде готова до 3 февруари. Капацитетът ѝ е планиран за 1000 легла. Към момента пациентите с пневмония се лекуват в няколко специализирани болници и 61 клиники в града. От четвъртък град Ухан е изолиран и е забранено влизането и излизането от него. До полунощ на 23 януари коронавирусът е взел 25 жертви в Китай, а други 830 души е потвърдено, че са заразени и се намират в болници за лечение. До момента 34-ма от пациентите са излекувани.", "date": "2020.01.24", "title": "Китай създаде национален експертен екип за борба с коронавируса"}
{"url": "https://www.24chasa.bg/novini/article/8109159", "text": "\"Постигнахме съгласие, че е необходимо повече време заради сложността на засегнатите въпроси. Затова срокът се удължава\", заяви Борел, предава БТА. На 14 януари Борел бе уведомен от Париж, Лондон и Берлин, че трите страни са задействали механизма за уреждане на спорове, което на теория стартира 15-дневен процес на решаване на спорните въпроси с Иран. На практика обаче не е ясно откога трябва да започне да тече 15-дневния период, защото Иран все още не е признал официално процеса за консултации, казаха запознати служители. Борел каза, че съвместната комисия, контролираща изпълнението на ядрената сделка с Иран, ще се събере през февруари, но не посочи конкретна дата, отбелязва Ройтерс.", "date": "2020.01.24", "title": "Жозеп Борел удължи срока на механизма за уреждане на спорове по ядрената сделка с Иран"}
{"url": "https://www.24chasa.bg/novini/article/8109160", "text": "Мъж ще бъде съден в Русе за блудство с дете. Това съобщиха от прокуратурата. Случаят е от 20 януари тази година. При разследването, осъществено под ръководството на Районната прокуратура в Русе, са събрани доказателства за вината на М. М., че е блудствал с дете. Той е задържан за постоянно в ареста, като определението на съда подлежи на обжалване.", "date": "2020.01.24", "title": "Мъж блудства с дете в Русе, дават го на съд"}
{"url": "https://www.24chasa.bg/novini/article/8109206", "text": "Гръцкият парламент се очаква да одобри предложение на десноцентристкото правителство на страната за отмяна на изборната система, базирана на пропорционалното представяне, но вероятно няма да събере необходимата подкрепа от останалите партии, за да влязат в сила промените преди следващите парламентарни избори, съобщава Асошиейтед прес. Правителството се стреми към връщане на системата, която дава на партията-победител на изборите допълнителни места в 300-местния парламент - система, целяща избягване на коалиции. За да влезе в сила веднага, проектозаконът трябва да бъде одобрен с най-малко 200 гласа, но правителството е осигурило подкрепата само на 168 парламентаристи, така че новата система ще бъде приложена чак след следващите избори, предаде БТА. Гласуването се очаква да се състои по-късно днес. Консервативната Нова демокрация на премиера Кириакос Мицотакис спечели парламентарните избори през юли и формира първото еднопартийно правителство в Гърция от десетилетия. Мицотакис твърди, че правителства, които са свободни от коалиционни обещания, са по-способни да помогнат на Гърция да се възстанови от тежката икономическа криза. Но левите и левоцентристките опозиционни партии настояват, че коалициите е по-вероятно да избягват корупционни практики, затъване в заеми или прекомерно харчене, които бяха сред водещите причини за финансовата криза. Гърция приключи третата си международна спасителна програма през 2018 г., след като загуби достъп до пазарите през 2010 г.", "date": "2020.01.24", "title": "Гърция иска да се откаже от пропорционалната избирателна система"}
{"url": "https://www.24chasa.bg/novini/article/8109152", "text": "Китайската народна банка (КНБ) вдигна временно горния лимит за разплащания на малките банки, за да се улесни трансфера на средства, свързани с усилията за справяне с новия коронавирус. От 24 до 30 януари той ще бъде до 500 милиона юана (72,4 милиона долара). Това предаде  . До полунощ на 23 януари коронавирусът е взел 25 жертви в Китай, а други 830 души е потвърдено, че са заразени и се намират в болници за лечение. До момента 34-ма от пациентите са излекувани.", "date": "2020.01.24", "title": "Китайската народна банка вдигна временно лимита за парични трансфери от малките банки"}
{"url": "https://www.24chasa.bg/novini/article/8109244", "text": "Начални учители настояват в петиция и в отворено писмо до МОН да отпадне външното оценяване за 4 клас, защото то няма ясна цел с конкретно измерими и очаквани резултати. „Академично поднесеното и голямо по обем съдържание в учебниците доведе до обезсърчаване на ученици... Ние не одобряваме утвърдения начин за провеждане на малките матури. Новостите са диктовка на запис, нови и непознати като вид бланки за отговор, външни квестори и удълженото време. Не знаем как ще изглежда бланката и как ще звучи диктовката“, каза пред   Ивелина Найденова, един от авторите на петицията и учител в 14 СОУ в София. Найденова обясни, че искането им за отпадане на външното оценяване е за следващата учебна година.", "date": "2020.01.24", "title": "Начални учители искат отпадане на „малките матури” за четвъртокласници"}
{"url": "https://www.24chasa.bg/novini/article/8109257", "text": "Еврото достигна най-ниската си стойност за последните 7 седмици в петък, тъй като влошените данни за индекса на мениджърите по поръчките PMI усилиха притесненията на пазара, че членовете на Управителния съвет на ЕЦБ ще продължат да поддържат разхлабената си парична политика в близкото бъдеще, предава Ройтерс. Бизнес активността в еврозоната се е понижила в началото на годината, показа проучване, чиито данни бяха оповестени ден, след като членовете на ЕЦБ взеха решение да не правят промени в паричната си политика. От институцията потвърдиха, че ще продължат да купуват облигации и, ако е необходимо, ще намалят лихвените проценти, докато инфлацията се насочи към целта им. Ведната след решението на ЕЦБ еврото загуби около половин цент и попадна под допълнителен натиск. Малко преди уикенда обаче ценовите загуби бяха задържани в тесни граници, съобщи \" \". Данните от петък добавиха още един нюанс към очакванията, че повишаването на лихвите е изключено за останалата част от годината. В същото време анализатори на Nordea очакват увеличение на лихвите с 10 базисни пункта едва през второто тримесечие на 2023 година. В действителност еврото преминава през най-лошия си годишен старт за последните пет години. Валутата е отчела спад от 1,5% през месеца досега и се търгува на най-ниските си нива от 2-и декември насам. Към 14:30 ч. българско време еврото се разменя за 1,1036 долара. „Еврото преминава през период на подновена разпродажба от началото на годината поради очакванията, че Фед вероятно е поставил политиката си на пауза, докато ЕЦБ проучва възможностите си за добавяне на ликвидност“, заяви Джон Марли, старши консултант по валутни операции в SmartCurrencyBusiness. Регионалната валута се намира на най-ниската си стойност спрямо паунда от около пет седмици насам и отчита най-голямото си поевтиняване спрямо швейцарския франк за последните 33 месеца. Волатилността на курс на валутната двойка евро/долар също се движи към рекордно ниски нива под 3,7%, което е още един показател за това колко ниски са очакванията от страна на инвеститорите за всяка промяна в курса на европейската парична политика. „Някои хора се надяваха, че (управителят на ЕЦБ Кристин) Лагард може да говори за възможността за нормализиране на политиката, след като в края на миналата година Riksbank прекрати прилагането на отрицателните лихви. Но тя не даде абсолютно никакви индикации за това“, казва Казушиге Кайда от State Street Bank. От Riksbank, централната банка на Швеция, сложиха край на петгодишното си приложение на отрицателни лихвени проценти през миналия месец въпреки забавянето на шведската икономика.", "date": "2020.01.24", "title": "Еврото с най-ниската си стойност за последните 7 седмици"}
{"url": "https://www.24chasa.bg/novini/article/8109329", "text": "Турция трябва да остане на пътя, водещ към членство в Европейския съюз, заяви днес в Истанбул новият докладчик на Европейския парламент за Турция Начо Санчес Амор, предаде ДПА. \"Турция е и трябва да остане страна кандидат въпреки сегашните трудности в отношенията между ЕС и Турция\", каза Амор след първото си официално посещение в Турция, където тази седмица се срещна с членове на правителството и представители на местните власти, предаде БТА. Той изтъкна, че Турция и ЕС се нуждаят от по-интензивна комуникация, за да преодолеят съществуващата взаимна липса на доверие. Санчес Амор призова за реформи в правосъдието и медиите в Турция. Преговорите за членство на Турция в ЕС започнаха през 2005 г., но отношенията им са нестабилни, особено след мерките, предприети от турското правителство след опита за преврат през 2016 г. Спорът за газовите проучвания в Средиземно море и турската военна офанзива в Сирия допълнително обтегнаха отношенията с ЕС през миналата година.", "date": "2020.01.24", "title": "Европейският докладчик за Турция: Анкара трябва да остане страна кандидат"}
{"url": "https://www.24chasa.bg/novini/article/8109331", "text": "Районният съд в Дупница е потвърдил глоба в размер на 5000 лв., наложена на \"Феникс-Дупница\" от РИОСВ-Перник, за съхранение на отпадъци върху общински земеделски имот, съобщиха от съда. В депо на фирмата, под мост на автомагистрала \"Струма\", през август м.г. се запалиха вторични суровини, а пожарът наложи спиране на движението в двете посоки между Дупница и Бобошево и причини сериозни щети на съоръжението. Делото е образувано по жалба на управителя на дружеството Кольо Илиев за допуснати от екоинспекцията процесуални нарушения при съставянето на наказателното постановление за налагане на глобата. Проверката е била извършена по сигнал на Община Дупница през ноември 2018 година. Тогава било установено, че върху общински поземлен имот се съхраняват пластмасови отпадъци, пластмасови бидони и бали с отпадъци от блистери. Съставен е акт, а три месеца по-късно, през февруари 2019 г., и наказателно постановление. Съдът е отхвърлил жалбата на Кольо Илиев като неоснователна, но е изменил основанието, на което е наложена санкцията. Според съдебния състав, нарушението се отнася до забраната за съхранение на отпадъци на неразрешени за това места. Съдът не е изменил размера на наложената санкция. Решението на Районния съд може да се обжалва пред Кюстендилски административен съд, където вече е постъпила жалба срещу него, допълниха от съда.", "date": "2020.01.24", "title": "5000 лв. глоба за фирмата, чийто боклук се запали под \"Струма\""}
{"url": "https://www.24chasa.bg/novini/article/8109341", "text": "Министърът на образованието и науката Красимир Вълчев бе информиран за работата на неделните училища в Обединеното кралство Великобритания и Северна Ирландия при посещението си в българското училище \"Иван Станчов\" към посолството ни в Лондон. По време на разговорите бе обсъдена предстоящата в края на февруари конференция на българските училища в чужбина в Белфаст, съобщи пресцентърът на МОН. На конференцията в Белфаст ще бъде обсъдена Петицията на Асоциацията на българските училища в чужбина в Европейския парламент за равнопоставеност на т.нар. малки езици в Европа. Заедно с посланик Марин Райков министър Вълчев се е запознал с иновативното обучение, което се прилага в лондонското ни училище. В Обединеното кралство и Северна Ирландия има 70 български неделни училища, които се подпомагат организационно, методически и финансово от Министерството на образованието и науката през учебната 2019/2020 година. Командирован е и лектор по български език и литература в университета \"University College London\". Сътрудничеството между България и Обединеното кралство включва поощряване на преките контакти и обмена между образователните и научните институции, обмен на научна литература и публикации, развитие на съвместни научноизследователски програми и обмен на експерти, подпомагане признаването на съответните степени и квалификации в другата страна, подпомагане на езиковото обучение, обмен на лектори и преподаватели. В рамките на сътрудничеството при подготовката и квалификацията на преподаватели по английски език британската страна отпуска стипендии за обучение на български учители и за други специалисти, а българската - за участие на британски учени и студенти-българисти в летни езикови курсове. В рамките на визитата е предвидено министър Красимир Вълчев да посети и международното изложение за образование на бъдещето, където се представят всяка година новостите в иновативното обучение.", "date": "2020.01.24", "title": "Красимир Вълчев се запозна с работата на БГ училища във Великобритания"}
{"url": "https://www.24chasa.bg/novini/article/8109440", "text": "44-годишен криминално проявен е в ареста, след като тази сутрин е извършил въоръжен грабеж на бензиностанция в пловдивското село Труд, съобщиха от полицията. Бандитът нахлул с противогаз и газов пистолет, който насочил към служителя в обекта. От касата прибрал около 1500 лева и избягал. Няколко часа по-късно е заловен. Според криминалисти обирът посред бял ден е изключително дързък. В издирването на апаша са се участвали полицаи от РУ-Труд и от сектор \"Грабежи\".", "date": "2020.01.24", "title": "Бандит обра бензиностанция в пловдивско село с противогаз"}
{"url": "https://www.24chasa.bg/novini/article/8109452", "text": "На 24 януари вечерта Китайската медийна група излъчи новогодишната програма по случай настъпването на традиционната Година на Плъха. В 20:30 часа една нова програма се срещна със зрителите в цял свят, пише \" \". Единствената нерепетирана част от програмата - „Обичта е мост\", бе изпълнена от 6-ма известни водещи от Китайската централна телевизия. В нея те дадоха кураж на гражданите на Ухан да се борят с коронавируса и на медицинските служители да лекуват пациентите с хуманност и професионализъм. Чрез тази нова част бе разпространено знанието за коронавируса пред милиард китайски зрители чрез новогодишната програма от КМГ, която е с най-голяма аудитория и с най-висок рейтинг от телевизионните програми в Китай през Пролетния празник. Едновременно с това, Китай изразява благодарност за вниманието и грижите на чуждестранни приятели за епидемията, програмата насърчава увереността на хората за борба с вируса.", "date": "2020.01.24", "title": "Кураж на жителите на Ухан да се справят с вируса даде новогодишната програма"}
{"url": "https://www.24chasa.bg/novini/article/8109446", "text": "\"Тесла\" (Tesla Inc.) изпревари германската \"Фолксваген\" като вторият най-високо оценен автомобилен производител в света след японският автомобилен гигaнт \"Тойота\" (Toyota) в резултат на драматичнотo поскъпва на акциите на американската компания за електромобили през последните месеци, предаде  . Акциите на \"Tesla\" поскъпнаха над два пъти през последните три месеца, като пазарната капитализация на компанията надвиши 100 милиарда долара, превръщайки се в първият регистриран в САЩ автомобилен производител, оценен толкова високо. По време на това силно възходящо движение на акциите на Tesla Inc., нейната пазарна стойност успя да задмине последователни тази на по-утвърдени световни конкуренти като Honda, BMW, General Motors и Daimler. По време на търговията в сряда компанията на Илон Мъск успя да надмине и Volkswagen, чиято пазарна капитализация беше около 99,4 млрд. долара. Японската автомобилна компания Toyota все още заема водеща позиция в света с пазарна капитализация от 233 млрд. долара. Рязкото поскъпване на акциите на Tesla беше подкрепено от изненадващото излизане на компанията от САЩ на печалба през третото тримесечие на миналата година, от бързото изграждане на нейния автомобилен завод Китай и от по-добри от очакваните доставки на електромобили през четвъртото тримесечие. Много инвеститори обаче остават скептични, че Tesla може постоянно да излиза на печалба, да гарантира стабилен паричен поток и растеж. Но силният ръст на нейните акции подчертават нарастващото доверие сред инвеститорите за бъдещето на електрическите превозни средства и преминаването на Tesla от нисш производител на автомобили в световен лидер в сферата на по-екологично чистите автомобили. Въпреки това резултатите на компанията показват, че тя има да извърви доста дълъг път, преди да затъмни по-големите си конкуренти в световен план. Въз основа на 12-месечни прогнозни за продажбите, Tesla дори не е е в топ 20 в света. Очаква се продажбите на компанията да достигнат 31 млрд. долара, което е далеч под продажбите на Toyto за 276 млрд. долара, на Volkswagen за 283 млрд. долара и на Daimler за 191 млрд. долара, според данни на Refinitiv. В същото време Tesla продаде през миналата година по-малко от 400 хиляди електромобила, докато Volkswagen продаде над 10 млн. автомобила.", "date": "2020.01.24", "title": "Акциите на \"Тесла\" изпревариха тези на  \"Фолксваген\""}
{"url": "https://www.24chasa.bg/novini/article/8109469", "text": "Парламентарният диалог между България и Кипър е много важна предпоставка за развитието на двустранните отношения. Това подчерта председателят на Народното събрание Цвета Караянчева пред външния министър на Кипър. Цвета Караянчева отбеляза традиционно добрите двустранни отношения между България и Кипър и подчерта, че неизползван потенциал за развитие на връзките ни има в областите икономика и туризъм. Би следвало да се обсъдят възможностите България и Кипър да предлагат общ туристически продукт, подчерта председателят на Народното събрание. Цвета Караянчева посочи, че България има много и различни природни дадености и може да предложи разнообразен и качествен туристически продукт. Министърът на външните работи на Кипър Никос Христодулидис подчерта, че между двете държави има отлични двустранни отношения, като акцентира върху възможностите за засилване на парламентарното сътрудничество. Като области от взаимен интерес той открои енергетиката, туризма, образованието и търговията. България и Кипър имат голямо предимство, че и двете страни са в Европейския съюз. Трябва да работим заедно и смятам, че бихме постигнали много добри резултати, добави Никос Христодулидис. Председателят на Народното събрание и кипърският външен министър бяха единодушни, че ЕС е изправен пред редица предизвикателства. На разговора беше подчертано, че и двете страни подкрепят усилията на страните от Западните Балкани за присъединяване към ЕС. За България това е изключително важна тема и ние ще продължим да подпомагаме тези страни и да пледираме постигнатото от тях в реформите да бъде отчитано, подчерта Цвета Караянчева. Ако ЕС не изпълни поетите обещания, съществува вероятност тези страни да бъдат разочаровани и процесите на реформи да спрат, добави още кипърският външен министър.", "date": "2020.01.24", "title": "България и Кипър може да предложат общ туристически продукт"}
{"url": "https://www.24chasa.bg/novini/article/8109444", "text": "Районният съд в Дупница, под председателството на съдия Мая Гиздова взе мярка за неотклонение \"задържане под стража на обвиняемия Данчо Е., на 32 години от Дупница, по досъдебно производство за кражба, в условията на опасен рецидив. Той е привлечен като обвиняем за кражби, извършени на 19.01.2020 г., в селата Крайници и Яхиново. За времето от 01, 00 - 02 30 ч. са отнети от гаражно помещение в село Крайници- 1 електрожен, ел. кабели и куфар с интрументи, и от товарен автомобил паркиран в село Яхиново, чрез разбиване на ключалка- газова бутилка, червена сигнална лампа, 3 броя колани за повдигане и 5 чифта колани за връзване на материали. Съдът счете, че може да бъде направено обосновано предположение, че обвиняемият Данчо Е. е извършил престъплението, за което му е повдигнато обвинение. В случая се касае за извършено тежко умишлено престъпление, за което се предвижда наказание затвор от 3 до 15 години, тъй като същото е извършено при условията на опасен рецидив, от лице, което е осъждано многократно с влезли в сила присъди за идентични престъпления и от лице, което преди два месеца е изтърпяло последното си наказание \"лишаване от свобода\" и е освободено от затвора в Бобов дол. ", "date": "2020.01.24", "title": "Крадец излезе преди 2 месеца от затвора и пак попадна в ареста в Дупница"}
{"url": "https://www.24chasa.bg/novini/article/8109516", "text": "Главният прокурор на Република България Иван Гешев връчи сертификати на прокурори и следователи, участници в семинар за трафика на хора, информационни и комуникационни технологии и интернет, провеждащ се в гр. Хисаря. Това съобщиха от прокуратурата.  Събитието е организирано от Асоциацията на прокурорите в България, Националната комисия за борба с трафика на хора (НКБТХ), Кралската прокурорска служба на Великобритания и Британското посолство в София и цели подобряване на уменията и повишаване на професионалните компетенции на експертите, работещи по противодействието на трафика на хора и закрилата на жертви на трафик на национално и международно ниво. На семинара бяха дискутирани въпроси, свързани с правната и институционалната рамка, както в Българи, така и във Великобритания, както и с практиките в наказателното преследване на извършителите на престъпни деяния. В обучителния семинар взеха участие магистрати, членове на Асоциацията на прокурорите в България, Националната следствена служба, НКБТХ, Кралската прокурорска служба и служители от Централни специализирани престъпления на Столична полицейска служба на Великобритания, Служба по наркотиците и престъпността на ООН, Организацията за сигурност и сътрудничество в Европа (ОССЕ).", "date": "2020.01.24", "title": "Иван Гешев връчи сертификати на прокурори и следователи"}
{"url": "https://www.24chasa.bg/novini/article/8109457", "text": "Над 40 000 диви прасета трябва да бъдат отстреляни, за да се намали разпространението на африканска чума по свинете. Към момента са отстреляни 35 867 броя глигани, което е 44,19 % от планирания отстрел. Необходимо е да се достигне броят до 81 161 диви свине, за да има ефект върху редуциране на популацията в размер, който да повлияе за намаляване на разпространението на африканска чума по свинете. Поради тази причина и срокът за групов отстрел се удължава. Както \"24 часа\"   ловът ще е възможен до 16 февруари.  Трябва да се удължи ловът на дива свиня - намалявайки броя на прасетата, намаляваме и африканската чума. Ако има 85 хил. прасета таксация, трябва да има възможност те да бъдат намалени драстично. За да го направим, ние започнахме ловния сезон малко по-рано - есента. Сега го удължихме, иначе трябваше да свърши на 15 януари. Сега с един месец ще помогнем, колкото се може повече да се извърши обстрелване и намаляване на броя на прасетата. Далеч не се надявам, че то ще се извърши изцяло, както е предвидено. Това коментира изпълнителният директор на Центъра за оценка на риска по хранителната верига (ЦОРХВ) проф. Георги Георгиев пред \"Фокус\". „От противоепизоотична гледна точка нашият център даде становище, че трябва да се удължи ловът с оглед да се изпълни набелязаната програма за намаляване на броя на дивите прасета. Оказа се, че не е толкова лесно да се намали една много плътна популация от диви прасета“, обясни той удължаването на срока за групов лов на дива свиня до 16 февруари 2020 г., за което стана ясно днес. Експертът уточнява, че става въпрос за груповия лов, докато индивидуалният лов на прасетата е разрешен целогодишно заради африканската чума. Той отбеляза, че е имало мнения „за“ и против“ това решение. „Ние съзнаваме, че в гората има и други диви животни, не са само прасетата. Това са сърните и елените. Знаем, че сърните са бременни, не чак толкова тежко бременни. За един месец едва ли ще се случи нещо толкова драстично и драматично“, коментира още изпълнителният директор на ЦОРХВ. Според него това едва ли може да бъде най-силният аргумент срещу удължаване на срока. „Той е направен навремето като оптимален, сега не искаме да нарушаваме биологичното разнообразие, нито да създаваме главоболия на другите видове. Основното желание на всички е да можем, колкото повече намалим броя на прасетата, толкова да намалим и африканската чума“, коментира още Георгиев. Трябва да се подходи внимателно към груповия обстрел и в пограничните райони, едно подгонване на евентуално заразени прасета може да зарази и нашите съседи Македония и Гърция, смята експертът. „Докато това не се отнася за страни като Сърбия. Миналата седмица имат случай от другата страна на границата, с която ние граничим към Годеч. Там има обявени огнища при диви прасета, така че това не влияе за тях. Ние трябва да свършим тази работа и аз се надявам, че всичките останали мерки при това, което беше говорено с нашите колеги ловците, да се спазват мерките за биосигурност, да се загробват на място и да се дезинфекцират остатъците от вътрешностите на прасетата, да се съхраняват докато излязат резултатите от изследванията за трихинелоза и африканска чума и чак тогава да се освобождават с оглед да не се разнася инфекцията между ловците и с месото“, коментира проф. Георгиев. Той отново напомни на ловците да се отнасят с повишено внимание към облеклото, обувките и автомобилите и другите ловни принадлежности, участващи в лова. „Всичко това нещо предполагам, че българските ловци и българските ловни дружинки по места са го отработили“, коментира професорът и отбеляза, че те са имали възможност октомври, ноември и декември да го практикуват поне три пъти седмично. „Аз се надявам на тяхната възможност да проявят още малко отговорност и към себе си, и към държавата, и към обществото с цел да свършим тази полезна работа“, допълва Георгиев.", "date": "2020.01.24", "title": "Отстрелват над 40 000 глигана, за да елиминират чумата"}
{"url": "https://www.24chasa.bg/novini/article/8109537", "text": "Двамата руски дипломати, уличени от прокуратурата в шпионска дейност в България ще напуснат България до понеделник. Това обещание е дал посланикът на Русия Анатолий Макаров пред високопоставен служител на българското Министерство на външните работи. Посланикът е бил извикан на среща, за да му бъде връчена нотата за изгонване на двамата дипломати.  Заради предстоящите събота и неделя Външно им е дало 48 часа да напуснат България. Макаров пък обещал този път срокът да бъде спазен. През миналата година   заради шпионския скандал \"Русофили\" посолството не спази обещанието си уличеният дипломат да напусне страната. Тогава се наложи връчването на повторна нота.", "date": "2020.01.24", "title": "Руският посланик Макаров обещал шпионите да си тръгнат до понеделник"}
{"url": "https://www.24chasa.bg/novini/article/8110232", "text": "Г-н Рашидов, който е и председател на групата за приятелство със Саудитска Арабия в българския парламент, е почетен гост на известния фестивал „Зима в Тантора”. Във водената от него делегация е и Мариус Донкин, директор на Народния театър „Иван Вазов“. Фестивалът се провежда в град Ал Ула. В този район се намира прочутият археологически обект Хегра – първият защитен от ЮНЕСКО световен паметник в Саудитска Арабия. Днес по време на разглеждането на гробниците в древното Арабско кралство Дадан, датирано от шести век пр. н. е., Вежди Рашидов и домакините му проведоха разговор за задълбочаване на културното сътрудничество между двете страни и ролята на парламентарната група за приятелство. Саудитска Арабия има специална програма за културен туризъм, която популяризира важни местни културни дестинации. Вежди Рашидов получи поздравления за изложбата „Епопея на тракийските царе“ в Лувъра и за заслугата си за близкото сътрудничество на България със световния Музей. Саудитска Арабия също има подписано десетгодишно споразумение за сътрудничество с Лувъра и това лято предвижда мащабни съвместни археологически разкопки заедно с френски археолози. И България от години работи заедно с археолози от Лувъра при разкопките край Созопол. „Сигурен съм, че България със своето уникално културно наследство, със своята история, със своите таланти, със своите сценични изкуства може да предизвика голям интерес в Саудитска Арабия и групата за приятелство в парламента може да съдейства в този процес, още повече, че скоро предстои посещение в Рияд на парламентарна делегация от групата за приятелство, която оглавявам ”, заяви Вежди Рашидов. Тази вечер Вежди Рашидов и водената от него делегация присъства на тържествен концерт в уникалната зала „Марайа Платиниум“, която е цялата в огледала и е разположена в центъра на пустинята. С този концерт завършва фестивала „Зима в Тантора“. Програмата на посещението на българската делегация приключва утре с разглеждане на Хегра – археологически паметник от световно значение под егидата на ЮНЕСКО.", "date": "2020.01.24", "title": "В Саудитска Арабия обсъждат с Вежди Рашидов програма за културен обмен (Снимки)"}
{"url": "https://www.24chasa.bg/novini/article/8110275", "text": "Днес съдът е определил мярка за неотклонение „задържане под стража“ спрямо обвиняемия И.Г. (на 36 години). Искането беше на Окръжна прокуратура - Перник. Мъжът е бил привлечен към наказателна отговорност за това, че в продължение на повече от три месеца, в гр. Перник, многократно се съвкуплявал с тринадесетгодишната си дъщеря. Понастоящем на пострадалата е предоставена закрила.", "date": "2020.01.24", "title": "В ареста остава бащата, насилвал малолетната си дъщеря в Перник"}
