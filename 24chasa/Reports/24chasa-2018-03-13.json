{"url": "https://www.24chasa.bg/novini/article/6759958", "text": "Любомир Михайлов от 5 “е” клас на столичното 125-о средно училище “Проф. Боян Пенев”, който е с церебрална парализа, получи подарък от съучениците си акумулаторна инвалидна количка. Учителите предпочели да останат без цветя на първия учебен ден, но да помогнат на Любчо. Само за ден родителите и децата събрали 10 000 лв., а цената на новата акумулаторна количка е 8000 лв. Семейството купило още една олекотена за вкъщи. Любчо е роден недоносен в седмия месец и е отглеждан 3 месеца в кувьоз. Поставена му е диагноза - тежка форма на церебрална парализа. Оттогава е на терапия и рехабилитация с упражнения, логопед и психолог.   От 5-и клас детето минава на кабинетна система и щеше да му е ужасно трудно да се придвижва от стая в стая без модерното устройство. А подаръкът от съучениците не е първият жест на 125-о училище към Любчо и семейството му. Преди да стане първокласник, 5 училища отказали да приемат детето с увреждане. “До 4-и клас го носехме. Той имаше специален чин, който пак купихме с помощта на добри хора за около 4000 лв.”, обяснява майката Красимира Михайлова. Младата жена не работи, за да се грижи за малкия. Шофира отлично автомобил с платформа, за да може синът да е достатъчно мобилен. Децата са много добри приятели, каза пред “24 часа” Любчо, който мечтае да стане диспечер на самолети. Сред неговите най-близки хора в училището са класната му Магдалина Петрова, и съучениците му Валери Иванов и Рая Костадинова. Д-р Сибила Маринова и д-р Ваня Лъчезарова са двете координаторки по донорство и трансплантации във великотърновската болница, благодарение на които в лечебното заведение има реализирани 9 донори за 2017 г. Стационарът е първи сред донорските бази у нас заради личната им ангажираност с каузата и информационната кампания, която водят. Нарекли са я “Частица от теб може да бъде за някого целият свят”. Така във Велико Търново и Горна Оряховица от училище знаят какво е мозъчна смърт и даряване на органи. Лекарките обясняват на учениците как се доказва мозъчна смърт, какво се случва след дадено от близките съгласие, как се установява годността на органите за трансплантация и въобще какво работят те. Нещо повече, млади червенокръстци влизат в реанимацията при пациенти, чийто живот виси на косъм, показват на доброволците как да оказват първа помощ.   Д-р Сибила Маринова не греши в преценката си, че това е един от най-добрите начини темата да “влезе” в полезрението, да бъде разисквана в семействата. Канят ги навсякъде по училищата с гимназиален курс, някъде и втори път. С тях се свързва и най-голямата мотоорганизация в столицата Sofia Riders. През май м.г. д-р Маринова заедно с бившия зам.-министър д-р Мирослав Ненков и ангажираността на ген. Николай Петров, тогава шеф на ВМА, отговарят на въпросите на рокерите за донорството. Предстои им да влязат и при студентите на Великотърновския университет. 27 -годишната бургазлийка Николета Стоянова предизвика истинско възхищение с всеотдайността си към едно напълно непознато за нея момиче. Тя разбира от медиите за историята на 21-годишната Антония Спасова, останала без крака след опит за самоубийство, и без да чака покана, я посещава в болницата. Дни след инцидента вестник “24 часа” организира кампания “Да помогнем на Тони да стъпи в живота с нови крака”, в която се включват кметът на Бургас Димитър Николов и депутатът от ГЕРБ Диана Саватева. А Николета е тази, която е неотлъчно до Тони, преминава заедно с нея през различните етапи на лечение и възстановяване. Когато идва моментът, в който Антония напуска болницата и се настанява в квартира, Николета се мести при нея, за да е по-полезна.   Казва, че от много малка искала да помага на хората. “Бях едва на 4-5 години, когато усещах, че трябва да направя нещо за някого, да помогна на човек в нужда. Радвам се, че сега успях”, казва Николета. Самата тя има трудна съдба и това е една от причините да помогне на Антония. “Сякаш се разпознах в нея, макар че никога не бих посегнала на живота си”, признава днес Ники. Бургазлията Николай Танев спаси от удавяне възрастен мъж по време на потопа в село Равнец. В ранните часове на 26 октомври с риск за живота си 38-годишният състезател по подводен риболов слага водолазния костюм и вади от водата съседа си - 74-годишния Кольо Луков. Човекът е трудноподвижен, със сериозни здравословни проблеми и без помощта от Танев е бил обречен на сигурна смърт, тъй като по това време придошлата вода стига 1,50 м в къщата му, а той спи в приземния етаж.   Младият мъж извежда на гърба си дядо Кольо на безопасно място и му оказва помощ. За геройската си постъпка бе удостоен с почетната значка на община Бургас от кмета Димитър Николов. “Не се чувствам герой, радвам се, че помогнах на бай Кольо”, каза Танев след потопа. 8-годишният Кристиян Иванов от Харманли участва в тазгодишното ледено хоро на Йордановден. Малчуганът извади кръста от ледените води на река Олу дере, след което дари личната си награда за 6-годишно дете с онкологично заболяване.   “Единственото, което си пожелавам е здраве”, сподели тогава Кристиян. “Реших да участвам в леденото хоро, за да помогна на болното си приятелче”, обяснява скромно момченцето. То добави, че догодина пак смята да влезе в ледените речни води на Богоявление. “Ще поканя и мои съученици, за да е по-весело”, обещава Кристиян. “Кристиян е много добро дете”, допълва Иван Дулев. Той е от организаторите и редовните участници в благотворителното ледено хоро на Йордановден. Само за час т.г. в кутията за дарения бяха събрани над 2500 лв. за 6-годишното момченце.", "date": "2018.03.13", "title": "За 16-и път \"Достойните българи\"! Вижте номинираните - I част"}
{"url": "https://www.24chasa.bg/novini/article/6759966", "text": "“Тази сутрин почина Ахмед - палестинското момче, което през 1981 година доведох от Ливан. По искане на съпругата му Раджа д-р Ахмед Мелиджи ще бъде погребан в Бейрут.” Така българският му баща - телевизионният журналист Иван Гарелов, съобщи за смъртта на палестинеца в профила си във фейсбук. Преди 37 години той спасява Ахмед от войната и го води нелегално в България. През годините Гарелов се грижи за него като за собствено дете, въпреки че официално никога не го е осиновявал. Ахмед завършва медицина и известно време живее в Германия. Последните си години прекарва в България и работи като лекар в златоградското село Старцево. “Там много хора го обичат, много са сърдечни към него”, каза Гарелов пред “24 часа”. “Страдаше от едно заболяване, което не мога да опиша терминологично, не знам каква точно е причината, но му течеше кръв от цялото тяло. Някакво кръвно заболяване беше”, разказа още журналистът. Д-р Мелиджи се лекувал първо в кърджалийската болница, после проф. Чавдар Стефанов го взел да го лекува в пловдивска болница. За съжаление обаче, органите на палестинския лекар отказвали един по един. “В последните два дни се очакваше, че ще почине. Жена му Раджа, която живее в Бейрут с трите им деца, успя да пристигне днес”, каза Гарелов. Семейството иска тялото на Ахмед да бъде транспортирано и погребано в Бейрут, за да бъде в родното си място и по-близо до тях. “От Златоград ми се обадиха, че и те са готови да организират погребение”, уточни тв водещият. Той разказа, че макар през годините да са имали периоди на отдалечаване, с палестинския лекар били много близки в последните години. Според Гарелов тежката болест на Ахмед се дължи на трудния живот, който е имал. “Съдбата на хората от този народ е тежка. Двамата с жена му 6 месеца са били в обкръжения лагер и бяха почнали да ядат плъхове, нямаше никаква храна. Всичко това дава отражение върху здравето им”, каза Гарелов.", "date": "2018.03.13", "title": "Доведеният от Палестина син на Иван Гарелов страдал от рядка болест на кръвта"}
{"url": "https://www.24chasa.bg/novini/article/6760075", "text": "Конституционният съд отхвърли с пълно единодушие искането на 66 депутати от БСП срещу т.нар. от тях “трето гласуване” на Закона за държавния бюджет за 2018 г. Искането е неоснователно, гласи решението на съда, публикувано във вторник без мотивите. Те ще бъдат оповестени по-късно. Повод за искането за обявяването на противоконституционност на разпоредба от основния закон за бюджета станаха субсидиите и трансферите в бюджета на Министерския съвет. Внесеният от финансовото министерство текст предвиждаше 5 млн. лв. по това перо, но депутатът от БСП Васил Антов предложи сумата да се увеличи с 1,13 млн. лв., като парите бъдат дадени на храм-паметника “Св. Ал. Невски” и един манастир. Предложението бе прието на второ четене и бе прегласувано още веднъж със същия резултат. При гласуването на целия член, в който попада това предложение, обаче то не събра достатъчно гласове. При поисканото по-късно прегласуване членът бе приет във вида, в който го е внесъл кабинетът, т.е. без парите за храма. ", "date": "2018.03.13", "title": "Конституционният съд  поряза БСП  за бюджета за 2018 година (Обзор)"}
{"url": "https://www.24chasa.bg/novini/article/6760212", "text": "Рекс Тилърсън говори за първи път след уволнението си от поста държавен секретар на САЩ. По- рано във вторник президентът на страната Доналд Тръмп обяви, че освобождава Тилърсън от позицията му и назначава на негово място директора на ЦРУ Майк Помпео, предава американската новинарска телевизия Си Ен Ен. Тилърсън обяви, че официално последният му работен ден ще е 31 март, а още от днес той ще предаде функциите си на заместник държавния секретар Джон Съливан. „Днес получих обаждане от президента на Съединените американски щати малко след обяд и говорих с началника на канцеларията на Белия Дом Джон Кели“, разкри бившият държавен секретар. Тилърсън посочи няколко свои постижения за годината през, която изпълняваше длъжността държавен секретар, които смята за ключови, предава Фокус. На първо място той постави усилията си да доведе Северна Корея на масата за преговори, чрез „кампания на максимален натиск“. На второ, според думите на дипломата, е прогреса в Афганистан и глобалната кампания срещу „Ислямска държава“ в Сирия. Тилърсън отдели специално внимание на Русия. Той предупреди, че „остава много работа, за да се отговори на притеснителното поведение и действия на руското правителство“. „Русия трябва да си помисли внимателно, дали нейните действия са в интерес на руския народ и на света, като цяло. Ако продължат да се движат по сегашната си траектория, те може да се окажат в по-голяма изолация, ситуация, която не би била от полза за никой.", "date": "2018.03.13", "title": "Рекс Тилърсън: Трябва да отговорим на поведението и действията на руското правителство"}
{"url": "https://www.24chasa.bg/novini/article/6760074", "text": "Предстоят процедури за над 150 млн. евро, насочени към насърчаване на предприемачеството в България. Това обяви зам.-министърът на икономиката Александър Манолев на откриването на изложението за стартиращи компании “София Стартъп Експо 2018 г.”. През пролетта на 2018 г. стартира Програмата за подкрепа на предприемачеството по ОП “Иновации и конкурентоспособност” с бюджет 67 млн. евро. Фондът за ускоряване и начално финансиране е на стойност 51,3 млн. евро. Дава се възможност за развитието на изследователски идеи до етап бизнес концепция. Фондът “Технологичен трансфер” с бюджет от 30 млн. евро осигурява тази опция за първи път в Централна и Източна Европа. “Имаме възможност да насочим и рециклирани средства от фонд “Джереми” на стойност 3 млн. евро”, допълни още Манолев. 35 изложители, 7 финансиращи институции, 20 лектори, 10 успешни стартъпа, 12 лидери, предприемачи, бизнес ангели и визионери участват в изложението. То се провежда на 13 и 14 март в “София Тех парк”. ", "date": "2018.03.13", "title": "150 млн. евро за стартиращи компании"}
{"url": "https://www.24chasa.bg/novini/article/6760095", "text": "Бившият министър на здравеопазването Петър Москов е ощетил министерството с 325 хил. лв., подкопал и доверието в него след бартер на ваксини от Турция. С тези основни изводи Софийската градска прокуратура предаде на спецсъда Москов. Той е обвинен в 3 престъпления. Заедно с него подсъдими са тогавашният му заместник Адам Персенски и трима служители на държавната фирма за производство на ваксини “Бул Био”. Делото по случая започна след разследване на журналистката Валя Ахчиева в предаването “Открито” по БНТ. Скандалът с внесените от Турция ваксини “Пентаксим” и “Еувакс” и износа на БЦЖ гръмна в началото на 2016 г. Заради Москов прокуратурата привика почти всички министри от кабинета “Борисов 2” на разпит. Те обясняваха в Столичната следствена служба на бул. “Монтевидео” как е взето решението за бартера. Ваксината “Еувакс Б” пристигна като добавка към дарението и тя не е разрешена за ползване у нас. Министерството тогава обяви, че я е задържало на склад в случай на засилен бежански натиск. Като част от договорката с Турция България се задължи да дари 5 млн. дози ваксини срещу туберкулоза БЦЖ, произвеждани у нас. Вносът се наложи тогава заради системни проблеми с доставките, които се задълбочиха през пролетта на 2015 г. Първото обвинение на Москов, което е за престъпление по служба, гласи, че през юли 2015 г. приел като дарение от Турция ваксини “Пентаксим” и “Еувакс Б”, които не са разрешени за ползване у нас. Според прокуратурата от това настъпили Освен това било създадено недоверие във възможността на Министерството на здравеопазването да контролира лекарствената политика, твърдят прокурори. Ваксините, които България дари, са произведени от държавното дружество “Бул Био” и министерството е трябвало да му плати над 440 000 лева, изчисли прокуратурата. Задължението обаче отпаднало, след като бил сключен договор за дарение, с който фирмата дава ваксините на министерството. Заради това Москов е обвинен, че в съучастие като помагач е улеснил сключването на тази неизгодна сделка. Третото обвинение на Москов е за безстопанственост. На 27 ноември 2015 г. той превишил властта си и използвайки положението си и служебната зависимост на управителя на “Бул Био” Любомир Димитров, анулирал задължение на министерството към дружеството. Това станало чрез сключване на договор за дарение, по силата на който фирмата дарила на ведомството 5 милиона дози ваксина срещу туберкулоза. В действителност на 13 май 2015 г. министърът изпратил на дружеството писмо, с което му възложил производство на ваксини БЦЖ. Те уж били за нуждите на страната. След производството им през септември 2015 г. ваксините били изнесени за Турция, а управителят на дружеството поискал здравното министерство да плати разходите. Но Москов използвал служебното си положение и представил на управителя Димитров договор за дарение. По силата на него “Бул Био” дарявало на министерството изнесените за Турция ваксини. Така задължението било анулирано, а за дружеството настъпила щета за 413 370 лв. По делото “Не разбирам къде е моето финансово прегрешение. Вкарали сме нещо, за което бихме дали 4 млн., и сме дарили нещо за 400 хил.”, каза Москов, когато му повдигнаха обвинение. Той е на мнение, че е защитил държавния интерес. Делото в спецсъда ще се гледа от състав, председателстван от зам.-шефката на спецсъда Мариета Неделчева. МИТЬО МАРИНОВ - Бях сигнализирана от един личен лекар, който ми представи опаковка на “Пентаксим”. Това е петкомпонентната ваксина, която била доставена от Министерството на здравеопазването на джипитата, за да бъде поставена на бебета. Впечатление направило упътването на турски език. След като и родителите се притеснили, джипито ми показа ваксините, за да разберем какво се случва. Защо упътването е на турски език, защо пише, че “Пентаксим” е произведена в Турция? Тръгнах оттам. Това беше преди 2 г. - през септември 2015 г. - Ние направихме поредица от разследвания за последната година и половина. Най-напред беше за вноса на турските ваксини в България във връзка със споразумението между България и Турция за бартер на ваксини. След разследването за “Пентаксим” много от зрителите започнаха да ни пишат и да изпращат материали по темата. Наши източници от държавната фирма “Бул Био” ме сигнализираха с тревога как тръгват за Турция пък българските БЦЖ (против туберкулоза) ваксини. Така реализирахме и втората част на разследването ни. Открихме един фалшив сертификат и договор за дарение, подписан от Любомир Димитров. Това на практика е една неизгодна сделка. След това зрителите ни подаваха още и още информация. Така стигнахме до разследването за ваксината “Тетадиф” - за над 1000 голи ампули, които се произвеждат нерегламентирано в производствената база на “Бул Био” в “Люлин”. - Това, което ме удовлетворява е, че всяка дума, всеки факт, който сме представили, са потвърдени от прокуратурата и са се превърнали в обвинения. На практика има петима обвинени, сред които министър и зам.-министър - Да се стигне до истината, защото в България се внасят неразрешени ваксини. Турция не е член на Европейския съюз и ваксините не са минали изпитанията на европейска лаборатория. На практика цялото споразумение между България и Турция нарушава закона. То не е направено по нито един от трите законови начина. Точно това беше нашата цел. И още след първото разследване имаше мълниеносен резултат. Върховната административна прокуратура през декември спря “Пентаксим” и “Еувакс”. Това беше нашата цел - да бъдат наясно родителите откъде идват ваксините за децата им и кой е погазил закона. - В нито един момент не съм се съмнявала, че това ще се случи, след като беше образувано досъдебното производство. Трудностите бяха до образуването на производството. Разследването беше иззето от ДАНС още преди да бъде излъчено. После Върховната касационна прокуратура контролира тази проверка, докато се стигне до април 2016 г., когато Софийска градска прокуратура реши, че трябва да се образува досъдебно производство. Сега всички очакват какво ще реши съдът и какви показания ще дадат свидетелите. Очаквам от съдебната зала да излязат и още много любопитни и дори изненадващи факти. - Първа. Съвсем в началото. Когато втората част на предаването “Открито” трябваше да излезе на 17 декември, на рождения ден на Петър Москов, БНТ не го излъчи. Аз тогава подадох сигнал до прокуратурата, като представих моя сценарий на неизлъченото предаване. Според член 205 от Наказателния кодекс всеки, който установи нарушение на закона, е длъжен да сигнализира. Тъй като аз бях убедена, че БЦЖ ваксините са заминали с фалшив сертификат за Турция, а това по закон е престъпление, сигнализирах. Тогава бях разпитана и се образува досъдебното производство.", "date": "2018.03.13", "title": "Москов ощетил министерството с 325 хил. лв., подкопал и доверието в него"}
{"url": "https://www.24chasa.bg/novini/article/6760217", "text": "    Това е един манипулатор, това е човек, който отдавна манипулира българското общество през БНТ. Според мен този човек е агент на соросоидните общества”. С такива думи лидерът Волен Сидеров нападна водещия на предаването “Вяра и общество” Горан Благоев, докато гостуваше в “Още от деня” по БНТ в понеделник вечерта. Той още ли е водещ в обществената телевизия, полита веднага след това Сидеров. Поводът за обидите на лидера на “Атака” беше изказването на Благоев, че поведението на руския патриарх Кирил на честването на 3 март не е издържано от християнска гледна точка. Журналистът бе гост на “Още от деня” точно преди Сидеров. Помолен да коментира заплахите на Сидеров, генералният директор на БНТ Константин Каменаров каза за “24 часа\": Професионална задача на журналистите е да следят и коментират поведението на политиците, тъй като това е от обществен интерес. Но обратното е неприемливо. Думите му бяха подкрепени от журналистическите дружества в БНТ: “Поведението на Волен Сидеров е неприемливо както за националния ефир, така и за нормалните човешки взаимоотношения. То е агресивна провокация към свободата на словото и правото на собствено журналистическо мнение. Недопустимо е политик да се опитва да кадрува в националната обществена телевизия”, написаха те в декларация. Възмутен от агресивното поведение на лидера на “Атака” бе медийният наблюдател доц. Георги Лозанов. “Абсолютно невъзможно е политици да критикуват журналисти”, каза той пред БНР. И припомни случая от миналата есен, когато Антон Тодоров подаде оставка като депутат от ГЕРБ заради заплахи срещу водещия на сутрешния блок на Нова тв. “Да си във властта и да отправяш квалификации и заплахи към журналисти, означава, че не можеш да бъдеш на власт”, продължи Лозанов.", "date": "2018.03.13", "title": "Сидеров нападна  журналиста Горан Благоев заради руския патриарх"}
{"url": "https://www.24chasa.bg/novini/article/6760105", "text": "Съдийската колегия на Висшия съдебен съвет (ВСС) не успя да избере шеф на Софийския градски съд (СГС), който от октомври миналата година е без титуляр. В надпреварата за поста се включиха Евгени Георгиев и Светлин Михайлов, които правораздават в СГС. За Георгиев гласуваха петима, сред които и председателят на Върховния касационен съд (ВКС) Лозан Панов. Светлин Михайлов получи подкрепата на двама от кадровиците. Най-много - 7 членове на ВСС, избраха опцията “не подкрепям никого”. Съдийската колегия е от 14 души, за да има избор, кандидатът трябва да събере минимум 8 гласа. След неуспешния вот процедурата започва отначало. Михайлов обяви, че няма да се кандидатира повече, а Георгиев, че ще помисли дали ще участва повторно. Повече от 5 часа продължи изслушването на двамата претенденти и дискусията около номинациите им. Очаквано част от въпросите към Светлин Михайлов, който беше начело на СГС от 2004 до 2009 г., бяха за финансовото му състояние и сделки с имоти, извършени между него и родителите му. Той е декларирал 7 влога общо за 1 059 610 лв. “Парите не са само от сделките, а от наеми, лихви по депозитите, хонорари”, обясни той пред ВСС. “Едва ли съм единственият съдия, наследил имоти от родителите си”, вметна Михайлов. По думите му имотите били три, а не шест, както се пишело по медиите. Докато бил начело на СГС преди повече от 10 години, бил проверяван от НАП и ДАНС. Неправителствени организации му бяха задали няколко въпроса за скандали, в които било набъркано името му, когато бил шеф на съда. Един от тях бе, че карал джип, конфискуван от митниците, другият за делото “Мавродийски” (кражба чрез съда на фирма на германски гражданин). “Автомобилът бе даден за ползване на съда от финансовото министерство”, обясни Михайлов. По делото “Мавродийски” защитил колега. “Когато реших да се кандидатирам отново, си дадох сметка, че всички скелети от миналото ще бъдат извадени”, каза Михайлов, чието изслушване продължи 2 часа. Час и половина бе препитването на конкурента му Евгени Георгиев. Кадровиците се интересуваха за 58 акции в КТБ, придобити от него за 5 хил. лв. през 2008 г. “В момента те не струват нищо, проблем щеше да бъде, ако ги бях продал преди кризата в банката. С факта, че съм ги загубил, съм направил лоша инвестиция”, призна той. Георгиев бе питан и как е спечелил три стипендии за специализации в САЩ, продължили общо 22 месеца. “Всеки може да кандидатства. Никой не ми е казал, просто съм търсил”, обясни той. “Квалификацията ми е такава, че можеше да не работя тук, но реших да остана”, добави Георгиев. Шефът на ВКС Лозан Панов го подкрепи, защото за разлика от Михайлов “не носел тежкото бреме на миналото”. “Въпросът е дали в ренесанса на миналото виждаме бъдещето на съдебната система”, попита той. Членът на ВСС Севдалин Мавров гласно даде подкрепата си за Светлин Михайлов. По негово време атмосферата в СГС беше прекрасна, сега се разминават по коридорите и си обръщат главите, посочи той. През Търговското отделение на СГС минават дела за милиони левове. Причината е, че в София са централите на големите чужди и наши компании. В гражданското отделение са делата на стойност над 25 хил. лв. срещу застрахователите при катастрофи. Въпреки че вече не гледа корупционните дела на хората с имунитет, СГС продължава да е основен, когато човек от елита извърши друго престъпление. Само в СГС се подават искове за признаване и допускане на изпълнения на решения на чуждестранни съдилища, както и искания за признаване на решение на чуждестранно съдилище от заинтересована страна, която няма постоянен адрес или седалище на територията на България. В градския съд се извършва регистрацията на партии и религиозни общности.", "date": "2018.03.13", "title": "Милионер, кандидат за шеф на градския  съд, пита ВСС дали е единственият съдия, наследил имоти на родители (Oбзор)"}
{"url": "https://www.24chasa.bg/novini/article/6760065", "text": "Белгийската компания “Мелексис”, която произвежда микрочипове за автомобилната индустрия, ще разшири производството си в София и ще инвестира 75 млн. евро до 2022 г. Тази година тя ще разкрие 150 работни места, а до 2022 г. - още 150. Това съобщи шефът на Столичната общинска агенция за приватизация и инвестиции (СОАПИ) Владимир Данаилов пред финансовата комисия към СОС. “Мелексис” работила по проекта от 2 г. и с помощта на СОАПИ и столичния кмет Йорданка Фандъкова той бил финализиран. По проекта с лондонската агенция за инвестиции интерес са проявили 70 наши компании. “Сред тях са IT и аутсорсинг фирми, и такива, които се занимават с традиционни производства - като “Софийска баница”. Те вече пишат бизнес план, за да продават баници и в Лондон, обясни Данаилов. По програмата фирмите ще получат безплатно офис и бизнес консултации в Лондон за 1 месец. СОАПИ ще осигури същите условия за английски фирми, които искат да правят бизнес в София. 54,5 млн. лв. са приходите от приватизация на СОАПИ през 2017 г., най-много - 46 млн. лв. са от продажбата на Общинска банка. СОАПИ разработва и платформа за стажантски програми, която ще свърже бизнеса със средните училища.", "date": "2018.03.13", "title": "Белгийци инвестират 75 млн. евро, правят завод за чипове за коли"}
{"url": "https://www.24chasa.bg/novini/article/6760121", "text": "Промените в Закона за енергетиката да запишат задължения на всички разследващи органи да дават информация на КЕВР, ако се приеме регулаторът да разрешава сделки. “Комисията няма разследващи функции и затова трябва те да ни информират преди подписване на сделка.” Така председателят на регулатора Иван Иванов коментира внесения текст от “Обединени патриоти” за промени в закона. Той предвижда комисията да разрешава всяко разпореждане с над 20% от акции на лицензирани дружества. Иванов настоя да има и изчерпателно изброяване на критерии, по които да се произнася КЕВР, защото в противен случай при разрешаването на сделки можело да се стигне до субективизъм. ", "date": "2018.03.13", "title": "Председателят на КЕВР: Искаме службите да  ни дават информация"}
{"url": "https://www.24chasa.bg/novini/article/6760062", "text": "Средно със 121,57 лв. по-ниски пенсии получават жените от мъжете. Средната пенсия на мъжете през миналата година е била 440,07 лв. на месец спрямо 318,57 лв. при жените, показва статистиката на Националния осигурителен институт (НОИ) за 2017 г. Общо 2 004 347 души са получавали пенсия през миналата година. За тях са изплатени малко над 9 млрд. лв. През 2017 г. са били отпуснати 90 963 нови пенсии. Рязко са намалели пенсиониращите се военни и полицаи, показват данните на НОИ. През 2017 г. общо 2229 служители под пагон са излезли в пенсия. Докато година по-рано силовите ведомства са напуснали 6693 души. Основната причина е промяната на условията за пенсиониране. Всяка четвърта пенсия, която изплаща НОИ, е инвалидна, като общо броят им е 455 566. 439 740 души взимат пенсия между 200,01 и 250 лв. Под 200 лв. са личните пенсии на над 612 хил. българи. На другия полюс са 85 хил. пенсионери, които взимат между 800 и 910 лв. Повече от тавана пък взимат 62 човека. Най-много са пенсионерите в столицата, където броят им стига 342 168, докато във Видин те са близо 34 хил. Най-високи са пенсиите в София, като средно сумата, която получават, е 420,68 лв. В Перник получават с 21,95 лв. по-малко. Докато в Бургас тя е 389,46 лв. Най-ниски пенсии пък получават в Кърджали, Разград и Търговище. Пенсии от чужбина получават близо 28 хил. българи.", "date": "2018.03.13", "title": "Женските пенсии със 121 лв. по-ниски от тези на мъжете"}
{"url": "https://www.24chasa.bg/novini/article/6760082", "text": "Президентът свиква консултативен съвет през втората половина на април, на който ще бъдат разгледани въпросите за енергийната сигурност на страната. Това обяви самият Румен Радев при посещението си в бригада “Специални сили” в Пловдив. “ЧЕЗ продължава да бъде актуална тема. Правителството дължи на българския народ отговори на въпросите каква е схемата за финансиране на сделката и как тя е получила политическа подкрепа”, подчерта държавният глава. Той е категоричен, че без политически чадър нямало как фирма като “Инерком” да получи подобна огромна ангажираност от банки. “Докато не е ясно финансирането, няма как да се разбере под каква форма и начин правителството се кани да стане партньор на г-жа Гинка Върбакова”, смята Румен Радев. Той попита кой води преговорите от името на държавата и от страна на Върбакова. “Твърдя категорично, че до момента нямах информация по тези въпроси. Изрично настоях и я получих от компетентните органи, които регулярно са я изпращали в Министерския съвет”, добави президентът. По думите му затова смятал за основателно свикването на Консултативния съвет за национална сигурност. “Президентът е преценил, че това е от изключителна важност за националната сигурност, и по този повод свиква консултативния съвет. Нормално е.” Така председателят на Комисията за енергийно и водно регулиране Иван Иванов коментира новината, че президентът Румен Радев свиква съвета за национална сигурност заради сделката за бизнеса на ЧЕЗ в България. “Това, което Комисията за енергийно и водно регулиране направи, е, че отговори коректно на определени въпроси, които бяха отправени от администрацията на президента. Иначе ние не сме членове на консултативния съвет”, заяви Иванов. Дали е застрашена националната сигурност, това ще реши консултативният съвет, който ще изслуша информация от органи, които само на едно закрито заседание могат да споделят своята информация и изводи, допълни Иванов. “Няма да коментирам решението на държавния глава Румен Радев за свикване на Консултативния съвет за национална сигурност по повод сделката за бизнеса на ЧЕЗ в България. Така е решил, така е направил.” Това отговори на въпрос на журналисти председателят на енергийната комисия в парламента Делян Добрев преди началото на форум за либерализацията на пазара на ток. “Службите ги изслушвахме преди една седмица в комисията по енергетиката и те заявиха, че нямат притеснения”, добави той.", "date": "2018.03.13", "title": "Президентът свиква съвета за национална сигурност за ЧЕЗ (Обзор)"}
{"url": "https://www.24chasa.bg/novini/article/6760070", "text": "“Не може държавата да прехвърли на кметовете да сключват договори с частни охранителни фирми и хората да плащат, за да охраняват домовете им. Това е работа на полицията. Какво стана с обещанието за полицай във всяко село? От полицай във всяко село се стигна до частен охранител във всяко село, но ако народът плаща”. Това заяви на среща с жителите на община Брегово председателят на БСП Корнелия Нинова. По думите й това е поредната сфера, от която държавата абдикира и е недопустимо. “Националната сигурност и сигурността на българите в домовете им е държавна политика”, подчерта лидерът на левицата. На срещата с граждани Нинова обяви, че ПГ на БСП ще поеме изследването на пробите в европейска независима лаборатория, “защото здравето ви е най-важно”. Според нея не може отговорните институции да казват пред кмета, че всичко е наред, но на него да не му е даден документ. “Поехме ангажимент ежедневно да настояваме властите да довършат дигата. Това е работа на държавата, а не на кметовете”, каза още тя. Нинова допълни, че правителството прехвърля на кметовете отговорности, не им дава пари, за да ги изпълнят и след това да ги обвиняват. “Кметът на Брегово брани интересите на общината и населението изключително сериозно. С вас сме и ще помагаме на Брегово с всичко, с което можем”, каза още Нинова.", "date": "2018.03.13", "title": "Нинова: ГЕРБ обещаваха полицай във всяко село, а сега налагат частни охранители"}
{"url": "https://www.24chasa.bg/novini/article/6760076", "text": "Мъж бе осъден от турски съд на доживотен затвор за убийството на сирийска активистка и нейната дъщеря, която е била журналист, предаде Асошиейтед прес, цитирана от БТА.  Телата на 60-годишната Оруба Баракат и нейната 23-годишна дъщеря Халла бяха намерени в апартамента им в Истанбул през септември. Родената в САЩ Халла Баракат е работила като журналистка за опозиционния сайт Ориент нюз. Полицията арестува по-късно техен роднина - Ахмет Баракат, и прокуратурата го обвини в убийство. Съд в Истанбул осъди днес Ахмет на две доживотни присъди затвор без право на помилване, предаде Анадолската агенция. Според Анадолската агенция Ахмет Баракат първо признал, че е убил братовчедките си заради спор за пари, а по-късно отрекъл да има нещо общо със смъртта им. Днес в съда той заяви, че е бил подведен от преводача, който му казал, че ще получи по-лека присъда, ако направи самопризнания.", "date": "2018.03.13", "title": "Мъж бе осъден в Турция на доживотен затвор за убийство на сирийски активистки"}
{"url": "https://www.24chasa.bg/novini/article/6760109", "text": "Омбудсманът Мая Манолова и заместник-омбудсманът Диана Ковачева проведоха днес редовната годишна среща на институцията с посланиците на държавите-членки на Европейския съюз. Дипломатите бяха запознати с дейността на омбудсмана за последните две години и с основните приоритети за 2018 г. Това съобщиха от пресцентъра на омбудсмана. Общественият защитник представи на дипломатическия корпус и успешно приключените от институцията кампании – забраната на арбитражните съдилища да съдят граждани, законодателните промени, с които се ограничиха свръх правомощията на частните съдебни изпълнители, промените за защита правата на работници от техните некоректни работодатели, намалението три пъти на юрисконсултските възнаграждения в борбата срещу монополите, както и промените, насочени срещу измамите със земеделски зем. Омбудсманът презентира и социално насочените кампании на институцията - за отпадане на ДДС върху дарените храни, за подкрепа на българските пенсионери - „Великден за всеки – дари празник на баба и дядо“, „Не хаби – дари“ – срещу пилеенето на храни, както и кампанията за защита правата на децата и популяризиране дейността на институцията сред подрастващите. Сред основните приоритети на институцията за 2018 г. Манолова открои проекта на Закон за частния фалит, кампания срещу свръхправомощията на банките, законодателство за защита на гражданите от колекторските фирми, както и нови правила за фирмите за бързи кредити. Тя подчерта, че във фокуса на институцията е и реализирането на третото издание на Националната кампания „Великден за всеки - дари празник за баба и дядо“. От своя страна, тази година съпътстващата кампания – под надслов „БезОСТАТЪЧНО щастливи“, ще акцентира върху пилеенето на храни от домакинството и здравословното хранене при децата. Манолова обърна специално внимание на предстоящия форум срещу двойния стандарт при храните в ЕС, който ще се проведе в рамките на българското председателство на Съвета на ЕС. Той се организира от омбудсмана, съвместно с министерствата на икономиката, земеделието, храните и горите и здравеопазването, Българската агенция за безопасност на храните и Комисията за защита на потребителите. „Смятам, че двойният стандарт при храните не е проблем само на Източна Европа, това е проблем на всички страни-членки на Европейския съюз. Това е важна тема, която засяга всички европейски потребители. Нужно е обсъждане и постигане на баланс в справянето с проблема между държавите в Европейския съюз“, категорична бе Манолова.", "date": "2018.03.13", "title": "Манолова събра дипломатическия корпус, представи приоритетите си за 2018 г."}
{"url": "https://www.24chasa.bg/novini/article/6760123", "text": "Огромното количество микропластмаса в градските реки допринася, когато те прелеят, за пагубно замърсяване на океаните, съобщи ДПА. Учени от университета на Манчестър откриха микропластмаса във всяка изследвана река - дори в най-малките градски поточета. На места по течението те отчетоха до 517 000 пластмасови частици на квадратен метър заради замърсяването от градовете. Изследваните проби са от речни седименти на 40 места в Северозападна Англия. Екипът на Рейчъл Хърли установи замърсяване с микропластмаса във всички проби, включително и от р. Тейм в Манчестър, която се оказа с най-високо ниво микропластмаса, регистрирано на земята. След тежи наводнения, нивата на замърсяването с микропластмаса на речните дъна намалява със 70 процента. \"Това показва, че наводненията могат да прехвърлят големи количества микропластмаса от градските реки в океаните\" - пишат учените в сп. \"Нейчър джиосайънс\". Част от микропластмасата се произвежда за козметичната индустрия. Друга се образува от разграждането на по-големи парчета.", "date": "2018.03.13", "title": "Микропластмасата в реките замърсява фатално океаните"}
{"url": "https://www.24chasa.bg/novini/article/6759987", "text": "Няма точни дати за присъединяване на страните от Западните Балкани към Европейския съюз, заяви председателят на Европейската комисия Жан-Клод Юнкер във вторник, по време на пленарна сесия на Европейския парламент в Страсбург, предава скопският телевизионен канал „Телма\", цитиран от \"Фокус\".  „Преди две седмици посетих региона. Бях впечатлен от страстта към ЕС. Това ми донесе нова надежда, че ако този драматичен регион е толкова решен да се промени фундаментално, той може да бъде част от ЕС. Бих искал да видя такава надежда и в 27-те страни-членки на Съюза“, заяви Юнкер. Той посочи, че преди да станат част от ЕС, страните от Западните Балкани имат много работа: да решат всички отворени двустранни въпроси, да постигнат по-голямо единство и да проведат реформи в сферата на върховенството на закона. Според думите на Юнкер, няма по-кратък път към присъединяването към ЕС, тъй- като съдържанието е по-важно от бързината. В заключение председателят на ЕК изтъкна, че няма прецизен график за приемането на страните от региона, но самият Юнкер е убеден, че Съюза „и Западните Балкани имат общо бъдеще", "date": "2018.03.13", "title": "Юнкер: Европейският съюз и Западните Балкани имат общо бъдеще"}
{"url": "https://www.24chasa.bg/novini/article/6760023", "text": "Риба тон с тегло 450 кг - най-голямата в историята на риболова в Япония, беше продадена на търг в пристанището Кацуура на о-в Хоншу, съобщи ТАСС. Дължината на рибата е 2,74 м. Тя е най-тежката, улавяна в Япония от 1949 г., когато започва систематичният отчет за рибите от този тип. Желаещите да купят рибата са наддавали ожесточено, като най-високата постигната цена е 7,15 милиона йени (около 67 000 долара), предава БТА. Рибата тон е уловена на 9 март в района на островите Огасавара, расположени на 555 км южно от о-в Хоншу. Рибарите са вадили гиганта от водата цял час. \"Разбрах, че това е голяма риба, но не си представях реалните й размери - разказа пред журналисти капитанът на шхуната Юдзи Охаси.- И досега ми се струва, че това е сън\". През март миналата година рибари от пристанище Кацуура уловиха тон с дължина 2,82 метра. Той обаче тежеше по-малко - 446 кг.", "date": "2018.03.13", "title": "Продадоха на търг най-голямата риба тон, улавяна в историята на риболова в Япония"}
{"url": "https://www.24chasa.bg/novini/article/6759992", "text": "В студиото на \"Още от деня\" новият председател на Комисията за противодействие на корупцията и за отнемане на незаконно придобито имущество /КПКОНПИ/ Пламен Георгиев съобщи, че през последните две години Комисията за отнемане на незаконно придобито имущество е отнела имущество на стойност 47 милиона лева и това е имущество с реално влезли в сила присъди. В момента комисията е внесла 703 дела на обща стойност като исковете за отнемане са 2 милиарда 767 милиона лева. \"В историята на комисията през предишните години е отнела 109 милиона лева, като реално отнемането е пред последните 5-6 години, защото през първите години комисията се е структурирала, внасяла е искове. За КТБ искът е 2 милиарда лв., като повече от милиард и половина реално е обезпечен, но не само той. Имаме големи искове и срещу други лица, т.нар. олигарси\", коментира Пламен Георгиев. Добавената стойност от създаването на този нов орган е, че вече всички антикорупционни органи се обединяват в едно и информацията от различните звена започва да тече пряко и непосредствено, обясни Георгиев. Основен проблем обаче, по думите му, не само в България, но и в Европа е, че отделните служби не си говорят помежду си. Сега вече информацията е буквално на няколко метра разстояние един от друг - от единия директор на едната служба до другия. Сега се създаде един антикорупционен орган и една цялостна политика - когато се започне да се проверява един случай, той се проверява най-малко за 3 неща - дали има извършено престъпление, подаваме към прокуратурата вече сигнала дали сме събрали за извършено престъпление и оттам нататък те вече поемат случая, обясни Пламен Георгиев.", "date": "2018.03.13", "title": "Пламен Георгиев: За 2 години КОНПИ отне имущество за 47 милиона лева"}
{"url": "https://www.24chasa.bg/novini/article/6759375", "text": "Граждански иск в размер на 640 000 лева предявявиха трите деца на 56-годишния пастир Георги Михайлов. Той беше пребит до смърт от шефа си Ивелин Андонов за две бременни овце. Трагедията се разигра на 30 март м.г. в с. Козаново, Асеновградско. На подсъдимата скамейка е 36-годишният фермер. Той отглеждал стадо овце и наел Георги да му ги пасе. Синът на пострадалия - Илиан Михайлов, настоява за 200 000 обезщетение, а сестрите му Иванка и Снежана претендират да получат по 220 000, стана ясно на разпоредителното заседание в пловдивския окръжен съд. Пастирът издъхнал два дни след жестокия побой от тежки травми. Гърдите му били потрошени, бил с увреждания по цялото тяло. Андонов ще отговаря за умишлено убийство по особено мъчителен начин. В деня на побоя в кошарата се прибрало част от стадото. Фермерът открил пастира да лежи на поляна и се нахвърлил върху него. Тръгнал да търси овцете си и намерил почти всички. Две обаче, които били бременни, така и не се прибрали в обора. Андонов пребил овчаря с ритници и юмруци. Предвиденото от закона наказание е от 10 до 20 г. затвор или доживотна присъда.", "date": "2018.03.13", "title": "Иск за 640 000 лв. срещу фермер, пребил до смърт работник за две бременни овце"}
{"url": "https://www.24chasa.bg/novini/article/6760058", "text": "Външно министерство публикува на сайта си позиция по повод вчерашното изказване на  , че Кърджали е в душевните граници на Турция. Ето я:  - всяка държава с богата и дълга история би могла да твърди, че нейните духовни и културни граници излизат извън физическите. - ако политическата реторика в отделните държави избере по някаква причина да се връща към миналото, то почти винаги може да очертае граници, които се отличават от сегашните. - в действителност, днешните държавни граници са утвърдени с международни договори, признати от всички държави и не подлежат на съмнение, нито на преразглеждане. България и Република Турция, които се радват на отлични двустранни отношения, не правят изключение от тези договори.", "date": "2018.03.13", "title": "Външно за думите на Ердоган за Кърджали: Границите не подлежат на съмнение"}
{"url": "https://www.24chasa.bg/novini/article/6760128", "text": "Белият дом освободи от длъжност един от заместниците на уволнения държавен секретар Рекс Тилърсън, предадоха Асошиейтед прес и ДПА, цитирани от БТА.  Заместник-държавният секретар за публичната дипломация и обществените въпроси Стив Голдстийн е бил освободен, след като представил различна версия за уволнението на Тилърсън от тази на Белия дом, заявиха американски служители, пожелали анонимност. Голдстийн написал в Туитър, че Тилърсън не е разговарял с американския президент Доналд Тръмп след уволнението си и не е бил наясно с причината за това решение. Голдстийн също така казал пред репортери, че Тилърсън е научил за отстраняването си тази сутрин от туита на Тръмп, с който той обяви, че номинира директора на ЦРУ Майк Помпейо за държавен секретар.", "date": "2018.03.13", "title": "Един от заместниците на Тилърсън също \nбе уволнен"}
{"url": "https://www.24chasa.bg/novini/article/6760127", "text": "Майк Помпейо, номиниран днес от президента Доналд Тръмп да оглави Държавния департамент, е бивш военен, чиито дипломатически способности остават загадка преди историческите преговори със Северна Корея, предаде Франс прес. Президентът Тръмп сложи край на продължила няколко месеца несигурност, като обяви в Туитър, че досегашният първи дипломат Рекс Тилърсън - бивш шеф на петролния гигант ЕксънМобил - ще бъде заменен от директора на ЦРУ, предава БТА. Според висш американски представител Тръмп иска нов екип преди историческите преговори с Пхенян. За разлика от вече бившия външен министър, Майк Помпейо успя да стане част от най-близкия кръг на Доналд Тръмп. \"Ние имаме еднакъв начин на мислене\", каза днес президентът, обяснявайки избора си. Именно Помпейо представяше на президента под формата на графики отчетите на разузнавателните агенции, знаейки, че Тръмп мрази да чете, отбелязва АФП. Помпейо възприе агресивния и на моменти войнствен тон, толкова ценен от шефа му, обещавайки една \"по-брутално\" ЦРУ, главно по отношение на Иран и Северна Корея. Той заяви също, че именно изключително твърдата политика на Доналд Тръмп е довела до предстоящата среща със севернокорейския лидер Ким Чен-ун. Помпейо избягваше да критикува открито с президента, който редовно поставя под въпрос заключенията на разузнавателните агенции във връзка с руската намеса на изборите през 2016 г. Той обаче предупреди за възможна нова намеса на руски киберпирати на междинните избори през ноември. Петдесет и три годишният Майк Помпейо съумява да се издигне мълниеносно, възползвайки се от всяка възможност, което го отвежда в крайна сметка и до Тръмп. Роден в Калифорния, през 1986 г. той завършва престижната военна академия Уест Пойнт с най-висок успех. След пет години служба (без никога да е бил в бойни части), Помпейо следва право в Харвардския университет - един от най-престижните правни факултети в страната, където е завършил и Барак Обама. Впоследствие създава инженерна компания в Канзас, а през 2010 г. се впуска в политиката с подкрепата на милиардерите братя Коук, които финансират кандидати, прокарващи техните идеи. Избран за член на Камарата на представителите, Помпейо става известен с това, че представя законопроекти, изгодни за братята Коук. По-късно той влиза в друг доста тесен кръг - Комисията по разузнаване на Камарата на представители, чиито членове имат достъп до голямо количество поверителна информация. Помпейо излиза на авансцената обаче при трудната битка на републиканците срещу Хилари Клинтън при делото за атентата в Бенгази през 2102 г., когато загина посланикът в Либия. За да постига успехи, Централното разузнавателно управление трябва да е агресивно, брутално, безмилостно и безпощадно, заяви Помпейо при назначаването си начело на най-известната разузнавателна служба в света.", "date": "2018.03.13", "title": "Майк Помпейо - желязна ръка в дипломатическата кадифена ръкавица Вашингтон"}
{"url": "https://www.24chasa.bg/novini/article/6759993", "text": "115 са непотърсените трупове и човешки останки в най-голямото столично трупохранилище в Александровска болница, съобщи за “24 часа” доц. д-р Александър Апостолов, началник на Клиниката по съдебна медицина и деонтология в медицинското заведение. Само преди 4 г. обаче телата са били доста повече - 187. За да намалят бройката, болницата, МВР, прокуратурата и Столичната община полагат неимоверни усилия. Най-отдавна - от 2006 г., в хладилните камери се съхраняват няколко трупа на чужденци. Те са с неустановена самоличност. “Затова и няма как да бъдат погребани”, каза доцентът. Цената на съхраняването им в хладилните камери е по 15 лв. на ден. Сметките се пращат на държавните институции. Голям е и проблемът с труповете, които не са потърсени от роднини. “При починали лица с установена самоличност, за съжаление, има много и най-разнообразни фактори, които водят до това да не бъдат погребани”, обясни лекарят. В някои случаи роднини отказват да погребат родствениците си, в други прокуратурата не е издала разрешение за служебно погребение, понякога няма пари за общинско погребение. Най-болезнената тема за докторите са отказите на роднините да погребат близките си. Някои казвали, че нямат финансова възможност. Други, че са обидени на починалия си роднина и не искат да имат нищо общо с него. При такива случаи прокуратурата преценява дали да разреши или откаже служебно погребение. До отказ би могло да се стигне, ако от държавното обвинение не са събрали всички медицински документи, свидетелски показания и други, които им трябват за разследването на смъртта на съответния човек. Иначе общинско погребение може да бъде направено и много бързо. “Имаме специален служител, който се занимава само със служебните погребения. Той ходи по институции, пуска писма. Ние един вид координираме действията на МВР, прокуратурата и общината, което не съм убеден, че е точно наша работа”, казва доц. Апостолов. Всички непотърсени трупове са в хладилни камери. Макар капацитетът на тези камери да е за 60 тела, те са почти двойно повече. Въпреки това е създадена организация за съхранението им в хладилни условия.  Трупът на шесторния убиец от Нови Искър Росен Ангелов-Горския все още е в камера в моргата, а прокуратурата не е издала разрешение за освобождаването му. От държавното обвинение отказаха да коментират причините. Неофициално се говори, че се търсят близки на Росен Ангелов, които да кажат дали искат да го погребат. Ако откажат, ще се премине към служебно погребение. Ангелов е в моргата от 7 януари, когато бе открит с куршум в слепоочието във вила в гората в с. Луково. Според разследващите той се е самоубил. Малко след като военни полицаи намериха трупа му, от МВР и прокуратурата дадоха брифинг, за да опровергаят всички конспиративни теории, че Горския не е сложил край на живота си. Смята се, че той се е застрелял на 5 януари. Убийствата на шестте му жертви са извършени между 31 декември м.г. и 1 януари. Оттогва Горския се криел във вилната зона на Луково. ", "date": "2018.03.13", "title": "115 непотърсени трупа в камерите на софийската морга, сред тях на Горския"}
{"url": "https://www.24chasa.bg/novini/article/6760158", "text": "Мащабно международно разследване на корупция в европейски институции стигна до България, научи “24 часа”. То е започнало в Брюксел и е свързано със злоупотреби за десетки милиони евро по промоционални програми, които рекламират земеделски продукти в различни страни. Разследва се и пране на пари. Като престъпна група са уличени бизнесдамата от Белгия Стела Скарлис, холандецът Александър Хендерсен, Андрей Овчарук и Борис Винкен, който има български паспорт. Според разследването те са корумпирали европейски чиновници, които разглеждат и одобряват проекти по промоционални програми за агропродукти.  Винкен е отговарял за дейността на групата в България според документите, които съдия-следовател от Брюксел е изпратил у нас. Той е създал мрежа от фирми, през банковите сметки на които са минавали парите. Днес собственици на дружествата са 58-годишният Емил Милчев и сестра му Николина, на 57 г. “24 часа” ги потърси на домашния им адрес в кв. “Лозенец\" в София, но там нямаше никого. Не отговаряха и на мобилните телефони, посочени за връзка с фирмите им. Заради българската следа разследване по случая започва и у нас Документите от чужбина са пристигнали в България в началото на 2017 г. в Софийската градска прокуратура, научи “24 часа”. Оттам са изпратени в специализираната прокуратура по компетентност, защото става дума за организирана престъпна група. Със случая се занимават няколко следователи. От специализираната прокуратура потвърдиха пред “24 часа” за досъдебното производство, свързано с корупция и злоупотреба с еврофондове в различни държави, но отказаха повече подробности.  Всъщност се разследват няколко души, включително и собствениците на фирми, подизпълнители по проектите - Емил Милчев и сестра му Николина. От държавното обвинение отказват да кажат дали има и длъжностни лица в схемата. Предмет на разследването са 7 промоционални програми, реализирани у нас от 2012 г. насам. Част от тях са “Погледнете яйцето”, “Разнообразие от вкусове” и “Европейско овче месо и сирене”. Програмите се администрират от Държавен фонд “Земеделие”. Преди няколко месеца от Европейската комисия са препоръчали на фонда да спре плащанията по промоционалните програми. От фонда са завели няколко от тях в регистъра с нередности и са ги предали на разследването. “Предали сме всички документи в прокуратурата. Запознати сме със случая, но не можем да коментираме”, отговориха от ДФ “Земеделие” във връзка със запитване на “24 часа”.  Двете прилагащи организации по разследваните проекти са белгийската “Агропромоушън” със собственик Стела Скарлис и българското дружество “Тескра” ЕООД с бивш собственик и управител Борис Винкен, което през 2015 г. е прехвърлено на Емил Милчев (виж карето). Двете дружества са използвали подизпълнители - няколко фирми, регистрирани от Емил Милчев и Николина Милчева. Те обаче не са имали пари за необходимото съфинансиране със собствени средства. Затова са сключвали договори за заеми с чужди фирми. Дружествата на Емил и Николина открили сметки в няколко банки в България и парите по програмите започнали да постъпват в тях. След това се организирали събития, в които са участвали български производители, сдружения, асоциации и други неправителствени организации. Много от фактурите, които се издавали между тях и дружествата бушони, били фиктивни, научи “24 часа”. Повечето се водят на Емил Милчев и сестра му, но има и две, които са на 40-годишен мъж с адрес в жк “Надежда”. На пръв поглед те нямат нищо общо освен парите, които са получавали от “Агропромоушън” и “Тескра”. Всъщност ги обслужва една и съща финансова къща. В сайта на “Тескра” ЕООД има информация за проекта “Разнообразие от вкусове”, който е съфинансиран от Европейската комисия, българското Министерство на земеделието и храните и Национална асоциация за развъждане на млечни овце в България. Мероприятията по нея са продължили 3 г. в страни като Йордания, Казахстан и ОАЕ Целта е била да се информират чужденците за висококачествените продукти от европейските овце и да се насърчи потреблението им там. Информацията в страницата на “Агрипромоушънъл” на Стела Скарлис показва, че е работила по проекти за промоция на агропродукти, финансирани от ЕС, а общата им стойност е около 40 млн. евро. Повечето от проектите са сред разследваните от спецпрокуратурата в България. Бил съм собственик на “Тескра” ЕООД, но я прехвърлих на Емил Милчев през 2015 г. Свърза ни общ познат. Каза, че има приятел, който иска да се занимава с този бизнес. Не знам за разследването в България. Нямам връзка с Милчев, не ми е приятел. Продавал съм му и други фирми\", казва Борис Винкен пред “24 часа”. “Програмите, по които сме работили, са реални, всичко е извършено. Има видеодоказателства, документи, рекламни материали - чанти, тениски. Когато аз бях собственик, нямаше проблеми и разследвания. Минаха плащанията и всичко бе наред”, твърди Винкен. Той е чувал за много проекти, които са финансирани, но не са изпълнени и заслужават разследване. Твърди, че докато е бил собственик на правоприлагащото дружество “Тескра” ЕООД, е организирал реални изложби за популяризиране на агропродукти. “Мен не са ме разпитвали. Всичко беше точно тогава с фонд “Земеделие”. Ако има разследване, мисля, че е политическо. Познавам Стела, тя е в Брюксел и се занимава с европрограми отдавна. Нея постоянно я разследват от ОЛАФ, но винаги всичко излиза точно”, добави бизнесменът.", "date": "2018.03.13", "title": "Българи в евроафера за милиони от реклама на биохрани"}
{"url": "https://www.24chasa.bg/novini/article/6760010", "text": "Божидар Димитров, който в нощта срещу 3 март преби до смърт приятелката си Вероника Петрова, поиска вчера прошка от майка си. Жената дойде в Софийския апелативен съд, който гледаше мярката за неотклонение на Димитров. Нисичката Калина Димитрова през сълзи редеше: “Маме, какво да те правя”, докато течеше заседанието. Димитров се обърна към магистратите и каза, че в нощта на убийството е бил пиян. “Аз дори не осъзнавам какво се случи. Тя не беше добре, получаваше пристъпи. Обичах я и я обичам. Аз без нея не мога да живея”, обърна се към съдиите Димитров. Преди това той се оплака от здравословни и психиатрични проблеми, но се оказа, че по делото няма нито един документ, който да доказва, че 37-годишният мъж има заболявания. Съдът остави Божидар в ареста, имало достатъчно доказателства, че е убил приятелката си. Често съседи подавали сигнали, че Димитров бие Петрова, обясниха магистратите. Решението е окончателно.", "date": "2018.03.13", "title": "Убиец на приятелката си иска прошка от майка си"}
{"url": "https://www.24chasa.bg/novini/article/6760187", "text": "Нито една британска медия няма да продължи да работи в Русия, ако Лондон реши да спре излъчването на руската държавна телевизия Ар Ти, заяви говорителката на руското външно министерство Мария Захарова, цитирана от ТАСС. Британският медиен регулатор (Офком) по-рано съобщи, че може да преразгледа разрешителното на Ар Ти (бивша \"Раша тудей\"), смятана за пропаганден орган на Кремъл, ако британското правителство прецени, че Русия е отговорна за отравянето на бившия руски двоен агент Сергей Скрипал, припомня Франс прес. Никоя британска медия няма да работи в Русия, ако спрат Ар Ти, каза Захарова тази вечер в предаването \"60 минути\" на обществената телевизия \"Русия 1\", предава БТА. Британската министър-председателка Тереза Мей не разполага с реални факти по случая с отравянето на бившия полковник от ГРУ (военното разузнаване) Сергей Скрипал, каза Захарова. Никой не може да дава на Русия 24-часови ултиматуми, заяви говорителката на министерството, коментирайки изказването на Тереза Мей пред британския парламент вчера. Мей призова Русия до края на днешния ден да даде отговор за произвежданите в страната нервнопаралитични вещества. \"След това, за което говорил президентът /Владимир Путин в посланието си пред Федералното събрание/, нито един човек не може да влезе в парламента на страната си и да каже: \"Давам на Русия 24 часа\", заяви Захарова. \"Става дума за Лондон, който е столица на ядрена държава\", отбеляза тя и добави: \"Не трябва да плашат Русия\".", "date": "2018.03.13", "title": "Русия: Британските медии няма да работят тук, ако Лондон спре руската тв Ар Ти"}
{"url": "https://www.24chasa.bg/novini/article/6760108", "text": "    Министерствата на финансите, на енергетиката и на икономиката правят анализи за възможностите държавата да участва в сделката за бизнеса на ЧЕЗ в България. Това отговориха от ведомството на Теменужка Петкова на въпрос на “24 часа”. Вестникът потърси коментар по повод изявлението на Вацлав Пачеш - шеф на надзора на ЧЕЗ в Прага, че българската държава може да влезе в сделката след приключване на арбитражното дело. “Ако българската държава придобие активите, които продаваме, това ще бъде сериозен правен проблем. Въпреки това правните екипи започнаха работа и резултатът ще бъде ясен след седмица, две или може би повече”, каза той. Пашич заявява, че няма вариант ЧЕЗ да се откаже от арбитража в името на това да приключи сделката: “Доколкото знам, арбитражът е за много голяма сума пари - много по-голяма, отколкото сделката с “Инерком”, казва Пачеш. В петък финансовият министър Владислав Горанов заяви, че държавата няма да прави отстъпки на ЧЕЗ за извънсъдебно решаване на арбитражния спор. По повод притесненията на председателя на надзора на ЧЕЗ, че “Инерком” няма да може да плати, собственичката Гинка Върбакова заяви пред “24 часа”, че няма притеснения. “Сделката минава през етапите и за нея няма проблем”, каза тя. Председателят на комисията по енергетика в парламента Делян Добрев заяви пред журналисти: “Държавата не е направила крачка напред (за дял от активите на ЧЕЗ - б. а.), за да прави крачка назад. В момента се обсъжда дали да се направи крачка и в коя посока”, каза той.", "date": "2018.03.13", "title": "3 министерства мислят как държавата да вземе дял в ЧЕЗ (Обзор)"}
{"url": "https://www.24chasa.bg/novini/article/6759961", "text": "Кметът на София Йорданка Фандъкова ще провери изграждането на третия лъч на метрото на 14 март, съобщиха от Столичната община. Проверката ще е на метростанцията при Александровската болница на ул. \"Георги Софийски\". В момента се изграждат 12 км от третия лъч на метрото и 12 метростанции.                                                                                                                                                                                                                                                                                                                       ", "date": "2018.03.13", "title": "Кметът на София проверява изграждането на третия лъч на метрото"}
{"url": "https://www.24chasa.bg/novini/article/6759905", "text": "Шофьорите да се движат с повишено през тъмната част на денонощието по пътен възел \"Кочериново\" при пресичането на път I-1 Дупница - Благоевград и АМ \"Струма\".  Намалена е осветеността на пътния възел, вследствие на авария на електрозахранването на осветлението, предаде АПИ за \"Фокус\".                                                                                                                                                                                                                                                                                                                        ", "date": "2018.03.13", "title": "АПИ: Шофьорите да внимават при пътен възел \"Кочериново\""}
{"url": "https://www.24chasa.bg/novini/article/6759907", "text": "Министърът на външните работи на Франция Жан Ив льо Дриан заяви във вторник, че опасенията за сигурността на Турция „не оправдават по никакъв начин“ мащаба на военната й операция в североизточния сирийски район Африн, предава Франс прес, цитирана от Фокус. „Дори и опасенията на Турция за границите й да са легитимни... те не оправдават по никакъв начин действията на турските войници в района Африн“, заяви дипломатът по време на заседание на френския парламент.", "date": "2018.03.13", "title": "Франция: Мащабът на турската операция в Африн е неоправдан"}
{"url": "https://www.24chasa.bg/novini/article/6759916", "text": "Интензивен е трафикът за товарни автомобили на ГКПП „Капитан Андреево“ на вход и изход. На останалите контролно-пропускателни пунктове на българо-турската граница трафикът е нормален. Това съобщиха от пресцентъра на ГД „Гранична полиция“.  Информацията за трафика на граничните пунктове е към 18.00 часа. На българо-сръбската, българо-македонската, българо-гръцката и българо-румънската граница трафикът е нормален на всички гранични контролно-пропускателни пунктове.", "date": "2018.03.13", "title": "Интензивен е трафикът за тирове на ГКПП „Капитан Андреево“"}
{"url": "https://www.24chasa.bg/novini/article/6759734", "text": "И тази година на най-бляскавото и стилно модно събитие дизайнерите ще покажат своите творчески идеи за настъпващия пролетно-летен сезон 2018. Истински празник на модата и красотата с уникален декор на сцената очаква всички,които обичат висшата мода и изкуство. Това е единственото по рода си събитие,което събира на едно място гост модели и дизайнери от световна класа. Кристали,огледала и бели калии са част от концепцията за декора на залата специално изработен от хотел Маринела и Events Decor Diamanti. Красивите момичета на Visages Model Group и Inter Models ще дефилират по подиума в зала ЕФЕ с най-новите модни колекции на Sofia Fashion Week. Водещи на модния форум ще бъдат прекрасните Тео и Боряна Баташова, а официалната фотосесия на лицата на седмицата на модата е поверена на креативния и един от най-добрите фотографи - Костадин Кръстев – Коко. Арт-директор на събитието отново ще е изключителният Антон Узунов, който със сигурност ще заложи на необикновена визия и концепция. Още първата вечер от седмицата на модата ще станем свидетели на много красота,стил и изящество. Забележителната Жени Живкова ще открие Sofia Fashion Week с невероятната си пролетно-лятна колекция. Wolf Walley, Fashion House Elena Hristova, Papena, Kwiat, Code Fit, Amari също ще разкрият модните си чудеса. Евгения Борисова ще представи ексклузивна haute couture колекция, предназначена специално за арабския свят. Cesare Paciotti се завръща на модната сцена, а много нови марки ще направят дебюта си, като част от престижния форум. След успешното си представяне на есен-зима 2017, българската дизайнерска марка 29DESIRES отново се завръща, вече като утвърден участник в шоуто пролят-лято 2018. DJOFRA FASHION ще ни потопи в различния си и пъстър свят с новата си колекция. Винаги интересни и вдъхновяващи, дизайнерите Христо Чучев и Стоян Радичев ще представят новите си колеции през втората вечер, като Berna Moda, Be Queen Fashion House, Princess Fashion Studio, Banderol Fashion House, Aggressor се присъединяват, за да създадат истинска модна приказка. Третата вечер е посветена на гост дизайнери, като Carducci, All U Re, Nina Naustdal, Lilian Edwards, Bapa, Narcos, Inside Us и др., които ще направят вечерта ви специална и незабравима. Последната вечер на Sofia Fashion Week е запазена за ексклузивното и атрактивно мултимедийно коафьорско шоу на Christiam of Roma, с което ще завърши седмицата на модата в София. Генералният партньор на Sofia Fashion Week - Garanti Koza, ще разкрие новият си проект ,,Град в града’’ единствено на модния форум. Всеки ден нашите гости и почитатели са добре дошли в шоурума на Street Lounge от 16:00 до 18:00 часа. Ако искате да бъдете част от модния и изискан свят, не забравяйте, че от 27 до 30 март в зала ЕФЕ на хотел Маринела ви очаква седмицата на модата-Sofia Fashion Week-пролет-лято2018. Повече информация за любимото ви модно събитие може да намерите на http://www.sofiafashionweek.com/ , както и в страниците ни във фейсбук и инстаграм Билети може да закупите от 15 март 2018г. в мрежата на Ивентим и при консиержа в хотел Маринела. Лица под 18 години не се допускат на събитието, освен 16 + само с придружител.", "date": "2018.03.13", "title": "Sofia Fashion Week – модното събитие на София"}
{"url": "https://www.24chasa.bg/novini/article/6759755", "text": "Готови са първите експресни анализи, измерени при пробонабиране на вода от река Тимок при Брегово. При анализа на пробите са получени следните резултати: РН – 7,74, разтворен кислород – 8,7 mg/l, eлектропроводимост – 346 µs/sm, температура – 9,4 °C, съобщиха от пресцентъра на екоминистерството. Резултатите от измерените на място показатели отговарят на изискванията за „добро състояние“ за типа река и са с характерни стойности за годишния сезон. Пробите от повърхности води ще бъдат изследвани по над 15 показатели, включващи основни физикохимични показатели, специфични замърсители и приоритетни вещества. Анализите ще се извършат в лабораторни условия и резултатите ще бъдат готови през следващите дни. Басейнова дирекция „Дунавски район“ възложи на Регионална лаборатория към ИАОС – Монтана да бъде извършен тридневен мониторинг на водите на река Тимок в района на Брегово. Мярката е във връзка с обявеното бедствено положение в Брегово. Местното население ще бъде информирано за резултатите.", "date": "2018.03.13", "title": "Екоминистерството: Водите на река Тимок са в добро състояние"}
{"url": "https://www.24chasa.bg/novini/article/6759757", "text": "Отношенията на Турция и САЩ са близо до точката на кипене, заяви днес турският министър на външните работи Мевлют Чавушоглу пред студенти и преподаватели на Московския държавен институт по международни отношения, съобщи ТАСС, цитирана от БТА. По думите му за връщане на двустранните отношения в нормалното русло е необходимо Вашингтон \"да държи на думата си и да уважава Турция\". \"И всеки неприятелски жест по отношение на Турция, в частност доставки на въоръжение за терористите от СЗН /Силите за защита на народа/, трябва да бъде поправен\", изтъкна Чавушоглу. Той каза, че ако САЩ продължат своята политика, турският народ \"може да не издържи това\". \"Аз вече открито говоря за това: точката на кипене на народа е много близка\", посочи Чавушоглу. Напрежението в отношенията между Анкара и Вашингтон е свързано с това, че Турция е сериозно обезпокоена от подкрепата на САЩ за сирийските кюрдски Сили за защита на народа /СЗН/. Вашингтон смята СЗН за съюзник в борбата срещу \"Ислямска държава\", докато Турция ги разглежда като терористична организация, свързана с нелегалната Кюрдска работническа партия /ПКК/. Анкара смята, че Вашингтон допуска грешка, доставяйки оръжие на СЗН, и твърди, че това оръжие може да бъде насочено срещу Турция. Президентите на Русия и Турция Владимир Путин и Реджеп Тайип Ердоган ще вземат участие в полагането на основите на АЕЦ \"Аккую\" през април, заяви още Чавушоглу. В началото на април ще се състои полагането на основите на първата АЕЦ в Турция \"Аккую\", на което ще присъстват двамата президенти /на Русия и Турция/, посочи Чавушоглу. След това те веднага ще отлетят за Анкара и там ще се състоят двустранни срещи на високо равнище, уточни турският външен министър. Чавушоглу подчерта, че отношенията между двете страни \"се развиват много стремително във всички области\". Ние реализираме много важни инфраструктури проекти, каза той, като напомни, че двете страни вече са се договорили за строителството на втората линия на газопровода \"Турски поток\". Тристранна среща на върха с участието на Русия, Турция и Иран, посветена на Сирия, ще се състои на 4 април в Истанбул. Споразумението между Русия и Турция за изграждането на АЕЦ \"Аккую\" в окръг Мерсин беше сключено през май 2010 година. Планирано е първият блок на централата да бъде пуснат в експлоатация през 2023 г.", "date": "2018.03.13", "title": "Чавушоглу: Отношенията ни със САЩ са близо до точката на кипене"}
{"url": "https://www.24chasa.bg/novini/article/6759682", "text": "Държавата не е направила крачка напред (за участие в сделката за активите на ЧЕЗ - б. а.), за да прави крачка назад. Нито има крачка напред, нито крачка назад, в момента се обсъжда дали се направи крачка и в коя посока. Това отговори на въпрос на журналисти председателят на енергийната комисия в парламента Делян Добрев, преди началото на конференция за либерализацията на пазара на ток. Той заяви, че няма да коментира решението на държавния глава Румен Радев за свикване на Консултативния съвет за национална сигурност по повод сделката за бизнеса на ЧЕЗ в България. \"Така е решил, така е направил. Службите ги изслушвахме преди една седмица в комисията по енергетиката и заявиха, че нямат притеснения, така че няма какво да добавя, каза той. Все още не сме разгледали предложението на колегите от \"Обединени патриоти\", трябва да го гледаме в комисията, така че ще отнеме време. Така Добрев коментира внесеният текст за промяна в Закона за енергетиката, който дава право на КЕВР да одобрява сделки преди сключването им. \"Трябва да се прави разлика между БНБ, Комисията за финансов надзор и КЕВР; БНБ и КФН одобряват купувачите, защото всички ние имаме спестявания в банките или индивидуални партиди в пенсионните фондове. Тоест, ние имаме средства в тях, които държавата трябва да защити. Затова в тези два закона има текст, че тези две институции разрешават или не разрешава сключването на една такава сделка. Случаят в КЕВР и ерепетата не е такъв, ние нямаме спестовни сметки в ЕРП-та, нямаме наши пари в тях. ЕРП-то предоставя услуга и тя е силно регулирана и по отношение на качеството, и на цената. КЕВР дори има право да отнеме контрола на собственика на активите и да назначи особен управител. Това е единственият закон, който позволява да влезеш в частна фирма, да махнеш изпълнителния директор и да назначиш такъв от КЕВР, само за да се гарантира, че услугата се изпълнява качествено. От друга страна нямат основание опасенията, че ако дойде нов собственик, може да поиска двойно покачване на цената на тази услуга, защото тя не зависи от собственика.Определя я регулаторът. Това е един силно регулиран бизнес, няма текст за акционерния капитал, но има разлика между банка и пенсионен фонд и ЕРП,\" каза Добрев. Неговите разсъждения обаче не означавали, че няма да бъде прието предложението на патриотите.", "date": "2018.03.13", "title": "Делян Добрев: Сделката за ЧЕЗ не застрашава националната сигурност (Обновена)"}
{"url": "https://www.24chasa.bg/novini/article/6759730", "text": "  В рамките на изключителното ръководство на Централния комитет на Комунистическата партия на Китай с другаря Си Дзинпин, от 18-тия конгрес на партията ние сме по пътя на дипломацията на големите държави. Дипломатически ни усилия са от съществено значение за националния суверенитет и интересите ни и за улесняването на вътрешната реформа и развитие.Миналия октомври Си Дзинпин  подчерта в своя доклад пред 19-ия конгрес на партията, че Китай ще работи с други страни, за да насърчи нов тип международни отношения и да изгради глобална общност със споделено бъдеще. Това е целта на дипломацията на Китай в новата ера. Основните акценти на дипломатическия календар на Китай включват следните четири събития, на които ще бъдем домакини: Първо,  форума „Боао” на Азиатската годишна конференция, която ще се проведе в Хайнан през април тази година, и ще се фокусира върху реформата и отварянето. Послучай 40-годишнина от старта на реформата и отварянето ще представим успешния опит на Китай и ще очертаем новите възможности.Второ, Срещата на върха на Шанхайската организация за сътрудничество (ШОС), която ще се проведе в Циндао през юни тази година, и ще се съсредоточи върху съживяването на Шанхайския дух на взаимно доверие и полза, равнопоставена консултация, уважение към разнообразието на цивилизациите и стремеж към общо развитие. Трето, Срещата на върха за китайско-африканско сътрудничество, която ще се състои в Пекин през септември тази година, и ще се съсредоточи върху инициативата \"Един пояс, един път\". Четвърто, първото Китайско международно изложение за внос, което ще се проведе в Шанхай през ноември и ще се фокусира върху по-нататъшното отваряне на пазара.   Това е най-горещата тема в момента. Възползвайки се от възможността на олимпийските игри в Пьончанг, Корейската народнодемократична република (КНДР) и Република Корея с  последователност постигнаха бързо размразяване в отношенията си, заменяйки отдавнашния хлад на Корейския полуостров. Последното развитие може да изглежда объркващо за някои хора, но в действителност е в границите на разума. По време на зимните игри КНДР не проведе нито един ядрен тест, а САЩ и Република Корея преустановиха съвместните си учения, насочени към КНДР. Това доказва, че предложението на Китай за \"суспендиране за прекратяване\" е правилното предписание за проблема и e създало основни условия за подобряване на междурегионалните отношения.    Нека първо да изясня отново политиката на Китай по отношение на Съединените щати. Китай и САЩ са съгласни, че споделяме широки интереси и важни отговорности за глобалния мир, стабилност и просперитет. Сътрудничеството е основната тенденция в отношенията между Китай и САЩ. Според последното проучване на \"Галъп\" повече от 50% от американците имат благоприятна представа за Китай, най-високият процент за почти три десетилетия. Надявам се хората да обърнат повече внимание на такива положителни неща. Може да имаме конкуренция, но не трябва да сме съперници. Вместо това трябва да се стремим да бъдем партньори. Някои американци твърдят, че Китай ще замести ролята на Америка в света. Това стратегическо заключение е фундаментално погрешно. Китай върви по пътя на социализма, с отличителни китайски характеристики. Той е напълно различен от този на традиционните сили и като такъв е приветстван и посрещнат от все по-голям брой държави. Истината е, че колкото повече се развива Китай, толкова повече може да допринесе за света. Нямаме нужда или намерение да изместваме Америка. Китай и Америка трябва да се уважават взаимно, да съчетават силните си страни и да постигнат взаимноизгодно сътрудничество. Историята учи, че търговската война никога не е правилното решение. В един глобализиран свят това е особено безполезно, тъй като ще навреди на инициатора така, както на страната, срещу която е насочен. В случай на търговска война Китай ще даде оправдан и необходим отговор.   Президентските избори са от жизненоважно значение за Русия и нейния народ. Президентът Путин е в основата на важни стъпки в развитието на Русия и има силна подкрепа от своя народ. Вярваме, че руският народ отново ще направи правилния избор и ще се придвижи стабилно към национално съживяване. Руският народ е гъвкав, принципен и устойчив на натиск. Нашите най-добри пожелания за Русия и руския народ!Ние имаме голямо доверие в бъдещето на отношенията Китай-Русия. То идва от силното приятелство и доверие между нашите президенти, което е от основно значение за по-нататъшното развитие на нашите отношения. Доверието идва от задълбочаването на нашето сътрудничество в толкова много области, от нашата твърда подкрепа за основните ни интереси, тясната ни координация по международните отношения и нарастващия обмен между нашите две общества.Накратко, цялостното стратегическо партньорство между Китай и Русия е толкова непоклатимо, колкото планината. Моля ви да предадете това на нашите приятели в Русия: небето е границата за китайско-руското сътрудничество и трябва да продължим да правим отношенията още по-добри.  В продължение на десетилетия Западът е правил всякакви оценки и прогнози за Китай. За някои западняци Китай \"рухва\" или \"застрашава\". Тъй като Китай продължава да расте, първата теория се срина и се превърна в повод за международни шеги. В същото време, поддръжниците на втората теория измислят нови версии, които обаче намират намаляваща подкрепа, защото фактите говорят по-силно от думите. Какви са фактите? В продължение на години Китай е водещият двигател на глобалния растеж. За повече от 30% от света годишният принос на Китай е по-голям от този на Америка, Япония и Еврозоната. Китай има над 70% дял от намаляването на бедността по света, едно чудо в човешката история. Той носи сериозна отговорност за поддържането на световния мир. През последните пет години със своята инициатива \"Един пояс, един път\" и с други важни предложения, Китай излезе на преден план, за да подкрепя глобалното управление, свободната търговия и отворената световна икономика.От тези солидни факти тези, които нямат пристрастия или двойни стандарти, ще видят в Китай не заплаха, а много възможности. Време е \"теорията за заплахата от Китай\" да получи почивка.    \"Един пояс, един път\" е прозрачна инициатива, тя следва \"златното правило\" за широки консултации, съвместен принос и споделени ползи. Инициативите в пътната и друга инфраструктура имат за цел да бъдат равнопоставени, приобщаващи и полезни за всички. Планирането и изпълнението на проектите се обсъждат открито от участниците в тях. Никоя страна не доминира в процеса, всички страни имат еднаква стойност. Няма скрита сделка - всичко е прозрачно. Няма \"победител, който печели всичко\" - всеки проект носи печеливши резултати за всички участници.Към днешна дата над 80 държави и международни организации са подписали споразумения с Китай по \"Един пояс, един път\", голяма част от проектите са в ход. Например, Китай изгражда десетки електроцентрали в Пакистан, най-голямата от които доставя електроенергия на десетки милиони пакистанци. Когато всички те бъдат завършени, в Пакистан недостигът на електричество ще остане в миналото. В Сърбия една китайска компания изкупи затруднено стоманодобивно предприятие и го превърна в печелившо за по-малко от година. Така се запазиха повече от 5 000 работни места. В Гърция китайска група пое управлението на най-голямото пристанище, увеличи обема от контейнери и го върна на нивото на най-големите пристанища в Европа. Китай също така си партнира с Франция за изграждането на атомна електроцентрала в Обединеното кралство - един звезден пример за високотехнологично сътрудничество в рамките на \"Един пояс, един път\".  Тази година ще отбележим 15-годишнината на цялостното стратегическо партньорство между Китай и Европейския съюз. Годината започна с визитата на президента Макрон в Китай, отношенията ни са в отлична форма. После посещението в Пекин на министър-председателя на Великобритания Тереза Мей продължи усилията на Китай и Великобритания да подобрят своята \"златна ера\" в отношенията. Надяваме се, че Франция ще допринесе съществено за по-нататъшното сътрудничество между Китай и ЕС –те носят обща отговорност за опазването на световната система за свободна търговия. Преговорите трябва да бъдат ускорени, за да се сключи споразумение за инвестиции между Китай и ЕС.Има и някои разногласия между Китай и ЕС, но и двете страни осъзнаха необходимостта да се поставят в обувките на другия и да бъдат по-отворени, толерантни и разбирани един към друг. Китай винаги е оценявал значението на Европа. Ние подкрепяме европейската интеграция и имаме доверие в бъдещето на Европа. Като се има предвид цялата несигурност около нас, Китай е готов да си партнира с Европа, за да осигури повече стабилност и да направи света по-добро място.  : В своя доклад пред 19-ия конгрес на партията генералният секретар Си Дзинпин подчерта, че Китайската комунистическа партия ще се стреми както към благоденствието на китайския народ, така и към човешкия прогрес. Постоянната мисия на нашата партия е да придаде нов и по-голям принос за човечеството. Нашата визия е да създадем нов тип международни отношения, които да включват взаимно уважение, справедливост, справедливост и печелившо сътрудничество и да изградим един отворен, приобщаващ, чист и красив свят, който се радва на траен мир, универсална сигурност и общ просперитет.Независимо от етапа им на развитие, Китай ще се стреми към равенство на всички държави, големи или малки, и ще уважава различните цивилизации и системи. Китай ще постави общото добруване пред собствения си интерес и ще се противопостави на практиката на тормоз от големите и силните към малките и слабите. Ще помогнем на по-слабо развитите страни да постигнат по-добър растеж.Китай ще бъде по-активен в подпомагането на реформата и подобряването на системата за глобално управление, ще намери по-конструктивни начини за уреждане на регионални и международни проблеми с политически средства и ще създаде по-ефективни партньорства за справяне с различни глобални предизвикателства.Древна китайска сентенция гласи: „когато властва справедливостта, светът ще бъде една общност”. Ние сме решени да поддържаме суверенитета и достойнството на нашата страна. Решени сме да бъдем на страната на международното правосъдие и човешкия прогрес. Решени сме да изградим световен мир, да допринесем за глобалния просперитет и да поддържаме международния ред.", "date": "2018.03.13", "title": "Ван И, външен министър на КНР: Време е теорията за заплахата от Китай да получи почивка"}
{"url": "https://www.24chasa.bg/novini/article/6759784", "text": "Гръцката полиция съобщи днес, че е открила в река на границата с Турция тялото на мъж, за когото подозира, че е мигрант, опитал да влезе незаконно от съседна Турция, предаде Асошиейтед прес, цитирана от БТА. В съобщение на полицията се посочва, че тялото е било намерено вчера в делтата на река Еврос (Марица), която служи за естествена граница между двете страни в района на Тракия. Причината за смъртта на мъжа и неговата самоличност все още не са известни. Гръцката полиция съобщи, че той е от африкански или азиатски произход, на възраст между 30 и 40 години. Починал е преди няколко дни. Хиляди бежанци и икономически мигранти влизат ежегодно от Турция в Гърция с надеждата да продължат пътя си към по-богати европейски държави. Много от тях се давят в река Еврос или в Егейско море, отбелязва Асошиейтед прес.", "date": "2018.03.13", "title": "Намериха тяло на предполагаем мигрант в река в северна Гърция"}
{"url": "https://www.24chasa.bg/novini/article/6759790", "text": "Не са открити видими следи от насилие над тялото, намерено в района на околовръстния път. Това съобщиха от ОДМВР - Бургас. Сигналът за намереното тяло е получен около 12.57 часа днес в Пето Районно управление – Бургас.  Съобщено е, че в крайпътен канал, паралелно разположен на околовръстния булевард „Димитър Димов”, в района срещу бл. 28 в к-с „Зорница”, е открито мъжко тяло в напреднал стадий на трупно разложение. Към мястото на инцидента своевременно се отправили служители, както от полицейското управление, така и от звено „Пожарна безопасност и защита на населението”, които около 15.15 часа въпреки затруднения терен извадили от водата откритото тяло.  Към момента е извършен първоначален оглед от следствено-оперативната полицейска група, като видими следи от насилие не са констатирани. Предстои аутопсия на трупа, която да даде повече данни относно самоличността и възрастта на мъжа, както и да изясни причините и приблизителното време за настъпване на смъртта. Работата по случая продължава.", "date": "2018.03.13", "title": "Не са открити видими следи от насилие над тялото, намерено в Бургас"}
{"url": "https://www.24chasa.bg/novini/article/6759789", "text": "САЩ подкрепят Македония и Гърция в усилията им да намерят общо решение по въпроса за името на Македония, заяви днес на пресконференция в Скопие американският помощник държавен секретар за Европа и Евразия Уес Мичъл, предаде агенция МИА, цитирана от БТА.  Мичъл каза, че Македония е направила голяма крачка напред в процеса на преговори с гръцката страна и това е отлична възможност за намиране на решение на спора за името. Той подчерта, че е много важно двете държави да продължат преговорите. На въпрос дали Вашингтон ще се намеси пряко в преговорите за името, Мичъл отговори, че САЩ подкрепят процеса, но проблемът трябва да бъде решен от двете страни. Американският помощник държавен секретар каза, че САЩ подкрепят евроатлантическите стремежи на Македония, като подчерта че вратата на НАТО остава отворена за нея и че поканата за членство не е свързана с определена дата или събитие. На същата пресконференция македонският премиер Зоран Заев изрази задоволство, че преговорите за името са навлезли в заключителната си фаза, и потвърди готовността си за истински диалог. \"Когато ви е трудно, викате приятелите. Ние с България решихме проблема, дай боже да съобщим на нашите приятели, че сме постигнали решение и с Гърция. Ще продължим преговорите, но ако имаме проблем, отново очакваме помощ от нашите приятели\", каза Заев, отговаряйки на въпрос за възможността за помощ от САЩ. Посещението на Уес Мичъл в Македония е в рамките на обиколката му в региона. От Македония той заминава за Белград.", "date": "2018.03.13", "title": "САЩ: Подкрепяме Македония и Гърция в усилията им да решат спора за името"}
{"url": "https://www.24chasa.bg/novini/article/6759800", "text": "Отравянето на бившия руски шпионин във Великобритания, което според британската министър-председателка Тереза Мей твърде вероятно е извършено от Русия, прилича на руски акт, заяви днес президентът на САЩ Доналд Тръмп, цитиран от Франс прес и БТА. \"Ще говоря с Тереза Мей днес. Това ми прилича на Русия, въз основа на всички доказателства, които имат\", каза Тръмп пред журналисти в Белия дом, преди да отпътува за Калифорния. \"Щом разполагаме с ясните факти, ще се съгласим с тях, ще осъдим Русия или който и да било\", добави президентът на САЩ, цитиран от Ройтерс. /КЛ/", "date": "2018.03.13", "title": "Тръмп: Отравянето на бившия руски шпионин прилича на руски акт"}
{"url": "https://www.24chasa.bg/novini/article/6759818", "text": "Журналистите от BiT са в момента в телевизията за насрочена среща с новия собственик Мирослав Янев, който обаче не се е явил, съобщиха разгневени колеги. В офиса се събрали 100 човека от всички предавания, които бяха спрени преди няколко седмици с аргумент, че се подготвя нова програмна схема. За пореден път ни разкарва. Първо изместиха часа на срещата за по-ранен - събрахме се, след това ни казаха, че г-н Янев пътува, а след това - че му е станало зле и е в болница, да дойдем утре в 10, разказа колежка от BiT.  Журналистите от медията подготвят официално отворено писмо, в което протестират, че последно са получили аванс за месец януари. \"Заплатите ще бъдат платени, както е казано. Забавянето стана по технически причини\", каза собственикът и шеф на телевизията Мирослав Янев пред \"24 часа\". Той обясни, че наистина е имал здравословен проблем и се е наложило да пътува извън София, но утре, 14 март, е насрочена среща с целия състав на BiT. \"Разбирам, че хората са притеснени. Това е нормално, когато има смяна на собствеността, изисква се известно време, за да свикнат с промените. Впрочем, много от колегите са работили преди в Тв7, където имаше големи сътресения, и разбирам напрежението, което се е получило сега. Но всичко ще е наред до няколко дни, до седмица\", каза Янев. В момента телевизията се ребрандира изцяло, ще бъде съвсем нова, обясни директорът на медията. По думите му BiT ще се превърне в младежка, съвременна медия, предаванията й ще са интерактивни и ще се излъчват и по телевизията, и онлайн. Янев има амбицията новата програмна схема да стартира още през този тв сезон.  ", "date": "2018.03.13", "title": "Журналистите от BiT протестират, новият собственик не им платил заплатите"}
{"url": "https://www.24chasa.bg/novini/article/6759814", "text": "26-годишният Петър Георгиев остава в ареста с решение на Варненския районен съд. След като изкара 72 часа зад решетките с постановление на прокуратурата в морската столица, съдът му определи най-тежката мярка за процесуална принуда - задържане под стража. Срещу мъжа е образувано предварително производство за две измами, извършени като продължавано престъпление. В периода от 6 до 9 март тази година той успял да измами двама варненци, че ще им даде под наем различни жилища в морската столица, като има взел капаро от общо 1160 лева. По данни на прокуратурата Петър \"не е разполагал с права, нито е имал правна възможност да отдаде под наем двата апартамента във Варна\". С тези две престъпления Петър \"обогатил\" криминалната си биография. Само преди месец е бил осъден за същото престъпление, но в София. Присъдата на Софийския районен съд е влязла в сила, преди да започне \"работа\" във Варна. Измамите извършвал по сходен начин. Обещавал жилища под наем, вземал аванс и изчезвал. Петър е с постоянен адрес в Монтана. Доскоро е живял на квартира в София. В края на февруари 2018 г. пристигнал с приятелката си във Варна и се настанили в хотел. Съдът е приел аргументите на прокуратурата, че престъпленията му са с висока обществена опасност, както и, че има реална опасност той да извърши престъпление и да се укрие, ако е на свобода.", "date": "2018.03.13", "title": "Арест за мъж, мамил с имоти в София и Варна"}
{"url": "https://www.24chasa.bg/novini/article/6759825", "text": "Андрей Костадинов от Свищов спечели 10 000 лева от играта   на „Евробет“. 29-годишният мъж често си пробва късмета с любимата числова игра. В един на пръв поглед обикновен ден, той се отбива в пункта на ул. „Никола Петков“ №13 А, където пуска талон с маркирани 7 числа. След 5 минути щастието го спохожда – познава всички числа до едно и взима разкошната петцифрена сума. Еуфория обзема всички посетители в пункта, които бурно аплодират своя съгражданин. Андрей оставя разпалените играчи и се прибира у дома, защото няма търпение да съобщи радостната новина на семейството си. „Чувствам се голям късметлия, а печалбата идва в много правилен момент“, споделя Андрей. „Евробет“ дава възможност на своите фенове за още по-лесен и достъпен начин за онлайн залози в играта „Еврошанс“ на  . Тегленията са на всеки 5 минути, а максималната печалба е 1 МИЛИОН ЛЕВА!", "date": "2018.03.13", "title": "Голям удар в Свищов! Щастливец грабна 10 000 лева от играта „Еврошанс“"}
{"url": "https://www.24chasa.bg/novini/article/6759824", "text": "Словашките власти отново арестуваха италиански бизнесмен, заподозрян за убийството на разследващ журналист и годеницата му, предаде Асошиейтед прес, като се позова на генералната прокуратура, съобщи БТА. Антонино Вадала е бил арестуван тази сутрин в град Михаловце. Задържането е било извършено по искане на италиански съд, издал европейска заповед за арестуването на бизнесмена заради свързано с наркотици престъпление. Италия иска той да бъде екстрадиран. Вадала беше един от седмината италианци, задържани като заподозрени за убийството на Ян Куциак и Мартина Кушнирова. Журналистът и годеницата му бяха открити застреляни в дома им на 25 февруари. В последния си, недовършен материал Куциак е писал за връзките между Вадала, за когото се твърди, че е част от италианска престъпна организация, и хора, близки до словашкия министър-председател Роберт Фицо. Убийството на журналиста и годеницата му предизвика политическа криза, която заплашва коалиционното правителство на Фицо. Опозицията поиска вот на недоверие срещу правителството и гласуването беше насрочено за следващия понеделник.", "date": "2018.03.13", "title": "Арестуваха пак италиански бизнесмен за убийството на словашкия журналист"}
{"url": "https://www.24chasa.bg/novini/article/6759844", "text": "След решение на Върховния касационен съд /ВКС/ на бившия депутат Александър Методиев - Бат' Сали е наложено наказание глоба в размер на 3000 лева за хулиганство, съобщиха от съда, цитирани от БТА. С решението си ВКС изменя   за извършеното от него престъпление по чл. 325, ал. 1 от НК (хулиганство), като на основание чл. 78а, ал. 1 от НК го освобождава от наказателна отговорност и му налага административно наказание \"глоба\" в размер на 3 000 лева. ВКС оставя в сила присъдата на САС в останалите й части. Решението е окончателно. Според обвинението на 1 май 2016 г., докато пътувал край Костенец, народният представител предприел тройно изпреварване, не спрял на полицейския патрул, а после се опитал да окаже натиск на шефа на районното управление и да осуети проверка на бус с футболисти от ромския отбор на Самоков. Обвинителният акт беше внесен през септември.", "date": "2018.03.13", "title": "3000 лева глоба за бившия депутат Бат' Сали, реши окончателно съдът"}
{"url": "https://www.24chasa.bg/novini/article/6759847", "text": "Германският външен министър Зигмар Габриел каза, че Берлин осъжда покушението срещу бившия руски шпионин Сергей Скрипал и неговата дъщеря и изразява солидарност с Великобритания по случая с отравянето им, съобщава БТА. Категорично осъждаме това нападение, извършено със забранено химическо оръжие. Солидарни сме с британските си приятели и сме в тясна връзка с тях, каза Габриел, цитиран от германското външно министерство. Трябва да се потърси отговорност от престъпниците. Ако се потвърди, че зад нападението стои Русия, това ще е много сериозен въпрос, заяви германският външен министър. Той каза, че се е обадил на британския си колега Борис Джонсън, за да изрази солидарността на Германия с британското правителство.", "date": "2018.03.13", "title": "Зигмар Габриел: Ако зад атаката срещу Скрипал стои Русия, това е много сериозен въпрос"}
{"url": "https://www.24chasa.bg/novini/article/6759857", "text": "Редовното правителствено заседание ще се проведе както обикновено – в сряда, 14 март, от 10 ч. при следния предварителен дневен ред, съобщиха от пресслужбата на Министерския съвет: 1. ПРОЕКТ НА РЕШЕНИЕ ЗА ОДОБРЯВАНЕ НА СТАНОВИЩЕ НА МИНИСТЕРСКИЯ СЪВЕТ ПО КОНСТИТУЦИОННО ДЕЛО №11 ЗА 2017 Г. Внася: министър-председателят 2. ПРОЕКТ НА РЕШЕНИЕ ЗА ПРИЕМАНЕ НА ПЛАН ЗА ДЕЙСТВИЕ ПО СОЦИАЛНА ИКОНОМИКА Внася: министърът на труда и социалната политика 3. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА АЛЕКСАНДЪР ГЕОРГИЕВ ПЕТРОВ С ОРДЕН „СВ. СВ. КИРИЛ И МЕТОДИЙ“ – ОГЪРЛИЕ Внася: министърът на образованието и науката 4. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТАНОВЛЕНИЕ №44 НА МИНИСТЕРСКИЯ СЪВЕТ ОТ 2010 Г. ЗА ОПРЕДЕЛЯНЕ НА ЗОНИТЕ ВЪВ ВЪЗДУШНОТО ПРОСТРАНСТВО НА РЕПУБЛИКА БЪЛГАРИЯ, В КОИТО СЕ ОГРАНИЧАВА ВЪЗДУХОПЛАВАНЕТО Внася: министърът на земеделието, храните и горите 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪНШНИТЕ РАБОТИ Внася: заместник министър-председателят по правосъдната реформа и министър на външните работи 6. ПРОЕКТ НА РЕШЕНИЕ ЗА УЧРЕДЯВАНЕ НА БЕЗСРОЧЕН СЕРВИТУТ ВЪРХУ ПОЗЕМЛЕН ИМОТ В ГОРСКИ ТЕРИТОРИИ – ПУБЛИЧНА ДЪРЖАВНА СОБСТВЕНОСТ, В С. МЪРЧАЕВО, СТОЛИЧНА ОБЩИНА Внася: министърът на земеделието, храните и горите 7. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ – ПУБЛИЧНА ДЪРЖАВНА СОБСТВЕНОСТ, НА НАЦИОНАЛНА КОМПАНИЯ „ЖЕЛЕЗОПЪТНА ИНФРАСТРУКТУРА“ Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОПЪЛНИТЕЛЕН СЕРТИФИКАТ ЗА ПРИНОС НА ДОНОРИТЕ КЪМ СПОРАЗУМЕНИЕТО ЗА СЪЗДАВАНЕ НА РЕГИОНАЛЕН ДОВЕРИТЕЛЕН ФОНД НА ЕВРОПЕЙСКИЯ СЪЮЗ В ОТГОВОР НА СИРИЙСКАТА КРИЗА, „ФОНД МАМАД“, И НЕГОВИТЕ ВЪТРЕШНИ ПРАВИЛА, ПОДПИСАНО НА 14 ДЕКЕМВРИ 2014 Г. Внася: заместник министър-председателят по правосъдната реформа и министър на външните работи 9. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ И МИНИСТЕРСТВОТО НА ОТБРАНАТА НА СЪЕДИНЕНИТЕ АМЕРИКАНСКИ ЩАТИ ОТНОСНО ВЗАИМНИ КАТАЛОЖНИ УСЛУГИ Внася: заместник министър-председателят по обществения ред и сигурността и министър на отбраната 10. ДОКЛАД ЗА ОПРЕДЕЛЯНЕ СЪСТАВА НА ДЕЛЕГАЦИЯТА НА РЕПУБЛИКА БЪЛГАРИЯ ЗА УЧАСТИЕ В 27-АТА ГОДИШНА СРЕЩА НА СЪВЕТА НА УПРАВИТЕЛИТЕ НА ЕВРОПЕЙСКАТА БАНКА ЗА ВЪЗСТАНОВЯВАНЕ И РАЗВИТИЕ, КОЯТО ЩЕ СЕ ПРОВЕДЕ НА 8 И 9 МАЙ 2018 Г. В ХАШЕМИТСКО КРАЛСТВО ЙОРДАНИЯ Внася: министърът на финансите 11. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В СВЕТОВНИЯ ГРАДСКИ ФОРУМ, ПРОВЕДЕН ОТ 7 ДО 13 ФЕВРУАРИ В КУАЛА ЛУМПУР Внася: министърът на регионалното развитие и благоустройството 12. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 19 ФЕВРУАРИ 2018 Г. В БРЮКСЕЛ Внася: министърът на земеделието, храните и горите 13. ПРОЕКТ НА РЕШЕНИЕ ЗА УДЪЛЖАВАНЕ СРОКА НА РАЗРЕШЕНИЕТО ЗА ТЪРСЕНЕ И ПРОУЧВАНЕ НА НЕФТ И ПРИРОДЕН ГАЗ – ПОДЗЕМНИ БОГАТСТВА ПО ЧЛ. 2, АЛ. 1, Т. 3 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БЛОК 1-21 ХАН АСПАРУХ“, РАЗПОЛОЖЕН В ИЗКЛЮЧИТЕЛНАТА ИКОНОМИЧЕСКА ЗОНА НА РЕПУБЛИКА БЪЛГАРИЯ В ЧЕРНО МОРЕ Внася: министърът на енергетиката 14. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧВАНЕ НА МЕТАЛНИ ПОЛЕЗНИ ИЗКОПАЕМИ – ПОДЗЕМНИ БОГАТСТВА ПО ЧЛ. 2, АЛ. 1, Т. 1 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ЧУКАТА“, РАЗПОЛОЖЕНА В ЗЕМЛИЩАТА НА ГР. ИВАЙЛОВГРАД, С. СВИРАЧИ, С. ОРЕШИНО, С. БЕЛОПОЛЯНЕ, С. ОДРИНЦИ, С. СИВ КЛАДЕНЕЦ, С. КОСТИЛКОВО, С. МАНДРИЦА, С. ДОЛНО ЛУКОВО И С. МЕДЕН БУК, ОБЩИНА ИВАЙЛОВГРАД, ОБЛАСТ ХАСКОВО Внася: министърът на енергетиката 15. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „РОСЕНЕЦ – СЕВЕР“, ОБЩИНА БУРГАС, ОБЛАСТ БУРГАС Внася: министърът на туризма 16. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „СВ. ВЛАС – БОЛНИЦАТА“, ОБЩИНА НЕСЕБЪР, ОБЛАСТ БУРГАС Внася: министърът на туризма 17. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „СЛЪНЧЕВ БРЯГ – СЕВЕР“, ОБЩИНА НЕСЕБЪР, ОБЛАСТ БУРГАС Внася: министърът на туризма 18. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „НЕСЕБЪР – ЮГ“, ОБЩИНА НЕСЕБЪР, ОБЛАСТ БУРГАС Внася: министърът на туризма 19. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ДЪРЖАВНА АГЕНЦИЯ „НАЦИОНАЛНА СИГУРНОСТ“ Внася: министър-председателят", "date": "2018.03.13", "title": "Вижте какво решава кабинетът утре"}
{"url": "https://www.24chasa.bg/novini/article/6759360", "text": "Евродепутатите призоваха единадесетте държави членки, които не са ратифицирали Истанбулската конвенция, да го направят. Това стана в дебат с комисар Ансип в понеделник, се казва в съобщение от пресслужбата на ЕП. До момента единадесет държави членки на ЕС все още не са ратифицирали Конвенцията на Съвета на Европа за превенция и борба с насилието над жени и домашното насилие, известна като Истанбулска конвенция. Това са България, Хърватия, Чехия, Гърция, Унгария, Ирландия, Латвия, Литва, Люксембург, Словакия и Великобритания. По време на дебата с Европейската комисия огромно мнозинство от евродепутатите изразиха съжаление относно факта, че тези държави (сред които и България, която понастоящем държи ротационното председателство на Съвета) не разглеждат тази конвенция като най-добрия възможен инструмент за борба с насилието над жените. Те подчертаха, че нежеланието на някои държави да ратифицират текста често се базира на погрешно разбиране и подвеждащи аргументи относно термина „социален пол“ (gender), използван в Конвенцията. Те призоваха Комисията и Съвета да предприемат реални мерки, за да може оставащите държави членки да ратифицират текста възможно най-бързо. Някои евродепутати категорично се противопоставиха на това, което определят като идеологическа обремененост на текста и неговата дефиниция за социален пол. Те също така посочиха, че ЕС няма компетентност по въпроса, и призоваха за зачитане на вътрешния ред на всяко общество. Комисар Андрус Ансип отново заяви, че Конвенцията има за цел предотвратяването на насилието над жените и няма никакви други скрити цели. Той изрази надежда, че държавите членки, които все още не са убедени в необходимостта от пълното прилагане на Конвенцията, ще вземат предвид основната ѝ цел: защитата на жените, жертви на насилие. Истанбулската конвенция, най-изчерпателният международен договор за борба с насилието над жени, беше приета от Съвета на Европа през 2011 г. Тя влезе в сила през август 2014 г. и е подписана от ЕС през юни 2017 г. Според Европейската комисия всяка трета жена в ЕС е била жертва на физическо и/или сексуално насилие след навършване на 15 години. Над половината от жените са били жертви на сексуален тормоз, а една на всеки двадесет е била изнасилена. \"Разпространената по медиите „новина“, че от страна на ЕК и ЕП има натиск за ратифицирането на Истанбулската конвенция е невярна. Независимо, че битката в България беше спечелена и опасният документ беше оттеглен от МС, вчера в Европейския парламент се проведе дебат за Истанбулската конвенция\", се казва в прессъобщение по темата от ВМРО. Правата на жените и домашното насилие отново манипулативно бяха използвани като оръжие, а страната ни открито беше нападната, че толерира насилието, след като не иска да приеме именно този правен акт. На този дебат обаче никой не е оказвал натиск за приемането на документа. Вчера в ЕП беше проведен единствено дебат, без гласуване и без приемане на декларации, резолюции или други валидизиращи документи. Джендър лобитата използват ситуацията, за да вменят на страната ни вина и чрез една изфабрикувана теза за институционален натиск, да върнат документа отново на дневен ред в парламента. Ние, Патриотите от ВМРО, обаче няма да го допуснем! Евродепутатът и заместник-председател на ВМРО – Българско национално движение Ангел Джамбазки даде ясна заявка за това с изказването си вчера. Ето и видео и текст от изказването му:", "date": "2018.03.13", "title": "ЕП: Всички държави членки трябва бързо да ратифицират Истанбулската конвенция"}
{"url": "https://www.24chasa.bg/novini/article/6759376", "text": "Три дни след като в Брегово бе обявено бедствено положение, Корнелия Нинова заведе цялото си изпълнително бюро да видят какво се случва в граничната община и да проведат там обичайното си вторнишко заседание. По същото време на дигата на река Тимок бяха и депутатът от ГЕРБ Владимир Тошев, областната управителка на Видин Албена Георгиева, шефът на регионалната служба за пожарна и аварийна безопасност и други. Ден по-рано в Брегово беше директорът на Главна дирекция „Пожарна безопасност и защита на населението“ главен комисар Николая Николов, а на място от началото на бедственото положение са народният представител Цветан Топчиев и областният лидер на БСП Димитър Велков. От БСП са занесли минерална вода и ще предоставят парична помощ на пострадалите семейства. Нинова каза: „Тук сме в Брегово, най-напред да помогнем на хората, да знаят, че не са изоставени. Доставихме минерална вода, ще дарим пари на пострадалите семейства. След това, заедно с кмета и общинските съветници, ще разговаряме как да помогнем да се реши проблемът с наводненията дългосрочно, защото това не се случва за първи път. Ще настояваме и в парламента, и пред правителството държавата да си поеме ролята, а не да прехвърля всичко на кметовете, които нямат средства да поддържат речните корита и язовирите.” ", "date": "2018.03.13", "title": "Нинова, депутати от БСП и ГЕРБ и областната управителка на Видин са в Брегово (Снимки)"}
{"url": "https://www.24chasa.bg/novini/article/6759309", "text": "Москва е готова да сътрудничи с Великобритания по случая с отравянето на бившия офицер от руското Главно разузнавателно управление (ГРУ), ако Лондон изпълни ангажиментите си в рамките на Конвенцията за забрана на химическите оръжия. Това заяви министърът на външните работи на Руската федерация Сергей Лавров, предава РИА Новости, цитирана от Фокус. „Русия не е виновна, Русия е готова да сътрудничи в съответствие с Конвенцията за забрана на химически оръжия, ако Обединеното кралство… изпълни своите международни задължения по този документ“, заяви пред журналисти първият дипломат на Москва. Русия настоява да получи достъп до химичното вещество, с което са отровени във Великобритания бившият руски шпионин Сергей Скрипал и дъщеря му Юлия, преди да даде исканите от Лондон обяснения, заяви руският външен министър Сергей Лавров, цитиран от Франс прес и БТА. \"Поискахме с официална нота достъп до това вещество в съответствие с Конвенцията за забрана на химическите оръжия и настояхме за достъп до всички данни от разследването, тъй като една от жертвите е руската гражданка Юлия Скрипал\", каза на пресконференция Лавров. Лавров заяви, че искането на Русия за достъп до химическото вещество е било отхвърлено, което според него е нарушение на конвенцията от страна на Великобритания, предаде Асошиейтед прес. Вчера британският премиер Тереза Мей каза, че Скрипал и дъщеря му са били отровени с нервнопаралитично вещество от военен тип, което се е разработвало в Съветския съюз, и даде на Русия срок до днес вечерта да обясни как това вещество се е озовало във Великобритания. Лавров заяви, че Москва е готова да съдейства на разследването, но добави, че за Лондон ще е по-добре да спазва международните си задължения \"преди да поставя ултиматуми\". Русия ще отговори за питането на Великобритания за отровното вещество, ако то бъде отправено в съответствие с нормите на Конвенцията за забрана на химическите оръжия. \"Ако предвидените в конвенцията процедури бъдат спазени, ви уверявам, че Русия ще изпълни задълженията си и ще отговори на питането в предвидения за изготвяне на отговор срок\", каза Лавров, цитиран от ТАСС. По-рано руският външен министър посочи, че конвенцията предвижда 10 дни срок за такъв отговор. Русия не е получавала запитване от Великобритания за веществото, използвано при отравянето на бившия полковник от руското военно разузнаване Сергей Скрипал и дъщеря му Юлия, заяви Лавров. По думите му съгласно Конвенцията за забрана на химическите оръжия Великобритания е била длъжна незабавно да се обърне към страната, която е заподозряна в употреба на такова вещество. \"При това запитаната страна има пълното право да получи достъп до това вещество, за да може да го анализира със свои средства\", посочи Лавров.", "date": "2018.03.13", "title": "Лавров: Готови сме да сътрудничим на Великобритания по случая \"Скрипал\" (Обновена)"}
{"url": "https://www.24chasa.bg/novini/article/6759393", "text": "Влезе в експлоатация първият от тридесетте нови булдозера, които се очаква да бъдат доставени до края на септември в \"Мини Марица - изток\" ЕАД. Това съобщават от пресцентъра на най-голямото държавно въгледобивно дружество в нашата страна, цитирани от БТА. През декември 2017 година бяха подписани три договора в изпълнение на инвестиционната програма за доставка на булдозери от марките \"Komatsu D 155AX-8\", \"Dressta TD25R Extra\" и \"Caterpillar D8T\". Машини от такъв висок клас не са доставяни в дружеството през последните осем години. Булдозерният парк осигурява ритмичността на добива на въглища. Със закупуването на нови машини от висок клас се намаляват разходите за поддържане на старата амортизирана техника, повишава се ефективността на производство и се осигуряват нормални експлоатационни условия за тежкото минно оборудване, се посочва в съобщението. Двигателят на новия булдозер е турбо дизелов с директно впръскване, отговарящ на нормите за вредни емисии в отработени газове - Euro Stage IV. Машината разполага с електронна мониторна система за контрол и диагностика на всички функции, с електронна памет за всички появили се нередности, телеметрична система за дистанционен мониторинг и с ергономична и шумоизолирана кабина. Булдозерите ще бъдат използвани при изграждането на трасета за гумено-лентовите транспортьори; на ремонтни площадки за основни ремонти на тежкото минно оборудване; за изграждането и поддръжката на основни и спомагателни пътища, на диги за защита от наводнения, утайници и водосборници, необходими за третиране на отпадъчни и дъждовни води и други, уточняват от пресцентъра на Мини Марица- изток.", "date": "2018.03.13", "title": "30 нови булдозера влизат в експлоатация в \"Мини Марица-изток\""}
{"url": "https://www.24chasa.bg/novini/article/6759392", "text": "Няма точни дати за присъединяване на страните от Западните Балкани към ЕС, заяви председателят на Европейската комисия Жан-Клод Юнкер пред Европейския парламент в Страсбург. Преди две седмици посетих региона, посочи той. Порази ме страстта към ЕС. Това ми вдъхна нова вяра, че ако този драматичен регион е толкова решен да се преобрази из основи, трябва да бъде част от ЕС. Бих искал такава вяра да виждам и в 27-те държави от Общността, заяви Юнкер, предаде БТА. По неговите думи, преди да влязат в ЕС, Западните Балкани имат много работа - всички двустранни спорове трябва да бъдат решени, необходимо е повече единство, налагат се промени в областта на върховенството на закона. Няма бърза писта за прием в ЕС, съдържанието е с предимство пред скоростта. Няма ясни срокове, но съм убеден, че със Западните Балкани имаме общо бъдеще, допълни председателят на ЕК.", "date": "2018.03.13", "title": "Юнкер: Няма точни дати за присъединяване на страните от Западните Балкани към ЕС"}
{"url": "https://www.24chasa.bg/novini/article/6759410", "text": "Някои британци заменят тоалетната хартия, като наблягат на повторно използваем неин заместител - семейните кърпички, които се изпират след употреба, пише в. \"Метро\". По този начин много от привържениците на пестеливото използване на ресурсите във Великобритания ще бъдат доволни. Пускането на хартия в отпадните води не е най- разумното и екологично издържано решение, смятат те. Повторно използваемите кърпички се събират в специален контейнер след употребата им. След това се пускат за изпиране в пералнята. Британците наричат този хигиенен продукт \"Family cloth\". Кърпичките са с формата на правоъгълници и се предлагат в най-различни десени. Те се използват по идентичен начин като отрязъците тоалетна хартия. С новия артикул могат да бъдат направени икономии в домакинствата.", "date": "2018.03.13", "title": "Британци преминават към повторно използваема тоалетна хартия"}
{"url": "https://www.24chasa.bg/novini/article/6759494", "text": "Британската полиция беше извикана днес да провери подозрителен пакет в парламента в Лондон - втори подобен случай за последните два дни, предаде Ройтерс, цитирана от БТА. \"Извикани са специалисти от полицията и пакетът ще бъде проверен\", заявиха органите на реда, като добавиха, че няма информация за пострадали хора. Вчера беше съобщено за подозрително вещество. Впоследствие беше установено, че то не е опасно, но двама човека бяха откарани в болница като предпазна мярка.", "date": "2018.03.13", "title": "Проверяват нов подозрителен пакет в британския парламент"}
{"url": "https://www.24chasa.bg/novini/article/6759489", "text": "След повече от 5-часова дискусия съдийската колегия на Висшия съдебен съвет не успя да избере шеф на Софийския градски съд. За поста се състезаваха двама - Евгени Георгиев, който е граждански съдия и е бил за кратко зам.-шеф на съда, и Светлин Михайлов, който оглавяваше СГС от 2004г. до 2009 г. Изслушването на Георгиев продължи час и половина, а на Михайлов повече от 2 часа. Георгиев получи 5 гласа в своя подкрепа, а Михайлов - 2. 7 от кадровиците не подкрепиха нито един от двамата. Съдийската колегия е общо от 14 души.  Така се отива към нова процедура за избор на шеф на СГС. Шефският пост е свободен, след като миналата година титулярът Калоян Топалов напусна съдебната система. При изслушването на Георгиев основните въпроси бяха около неговите 3 специализации в САЩ и Германия, както и това, че притежава 58 акции във фалиралата КТБ, купени през 2008 г. По отношение на акциите, той каза, че това от негова страна е една лоша инвестиция, защото в момента не струват нищо, а за специализациите обясни, че лично си е подавал документите и въпреки, че има квалификация и опит, които да му позволяват да работи в чужбина, той е предпочел да остане в България. Въпросите към Светлин Михайлов бяха най-вече свързани с неговото имотно състояние, с това, че е декларирал над 1 млн. лева по влогове. Той обясни, че парите са му не само от сделки, но и от наеми, лихви.", "date": "2018.03.13", "title": "Съдийската колегия на ВСС не избра шеф на Софийския градски съд"}
{"url": "https://www.24chasa.bg/novini/article/6759510", "text": "Турция няма да използва комплексите С-400 в Сирия или други страни, а само за защита на своята територия, заяви днес министърът на външните работи на Турция Мевлют Чавушоглу пред студенти и преподаватели на Московския държавен институт по международни отношения, съобщи ТАСС, цитирана от БТА. Ние не можем за използваме С-4000 по време на операция \"Маслинова клонка\" и подобни операции, защото можем да я използваме само за защита на своите територии, каза той. Чавушоглу каза също, че Русия и Турция трябва да прекраятят нарушенията на примирието в сирийските Идлиб и Източна Гута. Трябва да укрепваме сътрудничеството, в това число с Русия, в борбата с \"Ислямска държава\", да следим, да обменяме информация за придвижването на терористи, каза той. Ние водим конструктивен диалог с Русия за Сирия, виждаме неговите плодове. Сформираха се цели зони за сигурност, ние преформатирахме нашите двустранни срещи във формат Астана и Сочи, отбеляза Чавушоглу. Благодарение на това ситуацията в Сирия в момента е напълно различна. Но ние трябва да спрем нарушаването на прекратяването на огъня в Източна Гута и Идлиб, каза Чавушоглу. По думите на министъра Русия иска да остане в Сирия за дълго време, тя има и военни бази там. \"Отнасяме се към към това с разбиране. Трябва да си сътрудничим\", каза той.", "date": "2018.03.13", "title": "Чавушоглу: Ще ползваме системите С-400 само за защита на Турция, а не в други страни"}
{"url": "https://www.24chasa.bg/novini/article/6759527", "text": "Първият дипломат на Атина Никос Кодзиас ще посети Скопие следващата седмица, съобщиха от Министерството на външните работи за местната редакция на радио „Свободна Европа“ , цитирана от Фокус. За точната дата на визитата на Кодзиас медиите ще бъдат информирани в петък, 16 март, поясниха от външнополитическото ведомство. Според гръцкия вестник „Та Неа“ Кодзиас ще бъде в Скопие на 22 и 23 март.", "date": "2018.03.13", "title": "Никос Кодзиас ще посети Скопие следващата седмица"}
{"url": "https://www.24chasa.bg/novini/article/6759534", "text": "Напусна ни журналистът Надежда Богоявленска - дългогодишен международен редактор в програма \"Хоризонт\" на  и предаването \"Събота 150\". Част от кариерата ѝ премина и през Международната редакция на БТА и като кореспондент на агенцията в Москва. Поклонението ще бъде на 15 март от 12 часа в църквата \" Света София\". Поклон пред паметта ѝ!", "date": "2018.03.13", "title": "Почина Надежда Богоявленска -международен редактор в програма \"Хоризонт\" на БНР"}
{"url": "https://www.24chasa.bg/novini/article/6759526", "text": "Преминаването на исканата от Доналд Тръмп бъдеща стена не е проблем, уверяват предизвикателно някои живеещи на границата мексиканци преди пристигането на президента на САЩ от другата страна на границата в Калифорния за оглед на прототипи на стената. Обитателят на Белия дом, който нарече мексиканските мигранти \"престъпници\" и обеща изграждането на гранична стена, за която да плати Мексико, предизвика дипломатическа криза между двамата съседи и засегна гордостта на мексиканците. Идването на Тръмп на границата се приема от мексиканците като нова провокация, предава БТА. Президентът на САЩ ще разгледа осемте внушителни прототипа, които са издигнати в Отай Меса, в пустинен район на Сан Диего, срещу северния мексикански град Тихуана. Тръмп идва да ни каже, че \"ще направи каквото е казал за стената\", казва Еладио Санчес, който от дете живее в беден прашен квартал на няколко метра от металната бариера. \"Първо сложиха металното ограждение, после мрежеста ограда с шипове, а сега тия нови стени, които мислят да строят. Всеки път добавят нови и все по-високи\", оплаква се 30-годишният мексиканец гледайки прототипите от скромния си дом от сиви тухли. Прототипите с височина 9 метра и напълно гладки стени са построени от шест различни фирми. Всеки от тях струва между 300 000 и 500 000 долара. Очаква се избраният модел да бъде издигнат върху поне част от дългата 3200 км американско-мексиканска граница, която е една от най-прекосяваните в света. Според Санчес, който е прекосявал незаконно границата, най-трудната за преминаване от бъдещите стени е тази с метално покритие по върха и шипове. \"И тя може да се премине, просто е малко по-трудно. Винаги се търси начин да се премине. От необходимост, а не защото на човек му се иска\", оправдава се той. За пристигането на Тръмп довечера защитниците на правата на мигрантите подготвят \"мирна, но много твърда демонстрация\" срещу Тръмп и стената му. По някои оценки в САЩ живеят около 11 милиона незаконни мигранти, повечето мексиканци. \"Все повече мексиканци ще преминават\", предупреждава Сержио Тамаи, основател на НПО \"Ангели без граници\". Без значение дали през пустинята, през планините или с помощта на каналджии, \"те винаги ще намират начин да преминават\", продължава той. \"Тази воля да прекосят границата и да помогнат на семейството си е толкова силна, толкова мощна енергия\", обяснява борбеният активист пред приюта \"Хотел Мигранте\", който е основал в Мексикали на границата със САЩ. Този град е разделен от Калексико в САЩ с ръждясала метална стена, обсипана с разноцветни графити. Вижда се изображение на Богородицата от Гваделупа или хумористичният призив \"Проникни ме\". Повече от година след встъпването в длъжност на Тръмп никой от двамата държавни глави не е направил официално посещение в страната на другия, за пръв път в съвременната история на САЩ и Мексико. В телефонен разговор на 20 февруари мексиканският президент Енрике Пеня Нието категорично е потвърдил, че \"никога няма да платим за стена по границата\", разказа миналата седмица мексиканският външен министър Луис Видегарай. \"С Тръмп всичко е по-трудно, той е голям расист, не иска никого, експулсира много хора\", казва 56-годишният Кармело Алфаро, който се е примирил да живее далеч от жена си и трите си деца, останали в Сан Франциско в Калифорния, където е работил като градинар повече от 15 години. Седнал на дюшек на пода в приюта \"Хотел Мигранте\" Алфаро казва, че ще се върне \"сам-самичък\" в родното си място в западния щат Халиско. \"Сега е толкова трудно да се пресече\" границата, казва той. Край оградата на къщата си Еладио Санчес се оплаква от бъдещата стена, от която няма да може да вижда планините в пустинята. \"Като не иска незаконно пребиваващи, да ни даде работна виза\", казва той, визирайки Тръмп. ", "date": "2018.03.13", "title": "Mексиканците: Да преминеш стената на Тръмп? Лесна работа"}
{"url": "https://www.24chasa.bg/novini/article/6759538", "text": "18-годишно момиче е пострадало при катастрофа на ул. „Отец Паисий”. Това съобщиха от ОДМВР - Добрич. Сигналът за инцидента е подаден на 12 март около 09.15 часа. Съобщено е за възникнало пътнотранспортно произшествие по ул. „Отец Паисий” в град Добрич. Установено е, че лице с инициали М. Н. (на 46 г.) от град Добрич (водач на лек автомобил „Опел Астра”) не пропуска движещия се по път с предимство лек автомобил „Опел Кадет” с добричка регистрация и предизвиква пътнотранспортно произшествие. Вследствие на инцидента е пострадала возещата се на задна седалка в лек автомобил „Опел Кадет” жена на 18 г., която е била без обезопасителен колан. Същата е настанена в МБАЛ - Добрич с мозъчно сътресение и контузна рана, без опасност за живота. Двамата водачи са с отрицателни проби за употреба на алкохол. На водача на лек автомобил „Опел Астра” и на пострадалата са съставени АУАН по ЗДвП.", "date": "2018.03.13", "title": "18-годишна пострада при катастрофа в Добрич"}
{"url": "https://www.24chasa.bg/novini/article/6759540", "text": "През 2018 г. сме заложили 100 хил. лв. за почистване на преливници. Това каза кметът на София Йорданка Фандъкова по време на проверката на язовир \"Мърчаево\", предаде репортер на Агенция „Фокус“. Според нея най-важни са мерките по превенция. „Превенцията за нас по отношение на язовирите е ежегодното чистене на 500-метровите участъци след преливника. Това се прави всяка година. Тази година сме заложили бюджет около 100 хил. лв. за това. Много важна наша задача е почистването на речните корита и деретета. Тук в район „Витоша“ има много дерета“, каза кметът на София. Тя отчете, че през изминалата година са почистени 117 км речни корита, включително 5 км от река Искър в район „Кремиковци“.  „Това беше за първи път от много години. За 2018 г. сме заложили около 2 млн. и 700 хил. лв, от които 1, 5 млн. от общинския бюджет за почистването на около 85 км. речни корита“, заяви Фандъкова. Във връзка с образуваното свлачище на пътя Княжево-Владая, Фандъкова каза, че има пропадане на подпорната стена в този участък. \"Това е обект, който се поддържа от АПИ. Разговарях с директора инж. Атанасов и той ме увери, че предприема всички възможни действия за обезопасяване, а след това за възстановяване на участъка\", каза Фанъдкова. Тя поясни, че е била на място и е видяла, че той е обезопасен. Според нея възможно най-бързо трябва да се възстанови, защото в момента той е стеснен.", "date": "2018.03.13", "title": "Фандъкова: През 2018 г. сме заложили 100 хил. лв. за почистване на преливници"}
{"url": "https://www.24chasa.bg/novini/article/6759537", "text": "През 2017 г. износът на България за ЕС нараства с 10.8% спрямо 2016 г. и е в размер на 34 518.7 млн. лева. Основни търговски партньори на България са Германия, Италия, Румъния, Гърция, Белгия и Франция, които формират 67.5% от износа за държавите - членки на ЕС. Това съобщиха от пресцентъра на Националния статистически институт. През декември 2017 г. износът за ЕС се увеличава с 2.7% спрямо съответния месец на предходната година и е на стойност 2 507.8 млн. лева. При износа на България за ЕС, разпределен според Стандартната външнотърговска класификация, през 2017 г. в сравнение с 2016 г. най-голям ръст е отбелязан в секторите „Мазнини, масла и восъци от животински и растителен произход“ (30.3%) и „Артикули, класифицирани главно според вида на материала“2 (23.9%). Най-голям спад се наблюдава в сектор „Безалкохолни и алкохолни напитки и тютюн“ (14.8%). Вносът на България от ЕС през 2017 г. се увеличава с 11.2% спрямо предходната година и достига 37 794.7 млн. лв. по цени CIF. Най-голям е стойностният обем на стоките, внесени от Германия, Италия, Румъния, Испания и Гърция. През декември 2017 г. вносът на България от държавите - членки на ЕС, нараства със 7.0% в сравнение с декември 2016 г. и е в размер на 3 280.7 млн. лева. При вноса от ЕС, разпределен според Стандартната външнотърговска класификация, през 2017 г. спрямо 2016 г. най-голямо процентно увеличение е отчетено в сектор „Необработени (сурови) материали, негодни за консумация (изкл. горивата)“2 (45.6%). Намаление се наблюдава единствено в сектор „Мазнини, масла и восъци от животински и растителен произход)“ (5.6%). Външнотърговското салдо (износ FOB - внос CIF) на България с ЕС за 2017 г. е отрицателно и е на стойност 3 276.0 млн. лева. По цени FOB/FOB (след елиминиране на разходите за транспорт и застраховки при внос на стоки) салдото също е отрицателно и е в размер на 950.6 млн. лева.", "date": "2018.03.13", "title": "Износът ни към ЕС с 10.8% ръст, цигарите и алкохолът са с най-голям спад"}
{"url": "https://www.24chasa.bg/novini/article/6759546", "text": "Ново свлачище се е образувало в златаришкото село Калайджии. Това съобщи за  „Фокус“ кметът на Златарица Пенчо Чанев. Земната маса се е свлякла пред няколко дни. Свлачището се намира на кръстовище в селото, между ул. „3-та“ и „4-та“. Ширината му е около 200 метра, а площта, на която се простира вътре в населеното място, е около 7-8 дка. Според кмета свлачищните процеси продължават и ако не се вземат мерки на време, засегнатата площ ще се разрасне. „Застрашена от откъсване е и улица „4-та“. Ако и тя пропадне, 1/3 от населението в селото ще остане откъснато от света. Застрашени са и няколко къщи, които се намират на около метър от свлачището“, посочи Пенчо Чанев. Той допълни, че във връзка с новообразувалото се свлачище е изпратено уведомително писма до Министерство на регионалното развитие и благоустройството с копие до „Геозащита Плевен“. Очаква се да пристигне екип, който да го регистрира. Кметът подчерта, че това не е единственото свлачище на територията на Калайджии. Преди няколко години е пропаднала земна маса на другия край на селото, която също е затворила път. До ден днешен жителите на селото използват обходен маршрут, въпреки че има изготвен проект за укрепване на пътя. Проектът е на стойност 200 000 лева. Пенчо Чанев посочи, че община Златарица е една от общините с най- много образували се свлачище не само на територията на област Велико Търново, но и на територията на цялата страна. Едно от големите свличания на земна маси е в село Шивачево. За укрепването му Община Златарица е отделила собствени средства в размер на 120 000 лева. Ремонтните дейности обаче все още не са стартирали заради лошото време. Преди няколко часа кметът е получил обаждане от кметския наместник на село Разсоха, който го е уведомил също за свлачищни процеси в селото. „Непрекъснато се образуват нови свлачища. Това са много големи обекти за нас, които изискват много средства. Тези суми са непосилни за една малка община“, посочи Пенчо Чанев, като допълни, че за укрепване на трите свлачища ще са необхдоими над 1 млн. лева.", "date": "2018.03.13", "title": "Свлачище във Великотърновско застрашава  1/3 от населението от откъсване"}
{"url": "https://www.24chasa.bg/novini/article/6759115", "text": "Европейският парламент обсъди днес застоя в преговорите по напускането на Великобритания. Мнозинството изрази мнение, че и ЕС, и Лондон, губят от решението на повечето британски избиратели. Намираме се на кръстопът, необходимо е да няма отстъпление от постигнатите досега договорености, заяви зам.-министър Моника Панайотова от името на българското председателство на Съвета на ЕС, цитирана от БТА. Тя отбеляза необходимостта от траен напредък в преговорите, както и това, че в последните 14 месеца са прозвучали много изявления от британската страна, но са необходими предложения. Председателят на Европейската комисия Жан-Клод Юнкер посочи, че с всеки изминал ден спешността от постигането на споразумение с Лондон нараства. По неговите думи е нужна повече яснота за бъдещите отношения с Великобритания. Юнкер определи въпроса с границата между Ирландия и Северна Ирландия като европейски. Европейската народна партия (ЕНП) коментира, че напускането на Великобритания е лошо за всички и поздрави единството на държавите от ЕС в преговорите с Лондон досега. ЕНП подкрепи прилагането на временен срок до пълното оттегляне на Великобритания, но при спазване на свободата на движение. Социалистите и демократите определиха преговорите като \"титанично усилие\". Стоките не са по-важни от хората, в преходния срок изцяло трябва да бъде прилагано правото на ЕС, настояха те. Европейските реформатори и консерватори коментираха, че от напускането на Великобритания губят едновременно Лондон и ЕС. АЛДЕ предложи да започнат преговори за споразумение за асоцииране между ЕС и Великобритания. Групата на Зелените изрази мнение, че продължителността на преходния срок не бива да бъде точно посочвана. Европейската обединена левица настоя всички права на гражданите да останат в сила до пълното напускане на Великобритания. Групата \"Европа на свободата и пряката демокрация\" заяви, че ако Великобритания не беше в ЕС, щеше да сключи със САЩ търговско споразумение за 48 часа. ЕК ни изнудва в преговорите, британците не гласуваха за преходен срок, а за напускане, добавиха представителите на групата. От групата \"Европа на народите и свободата\" сравниха ЕС с горящия Рим и с \"Титаник\". Тази група отбеляза, че опитът Великобритания да бъде \"наказана\" ще доведе до икономически загуби за ЕС.", "date": "2018.03.13", "title": "Юнкер: С всеки ден спешността от споразумение с Лондон нараства"}
{"url": "https://www.24chasa.bg/novini/article/6759132", "text": "42-годишна жителка на сръбския град Нови Пазар е поредната жертва на епидемията от морбили в Сърбия, съобщава белградският вестник \"Блиц\". Жената е била хоспитализирана в петък в инфекциозното отделение на болницата в този град с диагноза морбили и възпаление на белите дробове, предава БТА. Бисера Т. е десетата жертва на морбили, след като бе обявена епидемия от тази заразна болест в Сърбия.", "date": "2018.03.13", "title": "42-годишна стана 10-ата жертва на морбили в Сърбия"}
{"url": "https://www.24chasa.bg/novini/article/6759123", "text": "Президентът Румен Радев свиква консултативния съвет, на който ще бъдат разгледани въпросите за енергийната сигурност на страната. Това обяви самият Румен Радев при посещението си в 68-а бригада \"Специални сили\" в Пловдив. Според президента ЧЕЗ продължава да бъде актуална тема и правителството дължи на народа отговори на въпроса - каква е схемата на финансиране и по какъв начин сделката е получила политическа подкрепа. \"Всички знаем, че без такава няма как подобна фирма да получи огромна ангажираност от банки. Докато не е ясен въпросът за схемата на финансиране, няма как да сме наясно и с това, под каква форма и по какъв начин българското правителство се кани да стане партньор на г-жа Гинка Върбакова\", подчерта Румен Радев. Според него трябва да бъде получен отговор на въпроса - кой води преговорите от името на българската държава и от името на г-жа Върбакова. По тази причина смята, че е основателно да свика консултативен съвет за енергийна сигурност през втората половина на април.", "date": "2018.03.13", "title": "Президентът свиква консултативния съвет заради енергийната сигурност на страната (Видео)"}
{"url": "https://www.24chasa.bg/novini/article/6759134", "text": "До 15 март предприятията и самоосигуряващите се лица, които са изплатили през 2017 г. доходи на физически лица, посочени в чл. 73, ал. 1 от Закона за данъците върху доходите на физическите лица (ЗДДФЛ), са длъжни да представят в НАП справка по образец за тези доходи. Това съобщиха от пресцентъра на НАП.  В справката по чл. 73, ал. 1 от ЗДДФЛ се обявяват изплатените през годината доходи на физически лица от: - друга стопанска дейност (извънтрудови правоотношения, упражняване на свободна професия, за авторски и лицензионни възнаграждения и др. посочени в чл. 29 от ЗДДФЛ); - наем или друго възмездно предоставяне за ползване на права или имущество; - доходи, посочени в чл. 35 от ЗДДФЛ, включително облагаемите парични и предметни награди от игри, от състезания и конкурси, които не са предоставени от работодател или възложител; - доходи, подлежащи на облагане с окончателен данък по реда на глава шеста от ЗДДФЛ, включително доходи от дивиденти и ликвидационни дялове; - доходи от прехвърляне на права и имущество и други доходи, посочени в чл. 73, ал. 1 от ЗДДФЛ. Доходите, които следва да се включат в справката, изчерпателно са описани в номенклатурата за вид на дохода към утвърдения от министъра на финансите образец на справката. Информацията от справките, които предприятията подават, позволява на приходната администрация да извърши съпоставка на декларираните данни от платците и получателите на доходи. Санкциите за непредставяне на данни за изплатени суми на физически лица, както и за посочване на неверни или непълни данни в справката, са в размер до 250 лева. Глобата се налага за всяко физическо лице, за което не е подадена информация или подадената информация не е коректна. Повече информация за попълването и подаването на справката по чл. 73, ал. 1 от ЗДДФЛ може да се получи на телефона за информация на НАП 0700 18 700 на цената на градски разговор.", "date": "2018.03.13", "title": "2 дни за фирмите да подадат в НАП данни за платени доходи на физически лица"}
{"url": "https://www.24chasa.bg/novini/article/6759145", "text": "Всички декларации по Закона за корпоративното подоходно облагане, за които задължението за подаване възниква след 31.12.2017 г., се подават единствено по електронен път. Това се отнася и за годишната декларация за облагане с корпоративни данъци за 2017 г., срокът за подаването, на която е 2 април 2018 г. (31 март е в събота). С тази декларация се подава и годишен отчет за дейността. В същия срок трябва да се плати и дължимият корпоративен данък, след приспадане на направените авансови вноски. Това съобщиха от пресцентъра на НАП.  Плащането на задължението към хазната може да стане във всяка банка с попълване на вносна бележка за плащане към бюджета. Други варианти за плащане са с пощенски запис или чрез интернет. Неподаването на декларациите се санкционира, като минималната глоба е 500 лева за юридическото лице и 200 лева за управителя на фирмата. Повече информация за попълването и подаване на декларацията за облагане с корпоративен данък може да се получи на телефона за информация на НАП 0700 18 700 на цената на градски разговор.", "date": "2018.03.13", "title": "Корпоративните декларации се подават само по електронен път"}
{"url": "https://www.24chasa.bg/novini/article/6759152", "text": "В София живеят 19 процента от населението и 21.7 процента от работната сила на страната. В София е регистриран най-високият коефициент на заетост в България сред населението в трудоспособна възраст през 2016 г. – 72.5%, като достига до 89.9% във възрастовата група между 35 и 44 години, Това каза кметът на София Йорданка Фандъкова по време на откриването на Дни на кариерата за осигуряване на стажантски и работни места за млади хора, съобщиха от пресцентъра на Столична община. Подобрява се образователната структура и над половината от заетите са със завършено висше образование и броят и делът им продължават да нарастват за сметка на тези със средно, основно и по-ниско образование, посочи още Фандъкова . София се отличава с най-високата месечна работна заплата сред всички области в България. Столичният кмет Фандъкова поздрави Job Tiger за организацията и посочи , че изложението дава възможност както на компаниите, така също на младите хора за пряка комуникация. Това събитие е най- прекия път между младите хора и компаниите, каза Йорданка Фандъкова . Все по –сериозно се чувства липсата на работна ръка в отделни сектори. Фактът, че повече от 130 фирми присъстват на изложението показва,че бизнесът оценява тази възможност за пряк контакт с младите хора. За ефективността на събитието говори и и фактът, че повече от 40 000 човека са намерили своята първа работа по време на Дните на кариерата. Йорданка Фандъкова сподели, че Столичната община и общинските дружества са отворени за провеждане на стажове и кани младите хора да започнат своята първа работа в структурите на общината.", "date": "2018.03.13", "title": "Фандъкова: Повече от половината от заетите в София са със висше образование"}
{"url": "https://www.24chasa.bg/novini/article/6759159", "text": "Правителството на словашкия премиер Роберт Фицо е по-близо до възможността да падне, след като по-малкият му коалиционен партньор, партия \"Мост-Хид\" (\"Мост\"), призова за предсрочни избори в контекста на политическата криза около убийството на журналиста Ян Куциак, предаде Ройтерс. Снощи \"Мост-Хид\" заяви след повече от осемчасови разисквания, че ще поиска от останалите партии в управляващата коалиция споразумение за предсрочни избори, като в противен случай ще я напусне. \"Смятаме, че тази ситуация може да бъде уредена единствено чрез предсрочни избори\", заяви пред репортери лидерът на партията на етническите унгарци в Словакия Бела Бугар. Словакия изпадна в политическа криза след убийството на журналиста Ян Куциак в края на миналия месец, което предизвика най-големите улични протести след падането на комунизма преди близо три десетилетия и доведе правителството на Фицо на ръба на оцеляването. Словашкият премиер, управлявал страната през десет от последните 12 години, се мъчи да запази целостта на своята трипартийна управляваща коалиция. По-рано вчера най-приближеният му човек в неговата социалдемократическа партия \"Смер\" (\"Посока\"), министърът на вътрешните работи Роберт Калиняк, подаде оставка, за което \"Мост-Хид\" настояваше още от миналата седмица. С оглед на разрастващите се улични протести обаче \"Мост-Хид\" реши да увеличи своите искания. Коалицията на Фицо има крехко мнозинство в парламента. Той може да опита да управлява с правителство на малцинството, без \"Мост-Хид\", но ще има ограничени възможности на разположение за подкрепа. При това лидерът на третия партньор в управлението, Словашката национална партия, Андрей Данко каза, че ще иска предсрочни избори, ако управляващата коалиция загуби мнозинството си, предаде БТА. Бугар заяви, че ще се стреми евентуалното свикване на предсрочни избори от коалицията, за което той призовава, да стане при условията на \"Мост-Хид\". Опозиционните партии подготвят предложение за вот на недоверие срещу правителството на Фицо. Бугар каза, че е твърде рано да се каже как партията му ще гласува по този въпрос.", "date": "2018.03.13", "title": "Словакия върви към предсрочни избори след разединението в управляващата коалиция"}
{"url": "https://www.24chasa.bg/novini/article/6759169", "text": "Контрабандна валута с левова равностойност повече от 47 000 лева и 320 грама златни накити иззеха митнически и гранични служители на ГКПП \"Лесово\", съобщиха от митницата в Бургас. Недекларираните румънски леи, турски лири, евро, британски лири и швейцарски франкове, както и златните изделия са открити при проверка на лек автомобил с румънска регистрация, управляван от турски гражданин. Срещу нарушителя е съставен акт по Валутния закон. Контрабандната валута и златото ще бъдат отнети в полза на държавата.", "date": "2018.03.13", "title": "Иззеха контрабандни златни накити и валута на \"Лесово\""}
{"url": "https://www.24chasa.bg/novini/article/6759182", "text": "Преди около 74 000 години на индонезийския остров Суматра изригва супервулкан. Природното бедствие променя съществено земната атмосфера и бележи началото на трудни и дори гибелни времена за редица видове, сред които и хората от каменната епоха. Резултатите от ново изследване обаче показват, че ловците и събирачите, обитавали крайбрежието на РЮА на около 9000 километра от мястото на изригването, устояват на бедствието, съобщават Ройтерс и ЮПИ, позовавайки се на публикация в сп. \"Нейчър\". Когато изригва преди десетки хиляди години, супервулканът Тоба изхвърля в атмосферата огромно количество скали, газ и вулканично стъкло. Те се разпространяват по цялата планета, засенчват слънчевата светлина и поставят началото на продължила десетилетия наред \"вулканична зима\", оказала се гибелна за много видове, предава БТА. Учените не са единодушни по отношение на последиците от изригването на супервулкана Тоба - едно от най-мощните в историята на Земята. Според част от тях бедствието едва не е довело до изчезването на човешката популация. Други са на мнение, че ефектът от него не е бил толкова опустошителен. Международен екип от учени под ръководството на специалисти от университета на Аризона, САЩ, е открил доказателства, че ловците и събирачите, обитавали южното крайбрежие на РЮА, са преживели бедствието. Анализирайки седименти от археологическия обект Пинакъл Пойнт в близост до Мосъл Бей, РЮА, изследователите са идентифицирали микроскопични частици вулканично стъкло от Тоба. Специалистите обясняват, че при формирането си вулканичното стъкло запазва уникалния \"подпис\" на вулкана, от който е изхвърлено. Находката свидетелства, че хората в този район са продължили да го населяват и да се развиват и след изригването на Тоба, като бедствието не е повлияло на всекидневния им живот. Учените допускат, че крайбрежието се е превърнало в своебразно убежище за древните му обитатели, разчитали за прехрана основно на морски видове, върху които ефектът от бедствието не е бил толкова опустошителен, колкото върху сухоземните растения и животни.", "date": "2018.03.13", "title": "Хора от каменната епоха са оцелели след изригване на супервулкан на остров Суматра"}
{"url": "https://www.24chasa.bg/novini/article/6759140", "text": "Руският запасен генерал Леонид Решетников, бивш резидент на КГБ у нас и отговорник за кремълската политика на Балканите, коментира в профила си във Фейсбук страстите, разгорели се след изказването на руския патриарх Кирил в София, че руската армия, а не представители на други народи в империята, са освобождавали България. През 2016 година около Решетников стана скандал у нас - говореше се, че той е избрал по профил новия президент на България Румен Радев и че е спуснал името му на конспиративна среща с Корнелия Нинова в хотела до Дома на архитекта. Ето какво написа Решетников във фейсбук: Ден по-късно Решетников продължава темата в друг свой пост: , пише Решетников в социалната мрежа.", "date": "2018.03.13", "title": "Ген. Решетников от КГБ: Думите на патриарха пред Радев са от обида и любов"}
{"url": "https://www.24chasa.bg/novini/article/6759186", "text": "Европейският съюз ще подкрепи Великобритания, след като тя каза, че е много вероятно Русия да стои зад покушението срещу бивш руски двоен агент в Англия. Това заяви днес заместник-председателят на Европейската комисия Валдис Домбровскис, цитиран от Ройтерс. \"Ние сме много загрижени за ситуацията, а също за разкритията, направени досега от Обединеното кралство\", каза Домбровскис пред репортери в Брюксел. Той добави, че Великобритания може да разчита на \"солидарността на ЕС в това отношение\", предава БТА. Домбровскис, който е еврокомисар по въпросите на общата валута, не даде подробности. Вчера друг заместник-председател на еврокомисията, Франс Тимерманс, каза пред Европейския парламент, че ЕС ще прояви солидарност с Великобритания, която догодина ще напусне съюза, отбелязва Ройтерс. Агенцията посочва, че представителите на ЕС, който се опитва да държи общ фронт в санкциите срещу Русия заради намесата й в Украйна, не декларират, че ще се присъединят към евентуални британски санкции заради покушението срещу бившия руски разузнавач Сергей Скрипал и дъщеря му.", "date": "2018.03.13", "title": "Лидери на ЕС: Много вероятно Русия да стои зад покушението срещу бившия руски агент"}
{"url": "https://www.24chasa.bg/novini/article/6759193", "text": "Първо РУ - Перник издирва 80-годишния Стефан Лозанов Михайлов, съобщи ОДМВР. Мъжът е напуснал имот, обитаван от него в пернишкото село Витановци на 8 март тази година и оттогава е в неизвестност. Облечен е с износено жълто яке и тъмни панталони. Висок е около 170 см, с челна и теменна плешивост и с побелели коса и брада. Страда от старческа деменция.", "date": "2018.03.13", "title": "Полицията в Перник издирва 80-годишен мъж"}
{"url": "https://www.24chasa.bg/novini/article/6759228", "text": "Говорейки в рамките на пресконференция със заместник-държавния секретар на САЩ за Европа и Евразия – Уес Мичъл, президентът на Косово Хашим Тачи заяви, че диалогът за нормализиране на двустранните отношения между Белград и Прищина ще бъде приключен в съответствие с Конституцията и законите на Косово, което изключва разделяне, размяна на територии или автономия, съобщава електронното издание Gazeta Express, цитирано от Фокус. Говорейки за водения под егидата на Европейския съюз диалог между двете страни, Тачи изрази увереност, че той ще доведе до помирение въз основа на европейския дух и при зачитане на териториалната цялост на страната. „Косово не приема разделяне, обмен на територия или автономия\", категоричен бе Тачи.", "date": "2018.03.13", "title": "Косово: Диалогът ни с Белград ще приключи без разделяне и размяна на територии"}
{"url": "https://www.24chasa.bg/novini/article/6759227", "text": "Преливат реките в Хърватия, на места е обявено извънредно положение, съобщават местните медии. В Хърватска Кощайница е обявено извънредно положение след като нивото на река Уна надхвърли 450 см. Пожарникари и служители на Червения кръст помагат на населението да издига насипи, предаде БТА. Хърватската телевизия съобщи, че водата е наводнила няколко къщи и път, който е откъснал от света десетки жители. В Карловац също е обявено извънредно положение, тъй като тази сутрин в седем часа нивото на река Корана е било 779 см с тенденция за увеличение. Жителите на Карловац прекараха нощта в страх, тъй като водната вълна продължава да преминава през града. Борбата с придошлите води продължава. Заради наводненията в страната са затворени много пътища. Нивото на река Купа е 771 см, съобщи сайтът Индекс. В района на река Лика в Селище също е обявено извънредно положение.", "date": "2018.03.13", "title": "Преливат реките в Хърватия, на места обявиха извънредно положение"}
{"url": "https://www.24chasa.bg/novini/article/6759247", "text": "Ирак вдига забраната за международни полети до полуавтономния район Иракски Кюрдистан. Това обяви днес премиерът Хайдер ал Абади в изявление, цитирано от Ройтерс и БТА.  Регионалните летища в Кюрдистан ще бъдат под управлението на министерството на вътрешните работи, се посочва в изявлението. Забраната за международни полети бе част от санкциите, наложени на региона, след като през септември той проведе референдум за независимост въпреки съпротивата на Багдад.", "date": "2018.03.13", "title": "Ирак отмени забраната за международни полети до Иракски Кюрдистан"}
{"url": "https://www.24chasa.bg/novini/article/6759250", "text": "Мъж се е опитал да измъкне полицай от колата му пред австрийския парламент и е бил арестуван, предаде Асошиейтед прес, като се позова на полицията в столицата Виена. Инцидентът е станал малко след 8 ч. сутринта (9 ч. българско време). 26-годишният извършител, чието име не се съобщава, разговарял с полицая, който е част от охраната на парламента, а след това го сграбчил за дрехите и се опитал да го измъкне от колата. Полицаят е отблъснал нападателя с лютив спрей, ранявайки го леко. Самият полицай не е пострадал. Инцидентът стана след снощното нападение срещу австрийски войник, който охранявал сградата на иранското посолство във Виена. Нападателят, австрийски гражданин, е бил застрелян. Извършителят на атаката, на 26 години, е бил свързан с политическия ислям, съобщи на пресконференция директорката на австрийската служба за обществена сигурност Михаела Кардеис, цитирана от Франс прес. Нападателят е бил австриец от египетски произход. Той нанесъл множество удари с нож на войника, който първо използвал лютив спрей, а след това изстрелял \"най-малко четири куршума\". Нападателят е бил убит на място. Войникът е приет в болница с рани по ръката и в състояние на шок. Полицията във Виена нареди да се засили охраната около всички дипломатически представителства в австрийската столица.", "date": "2018.03.13", "title": "Мъж се опита да нападне полицай от \nохраната на австрийския парламент"}
{"url": "https://www.24chasa.bg/novini/article/6759248", "text": "Образуваният от ледника Перито Морено свод в Патагония се счупи на две части през нощта в неделя срещу понеделник по време на буря, която попречила на туристи да присъстват на забележителния феномен, предаде Франс прес. Хиляди туристи пътували специално до района, където се намира ледникът, за да наблюдават феномена, тъй като отчупването на огромни блокове лед е впечатляващо. Националният парк \"Гласианес\" в Патагония, на 2000 км югозападно от Буенос Айрес, обаче не приемаше посетители, когато сводът на Перито Морено се счупил. \"Цепнатината отново е впечатляваща, но този път се е натрупала повече вода, отколкото предишните 4-5 пъти\", заяви преди няколко дни Лусиано Бернаки, директор на намиращия близо до парка \"Гласианес\" музей \"Гласианум\". Той поясни, че става въпрос за природен феномен, свързан с въпросния ледник. Особеността му е в това, че увеличава размерите си, за разлика от другите ледници, които губят от площта си. Именно това натрупване в края на краищата предизвиква счупването на свода и откъсването на огромни блокове лед, предаде БТА. Счупването на свода на ледника Перито Морено, който е включен в Списъка на световното културно и природно наследство на ЮНЕСКО, обикновено се наблюдава през месец март, т.е. в края на лятото и началото на есента в южното полукълбо.", "date": "2018.03.13", "title": "Сводът на ледника Перито Морено се разцепи на две по време на буря (Снимки)"}
{"url": "https://www.24chasa.bg/novini/article/6759258", "text": "7 месеца след първоначалното задържане под стража, Варненският апелативен съд потвърди отново ареста на Леман Якимова, привлечена като обвиняема затова, че през август миналата година, в съучастие с Ивайло Иванов, тя като подбудител и помагач, а той като извършител, без надлежно разрешително държали с цел разпространение повече от 86 кг марихуана и амфетамини. Втората съдебна инстанция потвърди като законосъобразно определение на ОС – Разград от 26 февруари 2018, с което е била оставена без уважение жалбата на защитата срещу постоянния арест на обвиняемата и молбата за изменение на мярката й за неотклонение. Якимова е в ареста от 18 август 2017 година с определение на ОС – Разград. Два дни преди това, в Цар Калоян, при проверка на автовоз органите на реда открили в тайник множество пакети с марихуана и амфетамини. Иззетата дрога била 8,055 кг марихуана на стойност 48 330 лв и 78,650 кг амфетамини на стойност 2 359 500 лв. Общата стойност на конфискуваната дрога е 2 млн 407 830,00лв. Иванов, който е вторият обвиняаем по това досъдебно производство на ОД на МВР-Разград, лично е посочил на разследващите тайника в автомобила, където са намерени наркотиците, както и начина по който същият да бъде отворен. Защитата на обвиняемата днес поиска изменение на мярката за процесуална принуда и се позова на продължителния срок, в който Якимова е задържана и престоява, както в арестните помещения в Разград, така и в Затвора – Сливен. Обвинението намира, че няма опасност Леман да извърши престъпление, но има доказателства, че може да се укрие от наказателно преследване. Това заключение се споделя и от състава на Варненския апелативен съд. От изготвената справка от служители на полицията се установяват контакти на обвиняемата Якимова с роднини и познати от Белгия и Турция, както и пътувания извън граница. С оглед тежестта на престъплението и способа на извършването му и втората съдебна инстанция намира, че Леман Якимова може да се укрие и с това да затрудни наказателното производство. Събраните в хода на разследването доказателства не разколебават обоснованото предположение, че Якимова е съпричастна към престъплението, за което е привлечена като обвиняема. Законът квалифицира това деяние като тежко, умишлено престъпление в особено големи размери, което се наказва строго от закона. Определението на Апелативния съд във Варна е окончателно.", "date": "2018.03.13", "title": "Оставиха в ареста жена, спипана с повече от 80 кг дрога"}
{"url": "https://www.24chasa.bg/novini/article/6759201", "text": ". А не на търговци, получили лиценз за частна охранителна дейност. Това заяви президентът Румен Радев при посещението си в бригада \"Специални сили\" в Пловдив. По думите му \"абдикирането на държавата от това много важно задължение не е в интерес на българските граждани\". Държавният глава уточни, че когато цели села си избират фирма да ги пази, е нещо съвсем различно. \"Вие правили ли сте репортажи за кметове, които се държат като феодали\", попита журналистите президентът. И добави: \" Ами сега такъв кмет ще си има феодална армия, която ще се издържа от държавата. Това за мен не е правилно\".", "date": "2018.03.13", "title": "Президентът за частната охрана: Кметове ще си имат феодална армия (Видео, снимки)"}
{"url": "https://www.24chasa.bg/novini/article/6759257", "text": "Тази сутрин почина Ахмед - палестинското момче, което през 1981 година доведох от Ливан. По искане на съпругата му Раджа д-р Ахмед Мелиджи ще бъде погребан в Бейрут. Това съобщи в профила си във Фейсбук телевизионерът Иван Гарелов. Гарелов има две деца - Калина и Стефан. Палестинецът Ахмед е от Ливан и, метафорично казано, е осиновен от журналиста по време на войната в родината му.  С камерата си Мистър \"Панорама\" снима  в местата на конфликти - Камбоджа, Виетнам, Ливан. По онова време като репортер от горещите точки Гарелов намира начин да изведе Ахмед от страната и момчето учи в България. След това се връща в родината си, има свое семейство, три деца. Преди няколко  години той пак пристига у нас, затормозен от последната война в Южен Ливан. Пак Гарелов му помага да се установи в с. Старцево, Златоградско. Там Ахмед започва работа като джипи, но получава твърде ниска заплата, защото пациентите му са малко. След България жена му и децата се връщат в Бейрут и живеят при неговата майка.", "date": "2018.03.13", "title": "Почина \"осиновеният\" от Иван Гарелов палестинец"}
{"url": "https://www.24chasa.bg/novini/article/6759267", "text": "Осем души са пострадали в района на италианския град Казерта, на 30 км североизточно от Неапол, след преминаването на торнадо, предаде  . Стихията е нанесла сериозни материални щети. Изкоренени са дървета, преобърнати са камион и ремарке. Силният вятър е повалил и много билбордове. Училищата и общинските институции са затворени днес, за да се извърши проверка за евентуални щети.", "date": "2018.03.13", "title": "Осем души пострадаха от торнадо в Италия"}
{"url": "https://www.24chasa.bg/novini/article/6759295", "text": "Жена и малко дете са в болница след пътно произшествие вчера в Пловдив. Това съобщиха от ОДМВР-Пловдив. Минути преди 18.00 часа пътни полицаи се отзовали на обаждане на тел. 112 за катастрофа на ул. „Пере Тошев“, където лек автомобил „Рено“ не спрял на знак „стоп“ и бил ударен от лек автомобил „Фолксваген“. Пострадали са 37-годишната шофьорка на първата кола и едногодишно момченце, което пътувало с нея. Зад волана на втория автомобил бил 21-годишен младеж. Алкохолните проби на двамата водачи са отрицателни. Катастрофата е отработена по административен ред.", "date": "2018.03.13", "title": "Жена и малко дете са в болница след катастрофа в Пловдив"}
{"url": "https://www.24chasa.bg/novini/article/6759300", "text": "Паметникът на кирилицата вече е поставен на Антарктида от полярниците ни и е част от инициативата за издигане на паметници на кирилицата в чужбина, каза в Националния пресклуб на БТА археологът проф. Николай Овчаров. Той уточни, че тази идея е негова и на автора на паметника инж. Младен Станев. Първият паметник на кирилицата беше поставен в Улан Батор, Монголия, а паметникът на Антарктида е вторият, като ще бъде монтиран и трети паметник на кирилицата в Новосибирск, Русия, каза проф.Овчаров. Може да се гордеем, тъй като вторият паметник на кирилицата се издига на Южния полюс, близо до българската антарктическа база, отбеляза инж.Младен Станев. По думите му имало увереност, че през тази година паметникът на кирилицата в Антарктида ще бъде включен към паметниците за защита към ЮНЕСКО, тъй като е единственият паметник на Южния полюс. Тази идея беше подкрепена от бившия монголски посланик, от проф.Христо Пимпирев и от Българския антарктически институт, както от много български държавни и частни институции, обясни инж.Станев. Той каза, че в основата на паметника в Южния полюс има капсули, напълнени с пръст от шест свети места за България - от Плиска, Преслав, Варна, Велико Търново, София и от гроба на хан Кубрат. Паметникът на Южния полюс, но и другите паметници на кирилицата, се изработват от хром, никел и от благороден месинг, защото това са \"вечни\" метали - не подлежат на корозия и не се замърсява природата, разказа инж.Младен Станев. Той изрази увереност, че през тази година проф. Николай Овчаров ще направи всичко възможно, за да убеди представител на държавата заедно с високопоставен духовник от БПЦ да бъде осветен не само паметникът на Антарктида, но и българският параклис на Южния полюс, който също не е осветен. Инициативата за поставяне на паметници на кирилицата е свързана с уникалната \"Мисия България\" на професорите Николай Овчаров и Пламен Павлов, които ще представят българското културно наследство по света, обясни инж.Станев. Той съобщи, че третият паметник на кирилицата ще бъде поставен за 24 май в третия по големина град в Русия - Новосибирск.", "date": "2018.03.13", "title": "На Антарктида вече поставиха паметника на кирилицата"}
{"url": "https://www.24chasa.bg/novini/article/6759301", "text": "Апелативният съд във Варна отказа да измени ареста на разследван за отвличане, извършено преди 2 години. Хюсмен Реджеб е привлечен като обвиняем заедно с други 3 лица затова, че в съучастие през март 2016 година отвлекли непълнолетно момче и поискали откуп за него. Съдът го остави в ареста. Реджеп е зад решетките от 18 януари тази година, а деянието е било извършено на 4 март преди 2 години в село Здравец, обл.Разград. Хюсмен в съучастие със Стефан Ив., Ивалин Ив. и Борис С. отвлекли Сали М., а като условие за освобождаването му поискали от брат му 600 лв. Според защитата на обвиняемия, събраните в хода на разследването доказателства сериозно разколебават обоснованото подозрение, че Хюсмен е съпричастен към отвличането. Нещо повече. Той не само се бил противопоставил, но и сам платил чуждия дълг от 600 лева. Прокуратурата е категорична, че още през 2016 година са събрани гласни свидетелства, които обосновават предположението, че Хюсмен е съпричастен към деянието, за което е привлечен под отговорност. Законодателят е предвидил тежко наказание за отвличане на непълнолетно лице - лишаване от свобода за срок от 10 до 20 години или доживотен затвор, и конфискация на част или на цялото имущество на виновния. Не са събрани доказателства, които да разколебаят извода, че е реална опасността Хюсмен да се укрие от наказателно преследване. Обвиняемият вече е осъждан два пъти с влезли в сила присъди и три пъти е бил освобождаван от наказателна отговорност с налагане на административно наказание глоба, но във всички случаи за извършени умишлени престъпления от общ характер.", "date": "2018.03.13", "title": "Обвинен за отвличане иска на свобода"}
{"url": "https://www.24chasa.bg/novini/article/6759306", "text": "Ръководителят на британската дипломатическата мисия в Русия Лори Бристоу бе привикан в Министерството на външните работи в Москва, съобщиха за РИА Новости от ведомството. „Днес в МВнР е привикан посланикът на Великобритания в Русия“, информираха от външнополитическото ведомство в Москва, без да разкриват допълнителни подробности, предаде \"Фокус\".", "date": "2018.03.13", "title": "Руското външно министерство привика посланика на Великобритания"}
{"url": "https://www.24chasa.bg/novini/article/6759308", "text": "През втория месец на 2018 г. столичното летище е обслужило 473 242 пътници. Това е ръст от 3,7% спрямо същия период на миналата година. През Терминал 2 са преминали 64% от всички пътници, а през Терминал 1 останалите 36%, съобщиха от летище София. Пътникопотокът по международни редовни линии е нараснал с 1,3%. Броят на пътуващите по вътрешни линии се е увеличил с 83% – oт над 10 хил. пътници през февруари 2017 г. на близо 18 хил. през същия месец на 2018 г. Причина за това е навлизане на втори превозвач по линията София-Варна от март 2017 г. Излетелите и кацнали самолети за периода са 4 122. През февруари 2018 г. каргото бележи ръст от 5%. Обработени са общо 1 568 тона товари и пощенски пратки.", "date": "2018.03.13", "title": "Летище София с близо 4% ръст на пътниците през февруари"}
{"url": "https://www.24chasa.bg/novini/article/6759313", "text": "Безработицата в България ще продължи да намалява, достигайки 179 000 души през 2019 година. Това е една от прогнозите за страната ни в доклад на Международната организация на труда, огласена при вчерашното откриване на пролетната сесия на управляващия й орган, съобщиха от пресцентъра на КНСБ, цитирани от БТА. На заседанието на управителния орган на МОТ, КНСБ е представена от президента Пламен Димитров, който е член на управителното тяло на международната организация. Ако прогнозата на МОТ се сбъдне, това ще бъде най-ниското ниво на хора без работа в съвременната икономическа история, по-ниско и от 2008 година, преди началото на глобалната финансова криза, допълват от пресцентъра на КНСБ. Една от най-важните теми на срещата на МОТ е неравенството между мъжете и жените. Според данните на организацията в световен план разликата в доходите между двата пола е 26 на сто. В Европа тази разлика е около 16 на сто, а в България - 14 на сто, сочат данни на КНСБ. Лидерът на КНСБ е сред докладчиците на срещата в Женева. Очаква се по-късно днес той да представи предложенията на групата на работниците за доброволните механизми, по които МОТ ще следи мерките на всяка държава за насърчаване на заетостта и преодоляването на безработицата. Според групата, която представлява Димитров, трябва да бъде организиран международен форум или дискусия, на която всички страни, които ще наблюдават по тази тема, могат да обменят мнения или добри практики, допълват от КНСБ.", "date": "2018.03.13", "title": "Безработицата у нас пада до 179 000 души през 2019 г."}
{"url": "https://www.24chasa.bg/novini/article/6759349", "text": "Китай е в процес на интензивни подготвителни разговори за редовната среща на върха със страните от Източна Европа, насрочена за тази година в България, заяви днес говорител на китайското министерство на външните работи, цитиран от Ройтерс, съобщива БТА. Той уточни, че не е чул за някакво отлагане на ежегодната среща. Ройтерс съобщи вчера, като се позова на трима европейски дипломати, че Китай обмисля разреждане на тези срещи на върха по формата \"16+1\", които предизвикаха опасения в западните столици, че Пекин се стреми да предизвика разделения на континента. Според дипломатите има индикации, че Китай може да отложи следващата среща по формата \"16+1\", насрочена в българската столица София за по-късно тази година, и да провежда тези срещи веднъж на две години, вместо всяка година. Говорителят на китайското МВнР Лу Кан каза на всекидневния си брифинг, че е запознат с твърдението на Ройтерс, но не е чул, че тези срещи могат да бъдат разредени или отложени. \"Китай придава важно значение на това и ние сме в тясна връзка и комуникация с всички страни относно подготовката на срещата (в София)\", добави той без повече коментари. Освен че дават тласък на сътрудничеството между Китай и Източна Европа, тези срещи на върха играят позитивна роля и за развитието на европейската интеграция и за балансираното развитие в Европа, каза Лу. Бързото развитие на това сътрудничество не би било възможно без импулса и насоките от срещите на лидерите, посочи той и добави, че на срещата на върха миналата година, състояла се в Будапеща, е било решено следващият форум на високо равнище тази година да се състои в България.", "date": "2018.03.13", "title": "Китай: Срещите на върха със страните от Източна Европа имат много позитивна роля"}
{"url": "https://www.24chasa.bg/novini/article/6759570", "text": "Организацията за забрана на химическите оръжия (ОЗХО) заяви, че е силно обезпокоена от отравянето във Великобритания на бившия руски шпионин Сергей Скрипал, който е в болница с опасност за живота след излагането му на смъртоносно химическо вещество, предаде Франс прес, цитирана от БТА.  \"Неотдавна постъпилата информация, че двама души са тежко болни във Великобритания след излагане на нервнопаралитично вещество, е силно обезпокоителна\", заяви генералният директор на ОЗХО Ахмет Юзюмджу. Сергей Скрипал и дъщеря му Юлия бяха намерени в критично състояние на пейка в южния английски град Солсбъри, където двойният агент се установил след размяна на шпиони между Русия, Великобритания и САЩ. Юзюмджу съобщи, че вчера е разговарял по телефона с британския външен министър Борис Джонсън, за да се осведоми за резултатите от разследването на този етап. \"Изключително тревожно е, че все още се използват химически вещества за нараняване на хора. Извършителите трябва да понесат отговорност за действията си\", заяви той. Нервнопаралитичното вещество \"Новичок\", което е използвано срещу Скрипал на 4 март, е руска разработка, която е слабо позната извън Русия. Русия, която миналата година увери, че е унищожила всичките си химически оръжия, има срок до днес в полунощ да даде обяснение за отравянето на Скрипал. Великобритания предупреди, че при отсъствие на такова обяснение ще бъдат взети ответни мерки. Общо 192 страни са подписали Конвенцията за забрана на химическите оръжия, която влезе в сила през 1997 г. Над 96 процента от запасите химически вещества в света са унищожени под надзора на ОЗХО, посочва Франс прес.", "date": "2018.03.13", "title": "Борис Джонсън: Тревожно е, че все още се използват химически вещества за нараняване на хора"}
{"url": "https://www.24chasa.bg/novini/article/6759578", "text": "Китай - най-големият замърсител с парникови газове, е на път да спечели битката с атмосферното замърсяване, като това ще доведе до увеличаване на продължителността на живота в страната с над две години, сочат резултатите от американско изследване, цитирани от Франс прес. Въз основа на данни, събрани на 200 места в страната, учени от Чикагския университет установиха, че нивото на вредните за здравето фини прахови частици е спаднало с 32 процента между 2013 г. и 2017 г., предаде БТА. Ако тенденцията се запази, средната продължителност на живота на китайците ще се увеличи с 2,4 години. Фините прахови частици (PM 2,5) предизвикват сърдечносъдови и респираторни болести и рак. \"Нито една друга страна не е успяла да намали толкова бързо атмосферното замърсяване. Това е впечатляващо\", заяви ръководителят на изследването Майкъл Грийнстоун от Института за енергийна политика към Чикагския университет. За сравнение на САЩ бяха нужни повече от 10 години, за да настъпи подобно подобрение след приемането на закон за въздуха през 1970 г. \"Изминалите 4 години показват, че нещата могат бързо да се променят при наличие на политическа воля\", допълни Грийнстоун. През 2013 г. в Китай започна осъществяването на план срещу замърсяването, който цели да се намали с една четвърт концентрацията на фини прахови частици в някои райони, по-специално около Пекин и Шанхай. Политиката срещу замърсяването имаше своята икономическа и социална цена - властите наредиха да бъдат затворени хиляди заводи, построени близо до градове.", "date": "2018.03.13", "title": "Китай - напът да спечели битката с атмосферното замърсяване"}
{"url": "https://www.24chasa.bg/novini/article/6759564", "text": "Не е имало нарушение на основния закон при приемането на закона за бюджета за 2018 г. и не е имало текст, гласуван три пъти от депутатите, реши Конституционният съд (КС). Една от причините червените да дадат бюджета на КС е предложението на Васил Антонов за отпускане на 1,130 млн. лв. за реставрация на храм \"Александър Невски\" и Зографския манастир, което бе прието. Според тях разпоредбата е гласувана три пъти в разрез с Конституцията, която предвижда, че законите се приемат на две четения. Съдът е приел, че в случая няма трето гласуване, а отложено второ гласуване, след като рамката на бюджета вече е била одобрена. Решението все още не е публикувано.", "date": "2018.03.13", "title": "Конституционният съд отхвърли жалбата на БСП за приемането на бюджет 2018"}
{"url": "https://www.24chasa.bg/novini/article/6759533", "text": "Президентът е преценил, че това е от изключителна важност за националната сигурност и по този повод свиква консултативният съвет. Нормално е. Така председателят на КЕВР Иван Иванов коментира новината, че президентът Румен Радев свиква съвета заради сделката за бизнеса на ЧЕЗ в България. \"Това, което Комисията за енергийно и водно регулиране  направи, е,  че отговори коректно на определени въпроси, които бяха отправени от администрацията на президента. Иначе, ние не сме членове на консултативния съвет, заяви той.   Дали е застрашена националната сигурност, това ще реши консултативният съвет, който ще изслуша информация от органи, които  само на едно закрито заседание могат да споделят своята информация и изводи, допълни Иванов.  Председателят на регулатора отговори и на въпроси за промяната в Закона за енергетиката, която обединените патриоти внесоха в парламента. Тя е за правомощия на КЕВР да одобрява сделки в енергетиката преди да са сключени.    \"В този вид, с един-единствен текст, тази промяна  не може да бъде работеща. За да бъде е необходимо  да бъде придружена с изчерпателно изброяване на критериите, по които се произнася комисията. В противен случай тя може да стигне до субективно вземане на решение, което аз категорично не желая.  Промените в закона трябва да разпишат задължения и на всичките други органи, които могат да се  произнесат и да дадат информация в периода преди подписване на сделката и да ни информират коректно. Само  това може да бъде базата, върху която комисията може да вземе решение. КЕВР не разполага с  разследващи функции, никога не ги е имало, няма ги и сега.  Така че само със съдействие на други органи може да  стане този текст работещ. В този си вид той не е изчерпателен и е недостатъчен,\" заяви Иванов. ", "date": "2018.03.13", "title": "Иванов: Радев е преценил, че сделката за ЧЕЗ е важна за националната сигурност и затова свиква КСНС"}
{"url": "https://www.24chasa.bg/novini/article/6759624", "text": "Управител на дружество е осъден на 7 месеца условно с 3 години изпитателен срок за престъпление против паричната и кредитна система след споразумение с Окръжна прокуратура – гр. Велико Търново. Съдът одобри постигнато с прокуратурата споразумение с което Стела А. се признава за виновна за това, че на 29.03.2013 г. в гр. Велико Търново, като управител и представляващ юридическото лице „Еко - ват 05\" ЕООД, гр. Добрич, представила пред Регионална разплащателна агенция /РРА/ Велико Търново при Държавен Фонд „Земеделие\" неверни сведения в заявка за окончателно плащане по Мярка 312 - „Подкрепа за създаване и развитие на микропредприятия\" от Програмата за развитие на селските райони. Обвиняемата приложила документи с неверни сведения - констативен акт от 31.10.2011 г. за установяване годността за приемане на строежа за къща за гости № 1 и къща за гости № 3 по плана на гр. Плачковци, общ. Трявна, в които било посочено, че строител на горепосочените къщи е „Екострой Трявна\" ООД, за да получи „Еко - ват 05\" ЕООД сумата от 142 687, 44 лв. - средства от фондове принадлежащи на Европейския съюз. Деянието е извършено умишлено, при форма на вината пряк умисъл. Споразумението има последици на влязла в сила присъда", "date": "2018.03.13", "title": "Условна присъда за бизнес дама, злоупотребила с евросредства във Велико Търново"}
{"url": "https://www.24chasa.bg/novini/article/6759638", "text": "В рамките на проведени оперативно-издирвателни действия криминалисти от хасковското управление са задържали вчера 66-годишен мъж. Това съобщиха от пресцентъра на МВР. По първоначални данни, преди седмица, той е въвел в заблуждение непълнолетно момче от града. Детето е било подлъгано по схемата „съдействие на полицията“ на 7-и март и е хвърлило през терасата на жилището си на бул. „Раковски“ 200 грама златни накити. В хода на предприетото разследване, в полицейския арест е задържан съпричастен към измамната схема. Мъжът е познат на органите на реда, признал е за измамата. По случая е образувано досъдебно производство по чл. 209 от НК, работата по което продължава под наблюдението на прокуратурата.", "date": "2018.03.13", "title": "Задържа мъж, измамил дете в Хасково"}
{"url": "https://www.24chasa.bg/novini/article/6759685", "text": "Евродепутатите настояват рамката за бъдещите отношения между ЕС и Великобритания да бъде съобразена с целостта на единния пазар и четирите свободи на ЕС, съобщиха от пресслужбата на ЕП. Евродепутатите отново заявиха, че споразумение за асоцииране между ЕС и Обединеното кралство би могло да предостави уместна рамка за бъдещи отношения. Това се случи по време на дебат относно актуалното състояние на преговорите за Брекзит с председателя на Европейската комисия Жан-Клод Юнкер и водещия преговарящ на ЕС Мишел Барние във вторник. Те също така изтъкнаха, че каквато и да бъде формата на бъдещите отношения с Великобритания, тя трябва да бъде съобразена с целостта на единния пазар, митническия съюз и четирите свободи на ЕС, както и да съхрани европейския правов ред, като не позволява преференциално третиране на определени сектори. Накрая евродепутатите призоваха ЕС и Великобритания да включат уреждането на правата на гражданите, финансовите задължения и въпроса за ирландската граница в ясно споразумение за оттегляне, което да бъде завършено преди началото на евентуален преходен период.", "date": "2018.03.13", "title": "Евродепутатите: Отношенията между ЕС и Великобритания да са съобразени с единния пазар"}
{"url": "https://www.24chasa.bg/novini/article/6759688", "text": "„Всеки ден излиза информация и факти, които опровергават твърденията на правителството по сделката с ЧЕЗ. От Чехия опровергават това, което казва българското правителство. Проблемът се задълбочава и не се вижда скорошното му решение“. Това каза председателят на НС на БСП Корнелия Нинова при посещението си в Брегово, цитирана от пресцентъра на БСП. Тя добави, че е нормално президентът да е притеснен, защото става въпрос за правата на почти 3 млн. български граждани и националната сигурност. „Приветствам президента за решението му да свика КСНС. Много правилна и навременна стъпка”, каза още Нинова. По думите й на него отново БСП ще изрази позицията си държавата, на пазарен принцип, да се конкурира и да изкупи дела на ЧЕЗ, а не да си партнира с фирми. Лидерът на БСП добави, че вече много граждани са се включили в подписката, инициирана от левицата, с която се иска разваляне на сделката за ЧЕЗ.", "date": "2018.03.13", "title": "Нинова: Проблемът с ЧЕЗ се задълбочава, КСНС да се произнесе"}
{"url": "https://www.24chasa.bg/novini/article/6759644", "text": "Държавният секретар на САЩ Рекс Тилърсън е уволнен от президента Доналд Тръмп и ще бъде заменен от директора на ЦРУ Майк Помпейо, съобщава \"Вашингтон пост\", цитиран от Ройтерс и БТА. Новият директор на ЦРУ ще е досегашният заместник-директор Джина Хаспъл. Тя ще е първата жена начело на тази разузнавателна служба. \"Директорът на ЦРУ Майк Помпейо ще стане новият ни държавен секретар. Той ще се справи фантастично! Благодаря на Рекс Тилърсън за службата му! Джина Хаспъл ще стане новият директор на ЦРУ и първата жена на този пост. Поздравления на всички!\", написа Тръмп в Туитър, без да даде обяснение за смяната. Според пожелал анонимност официален представител на Белия дом президентът на САЩ иска да има нов екип преди планираните преговори със Северна Корея и различни търговски преговори, отбелязва АП. Президентът съобщи още, че е номинирал Джина Хеспъл (61 г.) за първата жена директор на ЦРУ. Тя е кадрови разузнавач с 30-годишен стаж, а през февруари 2017 г. - малко след като встъпи в длъжност, Тръмп я назначи за заместник-директор на ЦРУ по тайните операции. Тръмп заяви по-късно пред репортери, че е имал несъгласия с Тилърсън, включително по споразумението на велики сили с Иран от 2015 г., с което Техеран ограничи ядрената си програма в замяна на отпадането на международни санкции. „Всъщност работехме доста добре заедно, но имахме несъгласия за определени неща“, каза Тръмп. И продължи: „По сделката с Иран, аз мисля, че е ужасна, а той - че е била добра. Аз исках да я прекратим или да направим нещо, а той го чувстваше по-различно. Така че наистина не мислехме едно и също“.", "date": "2018.03.13", "title": "Тръмп уволни държавния секретар Тилърсън, за пръв път жена шеф на ЦРУ (Обновена)"}
{"url": "https://www.24chasa.bg/novini/article/6759552", "text": "България иска да приеме еврото, така ще подкрепим изцяло финансовата политика на Германия. Трябва да се страхуват само тези, които не спазват правилата. Това каза финансовият министър Владислав Горанов в  . Местната валута в България - левът - зависи от еврото и е фиксирана към него. Винаги в България сме имали за цел да изпълняваме критериите стъпка по стъпка, за да може да приемем еврото и у нас. В момента ние сме изпълнили всички тези критерии: борим се с инфлацията, дълговете ни възлизат на 25% от приходите в икономиката, което е доста по-малко, отколкото при други държави, в които е влязло еврото. Така Горанов обоснова доводите на България за влизане в еврозоната. Ако разгледаме ЕС като 3 концентрични кръга - най-вътрешният е еврозоната, след това е Шенген, а най-външният е влизане в ЕС, то ние все още сме в най-отдалечения от ядрото кръг. Искаме обаче да покажем, че имаме желание да продължим да се интегрираме в ЕС и да станем основна част от него, коментира финансовият министър.  Чрез нас еврото ще стане по-стабилно. От нашето влизане в еврозоната могат да се страхуват само тези, които нямат такава консервативна и предпазлива финансова политика, каквато имаме в България, каза още в интервюто си пред \"Ди Велт\" Владислав Горанов.  В момента ние се намираме в същата позиция, в която се намираха балтийските държави преди влизането си в еврозоната. Сега в България цените на стоките са на нивото на тези в страните в еврозоната. Единственото по-евтино са цените на услугите и много българи се опасяват точно от тяхното повишаване. Аз обаче не виждам основание за такова вдигане, коментира Горанов. Очакваме доклад на Европейската централна банка (ЕЦБ) за кандидатите за еврозоната и след това ще решим. Така отговори Горанов на въпрос кога България ще подаде молба за приемане на еврото. \"Ако този доклад е отрицателен за нас, ще го приемем, но само ако е основан на обективни критерии. Тогава поне ще ни е ясно какво още трябва да направим. Предполагам, че до средата на април ще имаме по-конкретна представа\", каза още финансовият министър.  Към България винаги е съществувала критиката за корупция в държавата. Направихме много, за да се борим ефективно с нея, със сигурност има още какво да се прави по въпроса. В скорошно допитване на \"Евробарометър\" за мнението на гражданите на ЕС в кои държави корупцията е основен проблем - страни като Гърция, Испания, Кипър и Италия бяха преди нас, каза Горанов. Той подчерта, че не твърди, че в България няма корупция, но тя е проблем и в други държави, които се намират в еврозоната.", "date": "2018.03.13", "title": "Горанов пред \"Ди велт\": Влизането ни в еврозоната ще стабилизира еврото"}
{"url": "https://www.24chasa.bg/novini/article/6759695", "text": "Варненската окръжна прокуратура образува досъдебно производство за  . Огънят пламнал в каютата на 56-годишния О. С. на 9-и март тази година. По това време мъжът не е бил на вахта и е почивал. Благодарение на бързата и адекватна реакция на екипажа, пожарът е бил локализиран и не се е разпрострял. Инцидентът станал в международни води, по време на преход от украинското пристанище Черноморск към грузинския порт Поти. Фериботът все още не е пристигнал във Варна. Разследването по член 330, ал. 3 от НК е било възложено на следовател в Окръжния следствен отдел към Окръжната прокуратура заради фактическата и правна сложност. Очаква се при пристигането на кораба във варненското пристанище да бъдат извършени процесуално-следствени действия и оглед на местопроизшествието за установяване на причините и обстоятелствата за възникването на пожара, довел до смъртта на моряка.", "date": "2018.03.13", "title": "Разследват смъртта на моряка, загинал при пожар на ферибота \"Героите на Севастопол\""}
{"url": "https://www.24chasa.bg/novini/article/6759728", "text": "Британският премиер Тереза Мей свика заседание на Съвета за национална сигурност за утре, за да се разгледа отговора на Русия на поставения ултиматум да даде обяснения за отравянето на бивш руски шпионин в Англия, предадоха Франс прес и Ройтерс, цитирани от БТА. \"Утре сутрин ще има заседание на СНС за обсъждане на следващите етапи след отговора на Русия\", каза говорител на британската министър-председателка. Той добави, че пред водещите си министри Мей е определила нападението в Солсбъри над 66-годишния Сергей Скрипал и 33-годишната му дъщеря Юлия като \"безразсъдно и безразборно\".", "date": "2018.03.13", "title": "Мей събира съвета за национална сигурност утре за изготвяне на позиция към Русия"}
{"url": "https://www.24chasa.bg/novini/article/6759865", "text": "Великобритания трябва да е наясно, че заплахите за налагане на санкции срещу Русия заради случая с бившия полковник от руското Главно разузнавателно управление (ГРУ) Сергей Скрипал няма да останат без отговор. Това заявиха във вторник от Министерството на външните работи на Русия, където по-рано беше привикан британският посланик в Русия Лори Бристоу, предава ТАСС. “Всички заплахи за приемане на санкционни мерки по отношение на Русия няма да останат без отговор. Британската страна трябва да е наясно с това“, подчертаха от руското външно ведомство, предаде БТА. От там добавиха още, че Русия няма да отговори на ултиматума на Лондон по делото на Скрипал, докато не получи от Великобритания образци на използваното при отравянето на бившия руски военен разузнавач химическо вещество. „Както вече бе казано, британските действия имат откровен провокационен характер, Русия не е участвала в инцидента в Солсбъри на 4 март“, заявиха от руското МВнР. „Подчертаваме, че Москва няма да отговори на ултиматума на Лондон, докато на руската страна не бъдат предоставени образци от химическото вещество, на което се позовава британското следствие и докато Великобритания не започне да действа в съответствие с Конвенцията за забрана на химическото оръжие, която предполага съвместно разследване на случилото се, за което ние бяхме готови“.", "date": "2018.03.13", "title": "Русия: Лондон трябва да е наясно, че заплахите за санкции срещу нас няма да останат без отговор"}
{"url": "https://www.24chasa.bg/novini/article/6759884", "text": "Сирийски военнослужещи са открили тайна лаборатория на бойците от „умерената“ опозиция в Източна Гута, където, според съобщението на сирийската агенция SANA, те са произвеждали бойни отравящи вещества, предава РИА Новости, цитирана от Фокус. Според данните на агенцията, лабораторията се намира в село Шефония. Сред другите химически вещества там е бил намерен и хлор. Сирийските военни намериха още една работилница за производство на химически боеприпаси на 12 март при проверка на населеното място Афтрис в Източна Гута, припомня РИА Новости.", "date": "2018.03.13", "title": "Сирийски военни откриха тайна лаборатория за бойни вещества в Източна Гута"}
{"url": "https://www.24chasa.bg/novini/article/6759888", "text": "Анкара предлага на Москва да се откаже от ограниченията в търговията с Турция и да задълбочи отношенията си с нея в търговската сфера, заяви днес в интервю за ТАСС турският външен министър Мевлют Чавушоглу. Министърът каза, че Русия е основен търговски партньор на Турция не само в енергийната сфера, но и в инвестициите, туризма, селското стопанство, предава БТА. \"Трябва да се откажем от всички ограничения в търговията и да задълбочим отношенията в търговската сфера. Ние заедно работим усърдно за постигането на тази цел чрез реализация на важни проекти в областта на енергетиката и отбраната\", каза Чавушоглу. Турският министър каза също, че Анкара се надява да бъде възобновен безвизовият режим между Русия и Турция. Отношенията между Турция и Русия рязко се влошиха, след като през ноември 2015 г. турските военновъздушни сили свалиха в Сирия руски бомбардировач. От началото на 2016 г. Русия въведе временна забрана или ограничение за внос на различни видове турски стоки и прекрати безвизовия режим за турски граждани. От април същата година Анкара въведе визов режим за руски граждани, пътуващи по служба, а по-късно режимът бе разширен и за други категории руски граждани.", "date": "2018.03.13", "title": "Анкара: Москва да се откаже от ограниченията в търговията с нас"}
{"url": "https://www.24chasa.bg/novini/article/6758485", "text": "          Анонимен меценат е дал 20 кг злато за позлатяване на кубетата на Патриаршеската църква “Св. Възнесение Господне” на хълма Царевец. Кой е той, остава в тайна вече седмици. Иначе идеята е на обществения инициативен комитет “Асеневци”, който изчисли колко струват дарените златни листове -над половин милион лева. Групата, която очевидно изпитва искрена носталгия към мащабните проекти във Велико Търново от времето на Пенчо Кубадински, е от възрастни професори, инженери, военни. Те са сметнали, че за самото позлатяване на куполите на храма и камбанарията ще трябват още 600 000 лв., също осигурени от дарители. В сметката са включени и разходите за ремонт на покривната конструкция, изолациите и обшивките от медна ламарина на Патриаршията. За изпълнение на дейностите по позлатата от комитета вече са се свързали с екипа, обличал в злато куполите на храм-паметника “Св. Александър Невски” и църквата в град Шипка. Според разчетите работата може да бъде свършена за три месеца, като на мястото в крепостта ще се монтира специално скеле, което да не пречи на туристите. След приключване на ремонтните работи по покривите ще бъде монтирана която да осигури подходящ микроклимат за изпълнение на позлатата. “Целта на проекта е да се подчертае величието и славата на Царевград Търнов и на България, която в продължение на 200 години се е ръководила от Царевец и Велико Търново”, обясни Марин Павлов от обществения комитет “Асеневци”. Идеята има одобрение на местния експертен съвет по устройство на територията, но практическото изпълнение съвсем не е проста работа. “Хълмът Царевец е изключителна държавна собственост. Там без разрешение на Министерския съвет, Даден ни е за стопанисване и управление за 10 г., но това не ни дава и право на каквито и да било намеси в сегашния исторически и архитектурен силует на хълма. От години имаме проблем, защото, за да направим каквото и да е на Царевец по реставрация и консервация, ние трябва да имаме разрешение от Института за недвижими паметници. Това става бавно и трудно, а тази процедура не е започнала”, заяви Ганчо Карабаджаков, зам.-кмет на Велико Търново. Заради \"златната\" идея на комитета кметът Даниел Панов е решил да подаде документите с придружително писмо до министъра на културата като принципал и оттам да преценят дали е целесъобразно и допустимо, обясни Карабаджаков. След консултации с историци и експерти обаче ресорният зам.-кмет е скептичен към идеята за златна църква на Царевец. “Аз го приемам с известен скепсис, защото на българската историческа мощ и слава и като архитектура не е каноническа. Освен това вътре има стенописи, които носят светски или по-скоро патриотичен характер, те също не са в канона на църковната иконопис. Аз се отнасям с уважение и респект към патриотичните намерения на този комитет, но в българската история и църковна архитектура няма никъде прецедент на позлатяване на църкви”, обясни Карабаджаков. у нас са храм-паметникът “Св. Александър Невски”, Руската църква в столицата и храмът със златните кубета в гр.Шипка. “Това е руска традиция. И аз не виждам с какво по-патриотично звучене ще бъде Патриаршията, ако вместо благородната патина, която има от медните листове, я позлатим”, допълни Ганчо Карабаджаков. Освен кубетата на Патриаршията да блеснат в злато, инициативните общественици от комитет “Асеневци” искат да издигнат 18-метров монумент на цар Ивайло на хълма Света гора и да свържат с покрит мост живописната уличка “Гурко” с паметника “Конниците” в местността “Боруна”. Около 12 млн. лв. ще са нужни за реализацията натрите предложения, а идеята е средствата да се осигурят от дарители, чрез включване в програми за историческо наследство или с помощ от Министерство на културата. Величественият монумент на ще струва около 1,9 млн. лв. Проектът е на покойния проф. Димитър Даскалов от далечната 1985 г. Ентусиастите се свързали със сина му Лъчезар Даскалов, който също е скулптор и вече е предоставил целия архив на баща си. “Не е реализиран навремето, защото на избраното място имало военен кабел с национално значение. Този кабел отдавна е отрязан и пречката е отпаднала”, разясни председателят Марин Павлов. Според местната администрация обаче на хълма се осъществява голям европроект за парк и в близките години там нищо не може да се строи. Освен това самата и там не може да се копае, защото не са правени археологически разкопки и сондажи. Най-скъпата идея обаче е за уникален покрит мост с търговски обекти над Янтра. Съоръжението, дълго около 100 м, с височина на свода 15 м и ширина 13,5 м, се изчислява на 8 млн. лв. “Предвижда се да бъде разположен между ул. “Гурко” и Художествената галерия на Боруна, като се вписва изцяло в архитектурата, природната среда и величествената история на Велико Търново”, обясни енергийният консултант Пламен Денчев, ръководител на екипа. Предлага се туристическите атракции в Търново да се обогатят и с повдигане на нивото на реката и култивиране на брега, за да плуват в нея малки лодки. “Прекрасно е, че граждани, а не институции обявяват такива намерения, но забелязвам напоследък неистов стремеж да правим паметници, да реновираме стари. Това е нещо, с което не трябва да се бърза, а да се осмисли отношението към социума, към нашата история, към патриотизма. Нужна е една широка обществена дискусия”, каза Ганчо Карабаджаков.", "date": "2018.03.13", "title": "Тайнствен дарител иска да позлати Царевец - руска връзка или носталгия по мащаба на Кубадински?"}
{"url": "https://www.24chasa.bg/novini/article/6759938", "text": "Министърът на туризма Николина Ангелкова се срещна с посланика на Албания в България Киряко Курета и обсъди с него възможностите за разширяване на съвместното сътрудничество в сектора, съобщиха от министерството. През 2017 г. над 34 хил. албански туристи са посетили България, което поставя страната на 27-о място в класацията за чуждестранните ни посетители. Двамата са изтъкнали, че възможностите обаче са много по-големи, защото нашите народи и държави все още не се познават добре като история, култура и туристически потенциал. По тази причина тенденцията за увеличаване на взаимния туристопоток е факт. Министър Ангелкова е акцентирала, че един от приоритетите на Българското председателство на Съвета на ЕС през първата половина на 2018-а са интеграцията на Западните Балкани и икономическият просперитет на страните в тази част на Европа. Това може да се постигне и с помощта на туризма, който отчита обнадеждаващи резултати в трансграничното партньорство, е станало известно от думите й, предава БТА. Николина Ангелкова е съобщила, че Министерството на туризма е готово да инициира в най-скоро среща на министрите на туризма от региона и учредяване на международна работна група за създаване на общ Балкански маршрут. Инициативата ще бъде насочена към промотиране на държавите от полуострова на общи пазари, включително далечни, е пояснила тя. Посланик Курета е подкрепил идеята и е заявил, че неговата страна би се присъединила към такава среща, която ще насърчи туризма и икономическите контакти, и стимул за това е дало успешното провеждане в София на срещата на ресорните министри \"Туризъм и икономически растеж\" в рамките на Българското европредседателство. Той е изразил също готовност да бъде създадена и двустранна смесена комисия за обмен на опит в сектора. Министър Ангелкова е припомнила, че страната ни ще е домакин през ноември 2018 г. на втория Международен конгрес на световните цивилизации и древните маршрути съвместно със Световната организация по туризъм към ООН. Чрез посланика тя е поканила албанския министър на туризма и околната среда Бленди Клоси да се включи във форума и е изразила надежда, че двустранните контакти в отрасъла ще се развиват възходящо и с устойчиви темпове.", "date": "2018.03.13", "title": "Над 34 000 албански туристи са посетили България през 2017 г."}
{"url": "https://www.24chasa.bg/novini/article/6759946", "text": "Джина Хаспъл, предложена днес за директор на ЦРУ, ще е първата жена, която поема този пост. Но ролята й на бивш шеф на тайни операции в секретни затвори, където задържаните са били подлагани на мъчения, може да затрудни задачата й да ръководи една от най-големите разузнавателни агенции в света, отбелязва Франс прес. Шейсет и една годишната Хаспъл ще замени Майк Помпейо, когото президентът Доналд Тръмп избра да оглави Държавния департамент, след като уволни досегашния държавен секретар Рекс Тилърсън, предава БТА. Шпионин с голям опит в тайните операции, Хаспъл е в агенцията от 1985 г. и е работила на много места по света, най-вече в Лондон в края на първото десетилетие на новия век. \"Джина е образцов шпионин и ревностен патриот с над 30-годишен опит\", заяви Майк Помпейо при назначаването й за заместник-директор на агенцията преди година. Той похвали качествата й на ръководител и способността й \"да увлича\" колегите си. Кандидатурата на Хаспъл беше подкрепена от трима бивши директори на ЦРУ и други висши фигури, включително бившия директор на националното разузнаване Джеймс Клапър. Двама сенатори демократи обаче изразиха в писмо до Тръмп резервите си. Според тях заради предишните си дейности Хаспъл не е подходяща за поста. През 2013 г. Хаспъл е назначена да оглави Националната тайна служба на ЦРУ, но само няколко седмици по-късно е сменена, явно поради съмнения около отговорността й за създаването след 11 септември 2001 г. на тайни затвори в чужбина, където при разпити на задържани била прилагана симулация на давене. По онова време в. \"Вашингтон пост\" писа, че Хаспъл е ръководила таен затвор в Тайланд, където затворниците били подлагани на симулирано давене и други форми на малтретиране. Според вестника Джина Хаспъл била замесена и в унищожаването през 2005 г. на компрометиращи видеозаписи за техниките за разпит, прилагани върху много затворници в Тайланд. Адвокати на задържаните предполагаеми членове на Ал Каида искали да получат тези записи, за да ги представят в съда.", "date": "2018.03.13", "title": "Джина Хаспъл - първата жена, предложена\nза шеф на ЦРУ"}
{"url": "https://www.24chasa.bg/novini/article/6759952", "text": "„Нямаме притеснения относно осигуряването на финансиране на сделката”, заявиха от „Инерком” в отговор на въпрос дали има риск за финансирането (на покупката на активите на ЧЕЗ в България), каквито опасения изрази председателят на Надзорния съвет на чешкия гигант ЧЕЗ Вацлав Пачес в интервю пред  „Нямаме информация за оказван натиск върху банки и не можем да коментираме действия, които не са свързани с нас”, отговориха от „Инерком” на въпроса дали е оказван натиск към банки да оттеглят подкрепата си. Запитани дали има оттегляне на финансиращи институции, които преди това са заявили, че ще финансират сделката, от „Инерком” казват: „Работим по финансирането и постигаме значителен напредък по структурирането му.” „Както вече многократно казахме, „Инерком” България води преговори с няколко международни финансиращи институции и преговорите са в ход последните няколко месеца. Финансиращите институции, с които работим, изчакваха подписването на договора за покупко-продажба и наличието на финансовите резултати на 2017 г., за да могат да работят с най-новите данни и да преминат към следващият етап на финансирането”, посочиха още от „Инерком”.", "date": "2018.03.13", "title": "„Инерком”: Нямаме притеснения за осигуряването на финансирането"}
{"url": "https://www.24chasa.bg/novini/article/6759957", "text": "Мощна слънчева буря ще достигне до Земята утре, като може да доведе до спиране на работата на спътниците, както и на електричеството, и да предизвика ярко северно сияние, пише в. \"Дейли мейл\", цитиран от БТА.  Слънчевата буря съвпада с формирането на \"пролуки\" в магнитното поле на Земята, които се образуват около пролетното равноденствие на 20 март и есенното на 23 септември всяка година. Те отслабват естествената защита на планетата ни срещу космически частици и могат да оставят пътническите самолети и GPS-системите изложени на опасното явление. Ще бъдат засегнати части от Шотландия и Северна Англия, както и северните райони на САЩ, включително щатите Мичиган и Мейн. \"Слаба геомагнитна буря се очаква на 14 и 15 март 2018 г. Северното сияние може да се наблюдава от високите географски ширини\", написа в свое изявление НАСА. НАСА забеляза слънчево изригване, придружено с изхвърляне на слънчева плазма в междупланетното пространство, в началото на миналата седмица. Частиците, които е изхвърлило Слънцето по време на изригванията на 6 и 7 март, могат да причинят \"слаби колебания в електричеството\" и \"незначително въздействие върху работата на спътниците\", добавя Националното управление за океански и атмосферни изследвания. Според НАСА, първото от двете изригвания е било най-голямото за годината досега", "date": "2018.03.13", "title": "Слънчева буря ще засегне Земята утре"}
