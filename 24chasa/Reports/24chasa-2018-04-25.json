{"url": "https://www.24chasa.bg/novini/article/6832552", "text": "Преди няколко месеца един британски журналист започна да търси много настойчиво контакт с мен. Оказа се от някаква организация за разследваща журналистика, базирана в Лондон. Това, което живо го интересуваше, бе какво съм имал предвид, когато съм написал за един мой герой във вестника, че \"ако старите му приятели го посрещнат в София, още от летището ще го закарат директно на Витоша\". \"Ама как се превежда това на английски, какво означава?!\", искрено се чудеше колегата от Лондон. Все пак той беше англичанин, а те още не се бяха разселили така нагъсто в страната ни в началото на 90-те години, когато тези излети в близката планина бяха неразделна част от всекидневието в българския престъпен свят. В онези години да те повозят в багажника на кола до някоя запустяла поляна на Витоша беше почти толкова често срещан туристически маршрут, колкото е днес всяка сутрин трафикът от Перник към София. Наистина. Пътуваше се много в тази посока. А някои от пътниците бяха с еднопосочен билет. Дори и без да разбира това, колегата от Лондон беше наистина загрижен. Беше научил за мое старо разследване за един герой, когото бях открил през 1997 г. в Африка да организира международно източване на кредитни карти, парите от което препираше през казино и частно тото в Найроби, Кения. Там в онези години той се криеше от българското правосъдие, а днес от многобройните си приятели, които го чакат на летището в София с широко отворени багажници :) Оттогава досега точенето на чужди банкови карти не спира от същото място. Пише го всяка година в доклада на ДАНС. Но историята бе придобила и английски привкус, след като моят кенийски герой със своята съвсем легална компания за спортни залози бе започнал много агресивна спонсорска кампания на Острова и от щаба си в Ливърпул спонсорираше Евертън, Хъл, Саутхемтъпн и Арсенал. Как обаче българските тарикати стигнаха до английската висша футболна лига? Историята започва много по-рано и бе разказана първо, естествено, на страниците на вестник \"24 часа\". Никога няма да забравя как в едно кафене на ул. \"Иван Асен\" зад старата редакция на вестника в Полиграфическия комбинат се срещнах с един човек, който започна да ми разказва за българската следа в Кения. Случи се през 2006 г. От това заведение между другото започват поне още три големи мои истории, които се превърнаха в дълги поредици в \"24 часа\", а някои станаха и част от документалните ми книги. Там се срещнах с Поли Пантев ден преди да отлети за Аруба, където бе застрелян в главата. Също и с Георги Стоев, който завърши по същия начин, но 7 години по-късно в София. При първоначалния разговор обаче кенийската история не бе особено интригуваща. Разказаха ми за някаква група, която точи чужди банкови карти в онлайн покер игри. По-интересно стана, когато в историята бяха замесени вечния аферист Боян Петракиев-Барона, Герасим Николов-Геро и неизвестния за мен дотогава Красен Тенев. Първите двама бяха разследвани за прословутото отвличане срещу откупи на 14 сръбски шофьри на тирове край Сливница през 90-те години. Но Красен Тенев се оказа още по-интересен - бивш преподавател по английска филология в Шуменския университет. Още по-любопитно стана, когато намерих черно-бяла снимка, на която той бе на трибуната до президента Желю Желев на митинг на СДС от зората на демокрацията в Шумен. По-късно разбрах, че Тенев и Геро имат казино в Кения. А когато бившият университетски преподавател получи в България задочна присъда за производство на фалшиви бендероли, буквално хванах първия самолет за Найроби. В кенийската столица с туристическа шапка на главата и с голяма карта в ръце, която криеше фотоапарата ми отдолу, трябваше да снимам в сърцето на Африка двамата мъже, които бяха издирвани от българското правосъдие. Наснимах големите имения, в които българите живееха в Найроби, но голямото чакане падна пред един мол в града, където Красен Тенев трябваше да се появи за среща с друг българин. Там буквално търках очи от изумление, когато видях на първия етаж в комплекса будка за продажба на фишове за ТОТО 6 от 49. Оказа се, че частната компания за залози е на Николов и Тенев. Търсени в България (Николов вече само като свидетел по дело), а бившия СДС активист с 11-годишна присъда от първа инстанция, двамата бяха проспериращи бизнесмени, укрити на друг континент, а на сайта на тотото имаха снимка с вицепрезидента на Кения. Красен Тенев се оказа там с фалшиви документи - с паспорт на украинец и с ново име - Фьодор Ковал. След като му направих десетки снимки и приключих проучването си в Найроби, излетях по най-бързия начин обратно за България, защото в Африка и тогава и днес можеш да изчезнеш за 60 секунди, без от теб да остане нищо. Особено, ако този, който го иска, има снимка с вицепрезидента. Публикувахме една голяма поредица във вестник \"24 часа\" и се оказа, че сме свършили голяма работа за Интерпол, тъй като до публикацията властите в България не знаеха къде се укрива Тенев и той бе обявен само за общодържавно издирване. По-късно присъдата му бе намалена на 7 години, но е окончателна. А днес всеки може да види снимката му на сайта на Интерпол, който го издирва вече с червена бюлетина, с която се търсят особено опасни престъпници. Ето така \"24 часа\" остави своята скромна, но съдържателна следа в историята на международното издирване.", "date": "2018.04.25", "title": "Как през 2006 г. свършихме работата на Интерпол в Кения"}
{"url": "https://www.24chasa.bg/novini/article/6833649", "text": "Президентите на Русия и Армения Владимир Путин и Армен Саркисян разговаряха днес по телефона и се съгласиха, че арменските политически сили трябва да проявят сдържаност и готовност да намерят изход от политическата криза чрез преговори. Това съобщи днес пресслужбата на Кремъл, цитирана от Ройтерс и ТАСС. \"Бе обсъдена настоящата ситуация в Армения. Владимир Путин и Армен Саркисян подчертаха, че за най-бързото преодоляване на вътрешната криза е важно всички политически сили да проявяват сдържаност и отговорност, готовност за решаването на наличните проблеми по пътя на конструктивен диалог, строго в конституционните рамки\", се казва в съобщението, предава БТА.  Лидерът на управляващата Републиканска партия и бивш президент Серж Саркисян бе избран на 17 април от парламента за премиер. След бурни и масови протести из цялата страна той подаде оставка в понеделник. И.д. министър-председател стана досегашният първи вицепремиер Карен Карапетян.", "date": "2018.04.25", "title": "Путин призова политическите сили в Армения към диалог за излизане от кризата"}
{"url": "https://www.24chasa.bg/novini/article/6833472", "text": "Желяз Андреев и другите четирима българи няма да бъдат екстрадирани. “Не са налице всички юридически предпоставки за екстрадиране на лицата”, съобщи главният прокурор Сотир Цацаров на брифинг в Министерския съвет след среща с премиера Бойко Борисов и посланика на САЩ Ерик Рубин. При определен срок ще последват искания за екстрадиция по същество с придружаващи документи, които в момента не са предоставени. “Не са налице всички юридически предпоставки за екстрадиция на лицата. Липсва на първо място изискуемата по договора и съобразно Закона за екстрадицията и европейската заповед за арест - двойна наказуемост”, каза Цацаров. Освен това няма предпоставки, по силата на които могат да бъдат предавани български граждаи. “Ние ясно сме посочили, че според нас тези хипотези не са налице и шансът исканията за екстрадиция да бъдат уважени от българския съд според нас е минимален”, каза още главният прокурор. От страна на посланика на САЩ, а и от страна на колегите в хода на консултациите е налице разбиране и съвсем конструктивно отношение към проблема, подчерта Цацаров. Той бе категоричен, че не поставяме под съмнение Договора за екстрадиция със САЩ, но Желяз Андреев беше задържан в началото на април по искане на САЩ. Властите настояват за неговата екстрадиция, както и на още четирима българи, които са работили в колцентър на американска компания. Те са обвинени, че са нарушили ембаргото за търговия със Сирия. След серията от преговори първият резултат е налице. “Съобразно действащия договор в неотложни случаи всяка от молещите страни може да поиска временно задържане за срок до 60 дни. Както е известно, такова задържане беше поискано за Желяз Андреев и то беше отказано от Добричкия окръжен съд”, обясни ситуацията Цацаров. На същото основание е направено искане за екстрадиция на още четирима българи и към настоящия момент прокуратурата не е пристъпила към неговото изпълнение. В резултат на проведените разговори американската страна ще приеме, че не се касае за неотложен случай, допълни Цацаров. На 22 и 23 май в София в рамките на българското председателство ще се проведе среща между вътрешните и правосъдните министри на ЕС, на която се който е и ръководител на Департамента за правосъдие, съобщи правосъдният министър Цецка Цачева. Тя обясни, че ще се продължава с контактите, консултациите и диалога, така че да не се стигне до изпълнение на договора. Цачева уточни, че очаква да бъде и писмено изразено нежеланието за предварителен арест на българите. ", "date": "2018.04.25", "title": "Цацаров: Желяз няма да бъде екстрадиран в САЩ (Обзор)"}
{"url": "https://www.24chasa.bg/novini/article/6833428", "text": "Владимир Клисуров ще замества кмета на “Младост” Десислава Иванчева, реши на извънредно заседание председателскияТ съвет на СОС, въпреки че часове преди това Клисуров отказа. Преди да стане зам.-кмет, той е бил журналист. В декларация Клисуров и другият зам.-кмет на “Младост” арх. Румен Русев обясниха, че юристите не са единодушни дали отпускът на Иванчева, молбата за който тя пусна от ареста, е законосъобразен. В него кметицата посочва да я замества Клисуров. Заради тези опасения двамата предложиха арх. Русев да поеме района, където проблемите са главно в строителството. “Г-жа Иванчева е забравила, че трябва да пусне и заповед за временно изпълняващ длъжността. Но в заявлението е посочила своята воля - г-н Клисуров, затова той трябва да подходи отговорно към ситуацията”, каза шефът на СОС Елен Герджиков.", "date": "2018.04.25", "title": "Журналист ще замества Иванчева в “Младост”, въпреки че по-рано отказа (Обзор)"}
{"url": "https://www.24chasa.bg/novini/article/6833632", "text": "\"Жената почина, защото беше тежко болна. Тя лежеше в болницата и очакваше сърдечна клапа, но никой не е искал доплащане от нея. Това са хора в тежко състояние и точно затова им се поставя клапа, а не се пристъпва към конвенционална хирургия. Много от тях умират и не могат да дочакат клапа\". Това обясни за \"24 часа\" проф. Генчо Начев, директор на столичната университетска многопрофилна болница \"Св. Екатерина. По-рано днес се появи информация, че  .   Жената не е била в спешно, а в относително добро състояние. Ритъмно нарушение на сърцето посочи професорът като вероятна причина  за смъртта.  Пациентката е на 83 години и е приета в лечебното заведение преди 2,3 дни. Имала е тежка аортна стеноза. В тези случаи, рискът пациентът да почине при стандартна оперативна интервенция е много висок. Затова се поставя аортна клапа чрез катетър, обясни проф. Начев. \"В процеса на изчакване фирмата да достави такава клапа, жената почива\", допълни той. ", "date": "2018.04.25", "title": "Смъртта на жената в столична болница е от сърдечно нарушение, не заради неплатена клапа"}
{"url": "https://www.24chasa.bg/novini/article/6833559", "text": "10 инспектори от ДАИ-Благоевград, сред които съпруг на прокурорка от специализираната прокуратура и брат на главния секретар на транспортното министерство, са обвинени за вземане на рушвети от транспортни фирми. Групата, която на ден прибирала около 1200 евро подкупи, бе разбита при акция на спецпрокуратурата и ГДБОП във вторник. Един от задържаните е Росен Марков - брат на главния секретар на Министерството на транспорта Иван Марков. Братята са родом от Сандански. От транспортното министерство отказаха коментар. Обвиняем е и Ангел Янчев, съпруг на спецпрокурорката Ирина Арменова, която е от Петрич. ( “Не разследваме роднински взаимоотношения. Не сме във времената на Сталин, когато роднините са били наказвани с разстрел и лагери за действията на своите близки”, коментира шефът на спецпрокуратурата Иван Гешев. Арменова, която работи в криминалния отдел на спецпрокуратурата, Нейните колеги нямали доказателства тя да е знаела какво прави мъжът ѝ. “Не е изтекла информация, няма въздействие върху когото и да е”, каза Гешев. Разплитането на схемата, започнало през ноември, когато в БОП-Благоевград, била получена информация за изнудването. Делото е образувано в началото на годината, имало и СРС-та. 10-те инспектори работили по двама. Всеки месец на ротационен принцип те били прегрупирвани в различни екипи. Задължението им било да проверяват по документи транспортни фирми. Това ставало в две помещения в ДАИ-Благоевград. Първо инспекторите изпращали уведомление до дадено дружество, че ще направят проверка. Посочвали и документите, които трябвало да се представят. Вместо да санкционират с хиляди левове тежките нарушения, в заключенията си те посочвали дребни нередности, които се наказвали с 200 лв. глоба. Най-голямата глоба за нарушение е 5 хил. лв., но често фирмите правели по няколко нередности. Обикновено дребните провинения били за изтекли срокове на годишни технически прегледи на тировете. Имало и случаи, при които, за да се стигне до минималната глоба, инспекторите извършвали поправка на товарителници на тировете, така че да се окаже, че при извършване на транспорта не е минат технически преглед. “От една страна, с дребните наказания инспекторите отчитали дейност, а от друга - дружествата не били глобявани за по-сериозните нередности”, каза зам.- шефът на спецпрокуратурата Даниела Начева. Срещу това служителите на ДАИ изнудвали шефовете на транспортните фирми, които от страх да не им наложат големи глоби плащали рушвети. давани на инспекторите. Обикновено от една фирма се искало около 300 евро. Кой екип да проверява дадена фирма се определяло на случаен принцип в началото на деня. В края на работното време събраната сума се разделяла между проверяващите екипи в конкретния ден. Имало дори случай два екипа да се консултират помежду си как да констатират дребно нарушение, за да се наложи минимална санкция и да се поиска подкуп. Управителите на изнудваните били предимно чужденци, най-вече гърци. Те упълномощили счетоводни кантори да ги представляват. В повечето случаи една кантора обслужвала няколко фирми. Трима от тях - двама мъже и жена, са свидетели по делото. В един от случаите счетоводителят казал на управителя, че ще бъдат открити големи нарушения и трябва да се даде подкуп. Шефът отказал и счетовоидителят плащал самостоятелно. Според запознати двама от задържаните - Петър Денишев и Евтим Гоцев, били и изпитващи на кандидати за шофьорски книжки. Друг от арестуваните пък получил нервна криза и бил настанен в психиатрия. “Това е четвъртата акция срещу служители на ДАИ за последните 3 г.”, припомни шефът на ГДБОП Ивайло Спиридонов. “Служителите на ДАИ работят с много ниски заплати, ръководството не прави нищо, за да ги обезпечи”, коментира по Би Ти Ви Кънчо Димитров, бивш шеф на ДАИ-София. “В момента, в който НАП направиха така, че служителите да получат процент от наложените глоби, корупцията изчезна. Хората имат мотивация”, заяви пък пред Нова тв Красимир Лалов, шеф на Националното сдружение на превозвачите. Съпругът на прокурор Ирина Арменова - Ангел Янчев, е започнал работа в областния отдел на “Автомобилна администрация” - Благоевград, през 2012 г. като инспектор в отдел “Контролна дейност”. Той е и един от изпитващите кандидати за шофьорски книжки. Янчев е от Сандански и преди да започне работа в ДАИ, е стопанисвал кафене в родния си град. Колегите му в Благоевград казват, че не е парадирал с високата длъжност, на която е жена му, но въпреки това назначаването му бързо се разчуло и всички знаели чий мъж е. 46-годишната Арменова е от Петрич и е завършила право в ЮЗУ “Н. Рилски”. За кратко била адвокат, а от 2000 г. - прокурор в Петрич. Била е 10 г. зам. районен прокурор. Правила 2 пъти опит да стане районен прокурор, но не е избрана. Била е и кандидат за председател на Районен съд - Петрич. От декември 2013 г. Арменова е прокурор в спецпрокуратурата в София. Година по-късно отново опитва да стане председател на районния съд в Петрич, но пак не събира достатъчно гласове от ВСС. Има специализации по право на ЕС, участвала е в обучение в Хага за проследяване на парични средства, придобити по престъпен начин, и др. Кума и кръстница е на децата на районния прокурор на Сандански Николай Захманов. Арменова е прокурор по нашумялото дело в спецсъда срещу бившия шеф на Фонда за лечение на деца Павел Александров и още трима бивши служители, което преди дни бе върнато на прокуратурат за отстраняване на пропуски в обвинителния акт. Тя е и сред прокурорите по делото КТБ. Братът на прокурорката Никола-Илия Арменов бе един от подсъдимите по мегаделото “Пътни такси”, по което обвиняеми бяха 19 кантарджии на ГКПП Кулата за присвоени общо над 3,7 млн. лв. Срещу Арменов обвинението бе за присвоени 91 хил. лв. Всички съдии от Петрич си направиха отвод заради роднинската връзка на единия подсъдим с тогавашната зам.районна прокурорка Арменова. Така делото стигна до Кюстендилския съд, а след 10 г. съдебна сага през март т.г. обвиняемите бяха оправдани на първа инстанция. Преди няколко години Никола-Илия Арменов е кандидатствал за митнически инспектор в митница Югозападна.", "date": "2018.04.25", "title": "Инспектори от ДАИ прибирали по  1200 евро на ден, сред тях и съпруг на прокурорка (Обзор)"}
{"url": "https://www.24chasa.bg/novini/article/6833659", "text": "Сирийски кинодеец заяви днес, че руски държавни медии са използвали кадри от негов филм, за да докажат, че видеокадрите от предполагаемата газова атака на 7 април в Сирия са фалшификат, предаде Асошииейтед прес. Хумам Хусари окачестви това като \"отчаян и евтин опит на руските телевизии да отрекат очевидната атака срещу Дума\", предава БТА.  На 22 април в репортажи на \"Россия-1\" и \"Канал 1\" бе направен опит да се подкрепи тезата на руските и сирийските власти, че не е имало никакво нападение с химическо оръжие и че видеото, което показва пострадалите хора в Дума е било фалшиво. По думите на Хусари в репортажите е бил включен епизод от негов късометражен филм, който той е снимал през 2016 г. в района на Източна Гута. Сириецът каза днес, че неговата продукция, по която още се работи, е художествена киноновела за нападението с химическо оръжие в Гута през 2013 г.", "date": "2018.04.25", "title": "Руски медии използвали филмови кадри, за да докажат, че в Дума не е имало химическа атака"}
{"url": "https://www.24chasa.bg/novini/article/6833670", "text": "Президентът на Чехия Милош Земан заяви днес, че прехвърлянето от Тел Авив в Йерусалим на чешката дипломатическа мисия в Израел ще стане на три етапа, първият от които е създаването на почетно консулство, предаде Асошиейтед прес. По думите му почетното консулство ще бъде открито следващия месец, последвано от други представителства на Чехия, преди фактическото преместване на посолството. Земан не посочи графика за осъществяването на втория и третия етап, предава БТА. Израелският премиер Бенямин Нетаняху бе изразил надежда в писмо до Милош Земан, че към края на тази година двамата ще открият посолството. Външното министерство в Прага казва, че разкриването на почетно консулство и чешки културен център са първата стъпка за отваряне на посолство в страна домакин. Но и дипломатическото ведомство не потвърждава конкретно преместването на посолството от Тел Авив в Ерусалим.", "date": "2018.04.25", "title": "Милош Земан: Преместването в Йерусалим на чешкото посолство в Израел ще стане на 3 етапа"}
{"url": "https://www.24chasa.bg/novini/article/6833512", "text": "България е на трето място в Европа по най-нисък външен дълг за 2017 г. Това изтъкна премиерът Бойко Борисов в изявлението си в началото на правителственото заседание в сряда, позовавайки се на доклад на Евростат. Той беше публикуван във вторник. Към края на миналата година външният ни дълг възлиза на 25,064 млрд. лв., или 25,4% от БВП. В края на 2016 г. той е бил 27,321 млрд. лв., или 29% от БВП. “В номинал, в пари, това са около 2,3 млрд. лв. по-малко задължения”, сметна премиерът. “Преди година слушахме как сме задължили държавата, как външният дълг расте, как поколения наред ще плащат. Излезе докладът на Евростат - трети сме в класацията в Европа след Естония и Люксембург. Люксембург има 23% дълг, но с това темпо, с което работи правителството, до края на мандата ще излезем на 20%. Така че ще го свалим до второ място по нисък дълг”, коментира още Борисов. И се обърна към финансовия министър Владислав Горанов, както и към останалите, когато ги питат какво е постигнало правителството за една година управление, да започват отговора си с намаляването на дълга. Отчетените ниски нива са далеч под горния праг на маастрихтския критерий за конвергенция от 60%, както и значително под средните нива за страните в Европейския съюз и еврозоната. Те са съответно 81,6 и 86,7%, отбелязва и финансовото министерство в съобщение на сайта си. Външният дълг на първенеца в класацията на Евростат - Естония, е 9% от БВП. На последно място се нарежда Гърция със 180% от БВП, следвана от Италия и Португалия - съответно със 131,8 и 125,7%. Най-голямо намаляване на външния дълг отбелязва Кипър - 9%, в сравнение с данните от последното тримесечие на 2016 г. В класацията по този показател следват Малта, където задълженията са намалели с 5,4%, Австрия - с 5,1%, Холандия - с 5%, и Словения и Ирландия, където дългът се е свил с 4,9%. Да бъде затворена темата, че България има проблем с дълга. Това призова ГЕРБ в декларация и от парламентарната трибуна. Председателят на бюджетната комисия Менда Стоянова призова да си пожелаем още добри финансови и икономически новини и по-малко самоцелно противопоставяне от тази трибуна, да популяризираме финансовите и икономическите успехи, вместо да се плюем по български. Финансова стабилност, икономически ръст и високи шансове за влизане в еврозоната. Това са основните макроикономически ползи от намаляването на задлъжнялостта на България. Първата пряка полза за всеки българин са спестените разходи от лихви, които могат да се насочат към здравеопазване, образование, сигурност. Ниската задлъжнялост и финансовата стабилност намаляват рисковите премии и лихвите по кредитите падат или остават ниски, което е факт за последните 2-3 години. Когато държавата намалява дълга си, банките пренасочват финансовия ресурс към кредитиране на реалната икономика. Това води до повече инвестиции, намаляване на безработицата и нарастване на доходите. Това се отчита от агенциите, които вдигат рейтинга на дъжавата. Това отново води до по-ниски лихви и по-лесен достъп до финансиране и повече инвестиции. За последните години рисковата премия на българските ценни книжа е паднала в пъти, което означава, че България вече може да получава външно кредитиране при по-благоприятни условия. Ниската задлъжнялост на държавата намалява рисковете пред бюджета, той остава стабилен, което снижава и рисковете пред икономиката, защото бюджетът е най-големият играч в нея. При по-нисък държавен риск частният сектор има по-добри възможности за получаване на финансиране от чужбина, също при по-благоприятни условия. Това означава, че повече български компании и банки ще имат по-бърз и по-лесен достъп до финансови фондове. Ниската задлъжнялост на държавата има благоприятен ефект върху преките чужди инвестиции, които на свой ред носят работни места и повишаване на доходите на хората. Отпадането на необходимостта с пари от фискалния резерв да се изплаща дълг оставя буфер на кабинетите, който дава възможност за намеса при кризи Намаляването на държавния дълг сваля и валутните рискове при неговото управление. Българският е балансиран по отношение на съотношението между плаващи и фиксирани лихвени проценти, което намалява и опасността от пробив при голяма пазарна динамика на лихвените нива. Голяма част на дълга ни е търгуем на вторичен финансов пазар, ликвиден и може бързо да се продаде. Над 50% от облигациите по дълга са собственост на български инвеститори, основно банки и пенсионни фондове. С останалите кредитори може да се преговаря при нужда. (  ", "date": "2018.04.25", "title": "Борисов: България е трета в ЕС по нисък дълг. Какво означава това"}
{"url": "https://www.24chasa.bg/novini/article/6833681", "text": "34-ма са задържаните преди, по време и след реванша от полуфинала за Купата на България между \"Левски\" и ЦСКА на националния стадион \"Васил Левски\". От Софийската дирекция на МВР съобщават, че мачът, който завърши 2:2, е преминал без сериозни инциденти, предаде  .  За последното за месеца дерби между \"сини\" и \"червени\" бяха предприети засилени мерки, а посетителите бяха щателно претърсвани, след като през миналата седмица двама полицаи пострадаха заради хвърлена самоделна бомба от трибуните. Преди началото на мача са задържани 30 лица - 11 от тях за притежание на наркотици, 11 за носене на забранени предмети (маски, боксове, ножове, пиротехника), 2 за агресивно поведение, задържани на метростанцията на Софийския университет и 6 – без документи. Общо 23 във видимо нетрезво състояние не бяха допуснати до стадиона. Инцидент е имало и след края на мача. При изтеглянето на една от агитките е счупено стъклото на автобус на масовия градски транспорт в района на булевардите \"Евлоги и Христо Георгиеви\" и \"Черни връх\". При предприети незабавни полицейски действия са задържани двама за изясняване на съпричастността им към извършеното деяние. Други двама, оказали съпротива при полицейската проверка, също са задържани.", "date": "2018.04.25", "title": "34-има задържани след дербито \"Левски\" - ЦСКА"}
{"url": "https://www.24chasa.bg/novini/article/6833499", "text": "Археолози откриха скелет на дете в старинния град Помпей в южната част на Италия, съобщи агенция ДПА, цитирана от БТА. Останките принадлежат на 7-9 годишно момче, станало жертва на изригването на вулкана Везувий през 79 година. Вулканичната пепел тогава затрупала целия град, изграден в основата му. Скелетът е бил покрит от пласт с дебелина около 10 сантиметра. Най-напред е бил разкрит черепът, а след това и останалите кости от тялото.", "date": "2018.04.25", "title": "Археолози откриха скелет на дете, загинало при изригването на Помпей през 79 г."}
{"url": "https://www.24chasa.bg/novini/article/6833531", "text": "Експертите на КЕВР ще вземат добри заплати, но падна статутът им на държавни служители. Народното събрание прие на второ четене тези промени в Закона за енергетиката. Парите от таксите и глобите остават в КЕВР, което ще направи бюджета на комисията към 11 млн. лв. при 4 млн. сега. Това ще позволи експертите да вземат заплати между 2500 и 3000 лв., а шефовете на дирекции - към 3500 лв. Държавен служител обаче не може да взема такива заплати и затова депутатите промениха статута на служителите - от договори за държавни служители те ще бъдат преназначени на трудови. Депутатът от ДПС Рамадан Аталай видя в това възможност за чистка. Приемането на повечето текстове в закона остана за четвъртък. Депутатите от управляващата коалиция се скараха, защото отпадна предложението на Искрен Веселинов от “Обединени патриоти”. То даваше правомощия на КЕВР да одобрява сделки на енергийни фирми при продажба на над 20% от дяловете. В сряда КЕВР поиска от столичната топлофикация данни за високите мартенски сметки в тридневен срок. ", "date": "2018.04.25", "title": "В  КЕВР - с добри  заплати, но без да са държавни служители"}
{"url": "https://www.24chasa.bg/novini/article/6833521", "text": "Наш шофьор е задържан във Франция с обвинение за трафик на мигранти. В момента Валентин Янчовски е в ареста във Франция, след като в товарния му камион полицията е открила четирима мигранти. Близките му са категорични, че той не е трафикант, предава  .  Сигналът за случая дойде от врачанската транспортна фирма, за която мъжът работи. Янчовски натоварил стока от Лион за Белгия, като на 20 април бил задържан – в камиона полицаите намерили семейство с две малки деца. На 30 километра от границата с Белгия Валентин спира за почивка. Следващите четири часа джипиесът показва, че камионът не се движи. Връзка с шофьора няма и от фирмата-превозвач изпращат негов колега от Белгия да провери какво става. „Той ни каза, че има две полицейски коли при камиона, който търсим, вижда, че Валентин Янчовски е задържан и е с белезници”, разказа собственикът на фирмата Емил Цветков. Едва на следващия ден позволяват на Валентин да се обади на шефа и семейството си. Разказва им какво се е случило и че в ремаркето са открити мъж и жена с две малки деца. „Каза, че е задържан и че нещата май се усложняват, това бяха неговите приказки, защото са намерили семейство в камиона. Той е такъв перфекционист, че не на сто, на хиляда съм сигурна, че не е знаел”, категорична е съпругата му Оля Янчовска. По думите на собственика на фирмата, при спиране на бензиностанция е бил правен полицейски контрол, като мигрантите започнали да бият по стените на ремаркето. Валентин работи като международен шофьор във въпросната фирма от десет години. „Аз си обяснявам, че някъде на товарния адрес в Лион или някъде, където шофьорът е правил пауза, това е организирано и са натоварили тия мигранти вътре. Имали сме в Сърбия, това е много често явление, в Хърватска, в Италия, когато правят шофьорите почивка, те режат брезенти, режат пломбажни важета, качват се в камионите”, коментира Емил Цветков. Семейството на Валентин се надява мъжът да бъде освободен и да се прибере у дома със свалено обвинение. От консулството в Париж заявиха за Би Ти Ви, че работят по случая и тече разследване.", "date": "2018.04.25", "title": "Задържаха наш шофьор във Франция, намерили в камиона му 4-има мигранти"}
{"url": "https://www.24chasa.bg/novini/article/6833417", "text": "Част от плочките на прясно ремонтирания пл. “България” пред централния вход на НДК се надигнаха само няколко месеца след като бяха поставени. Пространството от 12 дка беше ремонтирано есента преди старта на българското председателство на Съвета на ЕС. За подмяна на настилката и хидроизолация на подлеза Изпълнител на ремонта е “Джи Пи груп”. “Обектът е в гаранция и настилките ще бъдат възстановени за сметка на фирмата изпълнител. Засегнати са около 20 кв. м, а целият обект е 12 дка”, обясни шефът на общинската дирекция “Зелена система” Димитър Данчев. Причината за нагъването според експертно становище са температурните амплитуди и разместването на фуги заради вибрациите от транспортния тунел отдолу. Специалистите са дали указания какво трябва да се направи, за и са уверили, че проблемът е само в този участък. Изпълнителят вече е започнал работа по отстраняването му и възстановяване на настилките, каза Данчев. От фирмата са категорични, че причина за деформациите не е ремонтът и той е изпълнен качествено.", "date": "2018.04.25", "title": "Ремонт на ремонта пред НДК - плочки се нагънаха"}
{"url": "https://www.24chasa.bg/novini/article/6833577", "text": "В речта си пред членовете на двете камари на американския Конгрес френският президент Еманюел Макрон каза, че Иран никога не трябва да притежава ядрено оръжие и предложи да се сключи по-амбициозно споразумение по иранската ядрена програма в сравнение с настоящия договор, критикуван от Доналд Тръмп, предаде Франс прес. \"По отношение на Иран нашата цел е ясна. Иран не трябва да притежава никога ядрено оръжие. Не сега. Не след пет години. Не след 10 години. Никога\", заяви френският президент пред конгресмените ден след като заяви, че иска да работи с Доналд Тръмп по нов текст на споразумение по иранската ядрена програма, предава БТА.  Днес пред конгресмените Макрон предупреди още, че политиката на Иран никога не трябва да \"ни доведе до война в Близкия изток\", предаде Ройтерс. Говорейки за споразумение по иранската ядрена програма, Макрон каза: \"Ние не трябва да изоставяме иранската ядрена сделка, без да имаме нещо по-съществено вместо нея\". Вчера Макрон и Тръмп обещаха да бъдат обмислени по-твърди мерки за възпиране на Иран, но Тръмп не направи никакъв коментар дали САЩ ще останат страна по ядрената сделка от 2015 г., припомня Ройтерс. Той освен това запаши Техеран с ответни мерки, ако рестартира ядрената си програма. Макрон настоява за нов подход, при който САЩ и Европа да се споразумеят да блокират каквато и да е иранска ядрена дейност до 2025 г. и след това, при който ще се породят условия за намиране на политическо решение за възпиране на Иран в Йемен, Сирия, Ирак и Ливан и за намиране на решение на въпроса с иранската програма за балистични ракети. \"Мисля, че ние можем да работим заедно, за да изградим едно трайно споразумение за целия регион, за нашия народ, защото мисля, че то напълно ще разреши нашите безпокойства\", каза Макрон.", "date": "2018.04.25", "title": "Макрон: Иран не трябва да притежава никога ядрено оръжие!"}
{"url": "https://www.24chasa.bg/novini/article/6833475", "text": "16 университета ще вдигнат таксите за прием на студенти през новата академична година. Средно - с около 50 лв. Новите таксите бяха приети от правителството в сряда. Без промяна остават тези в 17 държавни вуза. Намаление предлага само Софийският университет. То е от 200 до 550 лв. за специалностите “Физически науки” и “Ядрена химия”. Алма матер обаче ще вдигне парите за “Администрация и управление”, “Право”, “Психология” и “Филология” с от 40 до 61 лв. В ПУ “Паисий Хилендарски” увеличението е с 40 лв. Без промяна ще са специалностите “Администрация и управление”, “Туризъм”, “Икономика”, природните и техническите науки, математика и информатика. При медицинските университети повишение на таксите има в Пловдив и в Плевен. В първия новите студенти ще плащат с 250 лв. повече за медицина, фармация и стоматология. Във втория увеличението е от 50 до 100 лв. ", "date": "2018.04.25", "title": "Новите такси за висше одобрени, вдигат се с 50 лв. средно (Обзор)"}
{"url": "https://www.24chasa.bg/novini/article/6833457", "text": "Над 1800 полицаи жандармеристи са ангажирани за мача „Левски” – ЦСКА тази вечер. Това съобщи в предаването „Лице в лице” по   заместник-министърът на вътрешните работи Стефан Балабанов. „Единствената ни цел е този футболен заряд, който го има вече седмица, да премине в една спокойна атмосфера и Дай Боже така да завърши мачът и хората спокойно да се приберат по домовете си”. Изключителните мерки за сигурност, които се вземат сега, не са плод на това, което се случи преди седмица, категоричен беше Балабанов. \"България е подписала конвенция на 1 юли 2016 г. за борба с футболното и въобще със спортното хулиганство в лицето на министър Кралев. Оттогава до момента МВР заедно със специалистите от Българския футболен съюз, спортното министерство, с други органи и организации, подготвя един закон, който ще бъде за борба със спортното хулиганство въобще. Взели сме опита на Великобритания, Франция, Италия и други европейски страни, но не искаме да копираме точно това, което са записали те, обясни зам.-министърът. Той каза, че искат да направят една цялостна концепция, която да работи в бъдеще и да има ефект съобразен с нашите условия, с особеностите на българите. До два месеца законопроектът ще бъде внесен в парламента, обясни Стефан Балабанов. „Предстоят активни разговори с наши специалисти. Инициаторите на закона са Националният фронт за спасение на България и някои други депутати. Надявам се до края на този парламентарен сезон, преди лятната ваканция, той да бъде внесен. Най-радикалните мерки в него са всяка институция и организация да поеме своята отговорност , както е разписано в законите в другите западноевропейски страни. На първо място – домакините на срещите, ръководителите на футболните клубове, футболният съюз, спортното министерство. МВР трябва да бъде подкрепящ орган, който ще стои на входа със специални камери, които ще бъдат закупени, лицево ще се идентифицира всеки един футболен запалянко. Ако той проявява агресия, ако той нарушава обществения ред, ние да имаме право именно полицията да приложи към него принудителни административни мерки, а пък той след това, ако иска, да съди нашите решения”, допълни Балабанов. По думите му нещата не са толкова сложни и, ако това се случи, до две три години ще могат млади семейства и не само млади да водят децата си, внуците си и футболните срещи и другите спортни мероприятие да бъдат спектакъл. Зам.-министърът каза, че имат подкрепата на всички за този закон.", "date": "2018.04.25", "title": "Зам.-министър: До два месеца законът за спортното хулиганство влиза в парламента"}
{"url": "https://www.24chasa.bg/novini/article/6833462", "text": "Учени откриха на остров Борнео нов вид \"експлодиращи мравки\", които се пръскат, когато са нападнати, и отделят лепкава и токсична течност, предава Франс прес, цитирана от БТА. Този вид насекоми беше кръстен Colobopsis explodens. Странните мравки бяха открити в малката държава Бруней, разположена в северната част на остров Борнео. Работничките от вида Colobopsis explodens, когато почувстват заплаха, предизвикват силна контракция в областта на коремчето си. Налягането разкъсва тялото им и се разпръскват токсични секреции. По този начин враговете се държат на разстояние. Нападателят може да бъде убит от многото отрова, \"взривена\" от отделните индивиди. Загиват и самите мравки-работнички.", "date": "2018.04.25", "title": "Откриха нов вид \"експлодиращи\" мравки"}
{"url": "https://www.24chasa.bg/novini/article/6833473", "text": "Макрон припомни, че Франция и САЩ имат една много специална връзка, предаде Ройтерс. Говорейки за тази специална връзка, Макрон се върна към споделената история на двете страни и каза, че \"американският и френският народ са имали среща със свободата\", предаде Асошиейтед прес, цитирана от БТА.  Говорейки за специалната връзка, Макрон припомни и срещата на Бенджамин Франклин и френския философ Волтер, \"които са се целунали по бузите\". После, визирайки приятелските си срещи с Доналд Тръмп от тази седмица, Макрон допълни \"Това може да ви напомни за нещо\", правейки паралел между срещите си с Тръмп и тази между Франклин и Волтер. В речта си пред американските конгресмени Макрон се обяви срещу национализма и изолационализма и призова САЩ да останат предани на глобалните идеали на сътрудничеството пред лицето на тероризма и на други предизвикателства, предаде Ройтерс. \"Ние можем да изберем изолационизма, оттеглянето и национализма - това е вариант. Това може да бъде изкушаващо за нас като временен лек за нашите страхове. Но затваряйки вратата към света, ние няма да спрем еволюцията на света\", каза Макрон, който се обяви срещу изоставянето на свободата и срещу илюзията на национализма. Макрон призова за единство пред лицето на новите сериозни заплахи и предизвикателствата, които носи 21 век и които \"нашите предшественици вероятно дори и не са си представяли\", предаде ТАСС. Той заяви, че сега Европа и САЩ трябва заедно да посрещнат и да намерят отговор на глобалните предизвикателства на настоящото столетие. Макрон добави, че действайки в сътрудничество, страните могат да запазят своята собствена идентичност, допълва Ройтерс. Президентът на Франция каза, че светът се намира в критичен момент, че страните трябва да действат спешно като една глобална общност, за да защитят международните институции като ООН и НАТО, предаде Ройтерс. В речта си пред конгресмените Макрон защити идеята за силен мултилатеризъм и каза, че това изисква и участието на САЩ, предаде Ройтерс. \"Това изисква - повече от всякога - участието на САЩ, тъй като вашата роля е решаваща за създаването и запазването на днешния свободен свят. САЩ са онези, които измислиха този мултилатеризъм. Вие сте сега онези, които трябва да ни помогнете, за да го съхраним и да го пресъздадем отново\", каза Макрон. Той повтори, че идеята са силен мултилатеризъм, няма да засенчи националните култури или идентичности. Макрон каза, че Европа и САЩ могат да работят заедно, за да изградят новия световен ред на 21 век. Досега пред двете камари на Конгреса са говорили осем френски президенти, сред които Шарл де Гол, Франсоа Митеран, Жак Ширак и Никола Саркози. Преди да произнесе речта си, Макрон бе приет от Пол Райън, председателя на Камарата на представителите на Конгреса. Той посети и библиотеката на Конгреса.", "date": "2018.04.25", "title": "Макрон: Европа и САЩ трябва заедно да посрещнат предизвикателства на този век"}
{"url": "https://www.24chasa.bg/novini/article/6833481", "text": "Средна по сила магнитна буря ще достигне до Земята на 17 май по данни на Лабораторията за рентгенова астрономия на Слънцето към физическия институт \"Лебедев\" на Руската академия на науките, предаде ТАСС, цитирана от БТА. Според графиката на магнитните бури, буря от втора степен /G2/ по петобалната система ще възникне на Земята на 17 май. Магнитосферата на Земята ще бъде засегната на следващия ден, 18 май. Средните магнитни бури преминават сравнително незабелязано за повечето хора. Но те могат да въздействат на енергийните системи, разположени по високите ширини, а също така е възможно да окажат влияние върху космическите апарати.", "date": "2018.04.25", "title": "Средна магнитна буря ще достигне Земята на 17 май"}
{"url": "https://www.24chasa.bg/novini/article/6833498", "text": "Интериор на арх. Георги Ников, арх. Станимир Господинов и Мирослав Цанов от „3К студио“ спечели първа награда в категорията \"Частен интериор\" в традиционния конкурс \"Къща на годината\", организиран от списание \"Идеален дом\". Призьорите бяха определени от компетентно жури в състав: доцент арх. Александрина Ненкова, арх. Албена Владимирова-Андреева, дизаинера Кирил Станев и екипа на редакцията. Конкурираха се общо 40 проекта, разделени в четири категории. Интериорът-победител бе публикуван в броя от месец септември 2017 г. Той е на апартамент, който заема цял етаж в нова кооперация в София и е много добър пример за новия, по-топъл и изразителен минимализъм с ярко присъствие на висок дизайн и изкуство. Наградата на победителите бе връчена от кметицата на София Йорданка Фандъкова. „Изпълнението на проекта продължи 6 месеца и включвахе качване на мебели с кранове“, разказа Мирослав Цанов от \"3К студио\" Втората награда бе за Ирена Петрова за интериора й на апартамент с площ 115 кв., в който е постигната умела комбинация от бетон и дърво. Интериорът бе показан през януари 2017 г. Отличието на Ирена Петрова бе връчено от дизайнера Кирил Станев, който бе в журито на „Идеален дом“. Журито връчи две трети награди. Те са за Татяна Станчева и Марияна Димитрова, като и двата интериора бяха публикувани през месец ноември 2017-а. Арх. Александър Бояджиев, експерт „Развитие и дизайнерска програма“ в „Идеал стандарт“ връчи отличието на Татяна Станчева, а издателката на „Идеален дом“ Венелина Гочева на Марияна Димитрова. В категория \"Малко жилище\" първата награда е за арх. Петя Демирева и арх. Мариета Сотирова, които са превърнали стая от 24 кв. м в жилище. Интериорът бе показан в „Идеален дом“ през март 2017 г. Втората награда е за Деница Берберска и Нина Илиева, а третото за арх. Златина Данаилова и арх. Лъчезар Данаилов от LZ Architecture. Наградите в тази категория дадоха миналогодишният победител Ивета Попова, шефът на „Интер експо център“ Ивайло Иванов и доц. Александрина Ненкова. В категория \"Обществен интериор\" първата награда е за DА аrchitects за Банка ДСК. Втората награда е за Николета Кръстева за интериора на адвокатска кантора . Техните отличия бяха връчени от главния архитект на София Здравко Здравков. Връчена бе и награда за собствен почерк в интериора на екипа на офис “Астра Зенека”. Венелина Гочева, издател на „Идеален дом“ връчи наградата на екипа на „Астра Зенека“. В категория \"Студентски проект\" първата награда бе за Андреа Петкова. Нейната награда бе връчена от Таня Червенкова, зам.-главен редактор на „Идеален дом“. Специален диплом за най-голям брой номинирани интериори в конкурса “Къща на годината” получи фотографът Александър Новоселски. Наградата му бе връчена от главната редакторка на „Идеален дом“ Николета Киркова. Читателите на сайта на списание \"Идеален дом\" определиха за любим интериор в рубриката \"На гости\" жилището на журналиста Слави Ангелов. Наградата бе връчена от Румен Радушев от „Пощенска банка“. „Този ремонт беше голямо изпитание за моето семейство“, каза при получаването на наградата Слави Ангелов.", "date": "2018.04.25", "title": "„3К студио“ е големият победител в конкурса „Къща на годината“ на сп. „Идеален дом“"}
{"url": "https://www.24chasa.bg/novini/article/6833476", "text": "Опозиционната парламентарна група на блока \"Елк\" (\"Изход\") издигна кандидатурата за премиер на Армения на лидера на опозицията Никол Пашинян. Това съобщи пресслужбата на парламентарната група, цитирана от ТАСС. Пашинян (който е депутат от \"Елк\") ще стане премиер, ако за него гласуват 53 от общо 105 депутати в еднокамарния парламент. Привържениците му вече са осигурили подкрепата на 40. Ако всички депутати на партия \"Дашнакцутюн\", която днес излезе от управляващата коалиция, гласуват за Пашинян, ще са му нужни още шест гласа, предава БТА.  Групата на управляващата Републиканска партия има 58 места в парламента, \"Елк\" - девет, \"Дашнакцутюн\" - седем. Трийсет и едно има блокът \"Царукян\".", "date": "2018.04.25", "title": "Издигнаха официално кандидатурата на Пашинян за премиер на Армения"}
{"url": "https://www.24chasa.bg/novini/article/6833495", "text": "Лекари от Кюстендил спряха влак, за да спасят жена, ухапана от змия. Ден по-късно близки на пострадалата благодариха на лекарите с постове в интернет. Инцидентът става по време на екскурзия в планината, предава  Медицинска сестра била ухапана от змия. Успява да види само края на тялото й, но разбира, че трябва да действа бързо, за да спаси живота си. Медиците получили сигнала, разбират, че пострадалата е в района на Скакавишкия водопад. „Там обаче е недостъпно, там само влак минава, как са слезнали, само те знаят”, каза д-р Стефан Чепенков. Туристките отиват до близката гара, за да се качат на първия влак – Кюстендил – София. Успяват да се обадят на лекарите, но след първите думи връзката се разпада. Без да се двоумят медиците тръгват да търсят мястото, където влакът ще спре. Попитали хора как могат да стигнат до това място и какъв преход може да се направи. Решили да спрат влака аварийно. „И някъде след 10-ина минутки вече влакът се показа от тунела. И започнахме да махаме с ръце, за да може да спре”, обясни д-р Стефан Чепенков. Линейката кара до Спешния център пострадалата жена, където тя получава доза противозмийски серум. Реакцията на близките и не закъснява. Днес ухапаната от змия жена е в добро състояние в столична болница.", "date": "2018.04.25", "title": "Лекари от Кюстендил спряха аварийно влак, за да спасят жена, ухапана от змия"}
{"url": "https://www.24chasa.bg/novini/article/6833497", "text": "Гръцката полиция съобщи, че е арестувала шестима албанци край гръцко-албанската граница и е иззела десет коня и над 132 килограма незаконно събрани диви планински билки, които обикновено се използват за лечение на различни болести, предаде Асошиейтед прес. В Гърция е незаконно да се берат повече от малко количество билки за собствена употреба, предава БТА.  Властите в страната казват, че албански банди често извършват трансгранични набези, като събират голямо количество билки. Често по този начин се унищожават редки и застрашени видове.", "date": "2018.04.25", "title": "Арестуваха 6-има албанци край границата с Гърция, иззеха над 132 кг диви билки"}
{"url": "https://www.24chasa.bg/novini/article/6833520", "text": "Депозитите на домакинствата вече са над 48 млрд. лв. Това показва статистиката на БНБ за март 2018 г. Увеличението спрямо същия месец на 2017 г. е с 5,5%. Заемите на домакинствата достигат 19,9 млрд. лв., като спрямо същия период на 2017 г. се повишават с 6,3%. Жилищните кредити нарастват с 9,1% на годишна база и достигат 9,6 млрд. лв. Потребителските заеми нарастват с 7,2% спрямо март 2017 г. и са 7,9 млрд. лв. С 31,1% намаляват депозитите на финансовите предприятия на годишна база, като в края на март са достигнали 2,652 млрд. лв. В края на март депозитите на нефинансовите предприятия отчитат ръст от 13% спрямо същия период на 2017 г. и достигат 21,6 млрд. лв. Общият размер на депозитите на неправителствения сектор е 72,3 млрд. лв. В края на март 2018 г. в оборот са 86,1 млрд. лв., а в края на предходния месец са били 85.6 млрд. лв.", "date": "2018.04.25", "title": "Българите пазят в банките рекордни 48   милиарда"}
{"url": "https://www.24chasa.bg/novini/article/6833501", "text": "“Не приемаме посещението за нормално. В тази посока се разграничаваме от позицията, която беше заявена от Волен Сидеров. Той не е изразител на външната политика на правителството.” Това заяви лидерът на ПГ на ГЕРБ Цветан Цветанов по повод думите на водача на “Атака”, че Крим не е бил анексиран и окупиран. Сидеров се завърна от форум там преди дни. “Те казаха, че са направили лично посещение. Срещнали са се с българската общност в Крим и това е тяхното обяснение”, посочи Цветанов. И бе категоричен, че управляващите ще продължат да защитават досегашната си позиция, която “кореспондира с Европейската народна партия и демократичната власт в България”. На въпрос дали Сидеров иска да излезем от НАТО и ЕС, Цветанов отговори: “Сидеров не иска да напускаме НАТО и ЕС. Те са безалтернативни.” Той отказа да коментира думите на партньора им в управлението, че ГЕРБ искали да сложат “черен печат” на Румен Радев заради слуховете, че президентът искал да прави партия. С Радев нямали лични противоречия, а само политически и биха провели “нормален разговор” на теми, по които имат единомислие, обясни Цветанов. Киев готви санкции за депутатите от “Атака” за нарушение на украинското законодателство, обяви пък посланикът на Украйна у нас Микола Балтажи. Вероятно ще получат забрана да стъпват на украинска територия. Балтажи призова българските власти “да осъдят и да се дистанцират” от това поведение. ", "date": "2018.04.25", "title": "ГЕРБ се разграничи от позицията на Сидеров в Крим, Киев готви санкции (Обзор)"}
{"url": "https://www.24chasa.bg/novini/article/6833634", "text": "Бившият министър на отбраната от кабинета “Борисов 2” Николай Ненчев окончателно е оправдан по първото му дело за договор за изработка на армейски униформи. Това заключиха върховните съдийки Павлина Панова, Елена Авдева и Галина Тонева и оставиха в сила решението на Военноапелативния съд. Заедно с Ненчев за невинен е обявен и бившият шеф на Дирекция “Инвестиции в отбраната” Венислав Цанов. Ненчев бе пратен на съд в началото на м.г. по обвинение, че умишлено допуснал подчиненият му Цанов да извърши престъпление по служба. Цанов възложил обществена поръчка за доставка на униформи за военните през 2014 г. Според обвинението Ненчев му казал да не сключва договор с фирмата победител “Лортън”. Освен това Ненчев настоял да бъде подписан контракт със следващата фирма в класирането - държавната “Интендантско обслужване”, защото дал това политическо обещание пред работниците в дружеството. И трите съдебни инстанции отхвърлиха както аргумента на прокуратурата, че вземането на решение за сключване на договор се е забавило, така и твърдението за фаворизиране на втория кандидат при поръчката. Съдът установява, че на 23 януари 2015 г. с писмо “Лортън” се е отказала от участие в поръчката дни след обявяване на резултатите. След като Цанов се запознал с писмото на фирмата, той съвсем законно определил за изпълнител следващия класиран “Интендантско обслужване” и сключил договор, приемат съдиите. Срещу Николай Ненчев се води и друго дело в Софийския градски съд за това, че не изпълнил два договора с руското дружество РСК-МиГ за ремонт на двигатели на изтребителите МиГ-29.", "date": "2018.04.25", "title": "Оправдаха бившия министър Ненчев за сделка за униформи"}
{"url": "https://www.24chasa.bg/novini/article/6833529", "text": "Тестовете, които децата ще държат на изхода от предучилищна и на входа за 1-и клас, ще служат само за проверка на нивото на развитието им - имат ли проблем в езиковото си развитие, ориентират ли се в количествените представи и т.н. Резултатите ще се вписват в личното дело на всеки първокласник и ще помогнат на началния учител да се ориентира детето има ли нужда от допълнителна подкрепа. Препитването в първи клас може да не е като тест, учителят може да определи нивото и в хода на работата. Тестът за училищна готовност в детската градина не служи за поставяне на оценка на децата или за вход в 1-и клас. Както “24 часа” съобщи във вторник, тестът е записан в проект за поправка в наредбата за предучилищното образование. Различни авторски колективи създават тестовете. Участват предимно преподаватели от факултетите по начална и предучилищна педагогика. Учителите могат да изберат който и да е стандартизиран тест за готовността за училище. Министърът няма ангажименти да утвърждава или да одобрява такъв тест, важно е единствено да е стандартизиран, за да има съизмеримост на резултатите, обясниха още от МОН.", "date": "2018.04.25", "title": "Тест и на изхода от предучилищна, и на входа за 1-и клас"}
{"url": "https://www.24chasa.bg/novini/article/6833418", "text": "Отказване на Албания на перспективата един ден да стане член на ЕС би могло да разпали мюсюлманска радикализация в балканската страна, като по този начин се излага на опасност регионалната стабилност, заяви албанският премиер Еди Рама, цитиран от Ройтерс и БТА. Рама, който е в Берлин, за да лобира на започване на преговори на присъединяване на страната към ЕС, след като Европейската комисия даде препоръка за това миналата седмица, осъди също европейски политици, които подклаждат антимюсюлмански чувства, наричайки ги \"инвеститори в радикализация\". Преди среща с канцлера Ангела Меркел по-късно днес, Рама отправи предупреждение, че Русия също се стреми към радикализация на мюсюлманите в Албания и призова ЕС да не \"оставя пространство, което да запълнят други страни\". Европейската комисия желае да предостави перспектива за членство на шест балкански страни, включително Албания, стремейки се да пресече нарастващото руско и китайско влияние в района. Председателят на Европейската комисия Жан-Клод Юнкер каза миналата седмица, че съюзът трябва да приеме нови членове от Западните Балкани, за да избегне риска от нова война там. Но правителствата на страните членки, съзнаващи обществения скептицизъм относно отваряне на вратите на ЕС за по-бедни страни, са по-предпазливи, отбелязва Ройтерс. От Великобритания до Унгария популистки партии постигнаха изборни завоевания, играейки на струната на предполагаеми опасности от масова мюсюлманска имиграция, докато на отварянето на западноевропейските трудови пазари за по-бедните нови членки се приписва вина за застоя в заплатите, посочва агенцията. Статистически Албания е страна с преобладаващо мюсюлманско население, но аз бих казал, че основната религия в Албания е Европа, каза Рама пред Ройтерс. Така че всички тези сили, те са практически основните инвеститори в радикализация от страната на Европа. Аз ги ненавиждам, посочи Рама. Затваряне на европейската перспектива за Албания би оставило също празнина, която Русия е готова да използва, добави Рама. Той предупреди, че предполагаемата намеса на Москва в изборите в Черна гора през 2016 г. би могла да се повтори другаде на Балканите. Европейските официални представители похвалиха напредъка на Албания в засилването на независимостта на съдебната й система, борбата с корупцията и укрепването на демокрацията, но мнозина в Брюксел са засегнати, забелязвайки връщане назад в областта на демокрацията в Унгария и Полша след присъединяването им през 2004 г. Признавайки, че Албания не би могла да гарантира, че няма да последва този пример, Рама каза, че неговата страна няма алтернатива на следването на курса на европейска интеграция. Подобно е на това, което искаш от хората, когато се женят. Не можеш да искаш повече от тяхното обещание да бъдат заедно до края на живота си - и след това нещата се случват, отбелязва албанският премиер. Важно е нашият идеализъм по отношение на Европа да бъде уважен, а не възприет като наивност, добави той.", "date": "2018.04.25", "title": "Албанският премиер към ЕС: Не ни обръщайте гръб"}
{"url": "https://www.24chasa.bg/novini/article/6833393", "text": "Аз никога не съм ходил на футболен мач, не се интересувам. Имаме подготвена основа за този закон, не можем да приемем, че държавата е безсилна пред футболната анархия. Вината за ранените полицаи е на МВР, абсолютно не са си свършили работата, отсече вицепремиерът Валери Симеонов по   относно агресията по време на футболни мачове и ранените жандармеристи по време на мача \"Левски\"-ЦСКА.  Поискахме да се уволни когото трябва. Синдикатите си получиха парите, но не си свършиха работата. Сигурен съм, че е имало и началници, не само редови полицаи на мача, коментира Симеонов. Партията ми има за цел да насърчава средния бизнес в България. В несравнимо по-незавидно положение сме спрямо Гърция, където навсякъде се пуши. Политиците от икономика много не разбират, аз идвам от бизнеса, но от 240 човека в Народното събрание надали има 5-6 човека, които идват от успешни фирми. Те са даскали, юристи, не и икономисти, заяви вицепремиерът. Законът не се спазва в България, когато той е лишен от основа и основателност, той не се спазва. ГЕРБ въведоха тази забрана за пушене, нормално е да не ме подкрепят, обясни Валери Симеонов.   Хазартът е болест и най-болната държава е България. Процентът на приходите от хазарта е най-висок - 3 процента от брутния вътрешен продукт. Това е пандемия, от която боледуват не само младите, но и възрастните. Хазартът представлява данък бедност, към него посягат най-бедните хора, той обаче се плаща с желание, каза още Симеонов относно забраната на рекламите за хазартни игри. ", "date": "2018.04.25", "title": "Валери Симеонов: Политиците не разбират много от икономика"}
{"url": "https://www.24chasa.bg/novini/article/6833407", "text": "Организацията за забрана на химическите оръжия заяви, че екипът й от инспектори е посетил за втори път ударения по-рано този месец от предполагаема химическа атака сирийски град Дума и е взел проби, предава БТА. ОЗХО посочи, че пробите ще бъдат изпратени заедно с други, събрани по-рано образци в лабораторията на организацията в холандския град Рейсвейк. След това те ще бъдат разделени и изпратени за анализ в акредитирани от нея лаборатории. За пръв път мисията на ОЗХО за установяване на фактите посети Дума в края на миналата седмица, на 21 април, две седмици след предполагаемата атака от 7 април. Влизането им в града беше забавено поради опасения за сигурността. При предполагаемата химическа атака са загинали над 40 души. ОЗХО има мандат да установи дали са били използвани химически оръжия, но не и да посочва кой е виновен.", "date": "2018.04.25", "title": "Екип на Организацията за забрана на химическите оръжия отново посети Дума"}
{"url": "https://www.24chasa.bg/novini/article/6833411", "text": "Сирийската противовъздушна отбрана (ПВО) е свалила 46 крилати ракети на САЩ и съюзниците им, изстреляни на 14 април към Дамаск и околностите. Това заяви днес началникът на Главното оперативно управление към Генщаба на Въоръжените сили на Русия Сергей Рудской, цитиран от ТАСС и БТА. Като се позова на данни от разузнаване, приборите за контролна ПВО, \"работа на място и разпити на свидетели\", генералът каза, че крилатите ракети на западните съюзници са били поразени от зенитноракетни системи \"Панцир\", \"Оса\", \"Стрела-10\", \"Бук\", \"Квадрат\" и \"С-125\", прикриващи Дамаск и военните летища Дювали, Думейр, Блей и Меззе. ТАСС съобщи още, че руският Генерален щаб е показал пред журналисти отломки от крилатите ракети, изстреляни към Сирия, по които имало пробойни от \"поразяващи елементи\" на зенитни управляеми ракети. На изложбата са били показани фрагменти от американските \"Томахок\" с морско базиране и европейските СКАЛП/\"Сторм шедоу\" с въздушно базиране. Не вярваме на твърденията на руски военни, че две американски ракети, изстреляни по Сирия, са откарани в Москва за анализ, заяви днес пред Си Ен Ен говорителят на Пентагона Ерик Пейхън, цитиран също от ТАСС. По думите му това е \"още един пример за руската кампания за дезинформация с цел отвличане на вниманието от нравствената съпричастност към жестокостите на режима на Асад\". По-рано днес генерал Рудской, заяви, че две от ракетите, които не поразили мишените си, са доставени в Москва. Руски специалисти ги изследват, за да бъдат използвани резултатите при модернизирането на руски оръжия, каза генералът.", "date": "2018.04.25", "title": "Москва: Сирийската отбрана е свалила 46 от изстреляните към страната ракети"}
{"url": "https://www.24chasa.bg/novini/article/6833260", "text": "Иранският президент Хасан Рохани оспори днес легитимността на евентуално ново споразумение по иранската ядрена програма, реагирайки на вчерашните изявления на президентите на САЩ и Франция, Доналд Тръмп и Еманюел Макрон, предаде Франс прес, цитирана от БТА. \"Заедно с президента на една европейска държава те казаха: \"Искаме да вземем решение за споразумение, сключено между седем страни. Кому е нужно това? С какво право?\", попита Рохани в Табриз, в Северен Иран, визирайки изявленията на Тръмп и Макрон. Президентите на САЩ и Франция изразиха вчера във Вашингтон желанието за постигане на \"ново споразумение\" с Иран за ядрената му програма, Днес Рохани поиска от западните държави да покажат те какво са направили в изпълнение на подписаното през юли 2015 г. споразумение по ядрената програма на Иран. \"Искате да решавате бъдещето на споразумението. Тогава първо трябва да ни кажете какво сте направили досега вие по неговото прилагане\", каза Рохани. Той обвини също така американското министерство на финансите, че е взело за заложник целия свят със своите санкции, насочени срещу банките, търгували с Иран. Техеран редовно упреква и европейските държави, че се поддават на натиска на американците, отбелязва Франс прес. Иранският президент посочи още, че Международната агенция за атомна енергия (МААЕ) редовно удостоверява, че Иран изпълнява поетите по споразумението задължения за ограничаване на ядрената си програма, така че да даде гаранция, че не иска да се сдобие с атомна бомба. \"С ядреното споразумение ние засвидетелствахме нашата добра воля на света. Ние искаме да докажем на света, че Иран не се опитва да се сдобие с оръжия за масово поразяване\", каза Рохани. \"С това споразумение ние опровергахме обвиненията и доказахме, че САЩ и Израел лъжат по отношение на Иран от десетилетия\", допълни той. От пристигането си в Белия дом Доналд Тръмп не спира да критикува ядрената сделка с Иран, подписана и от Германия, Китай, Великобритания и Русия. Американският президент я определя като \"най-лошата\", сключвана някога от САЩ, припомня Франс прес. Без да назовава Тръмп, Хасан Рохани каза днес: \"Вие сте само един бизнесмен. Нямате никакъв опит в политиката, правото или с международните договори\".", "date": "2018.04.25", "title": "Рохани: С ядрената сделка показахте нашата добра воля"}
{"url": "https://www.24chasa.bg/novini/article/6833263", "text": "Румънският премиер Виорика Дънчила се срещна днес с израелския премиер Бенямин Нетаняху, който приветства приетото от румънското правителство решение за започване на дискусии за преместване на посолството на Румъния от Тел Авив в Ерусалим, предаде Аджерпрес, цитирайки прессъобщение на румънското правителство. В края на миналата седмица лидерът на управляващата Социалдемократическа партия Ливиу Драгня и премиерът Виорика Дънчила съобщиха, че правителството е приело меморандум за преместване на румънското посолство в Ерусалим. Президентът Клаус Йоханис, който отговаря за външната политика, заяви, че не е бил информиран за това решение и го определи като \"лишено от солидни основания\". Йоханис посочи, че подобно решение може да бъде взето само след като израелците и палестинците постигнат решение за статута на града, предаде БТА. По време на срещата си днес Дънчила и Нетаняху изтъкнаха традиционните приятелски връзки между двете страни и подчертаха отличното ниво на двустранните отношения между Румъния и Израел, основаващи се на 70-годишна традиция. Румънският премиер изрази задоволство от интереса, засвидетелстван от израелската страна към предложението на Букурещ за сключването на партньорство между Румъния и Израел в областта на новите технологии, което ще позволи изготвянето на съвместни проекти в различни сфери, се посочва в съобщението. В този контекст са били обсъдени и аспекти, свързани със сътрудничеството във военната и стратегическата сфера, както и в областта на киберсигурността. Двете страни са изразили интереса си към организирането на трето съвместно правителствено заседание на високо ниво в рамките на 2018 г., като се подчертава необходимостта от създаването на контакти между бизнеса в двете страни. Румънският премиер Виорика Дънчила пристигна на официално посещение в Израел днес.", "date": "2018.04.25", "title": "Румънският премиер се срещна с израелския си колега Бенямин Нетаняху"}
{"url": "https://www.24chasa.bg/novini/article/6833268", "text": "Поздравявам Вас и целия екип на Министерството на младежта и спорта за привличането на младите хора като приоритет в рамките на Българското председателство на Съвета на ЕС. Това пише в официално писмо до министъра на младежта и спорта Красен Кралев регионалният директор за Източна Европа и Централна Азия към Фонда за население и развитие на ООН Алана Армитаж. Това съобщиха от пресцентъра на Министерството на младежта и спорта. “Конференцията постигна значителни постижения и съм убедена, че изработените Европейски младежки цели, формулирани и договорени по време на събитието, ще доведат до осезаеми резултати за младите хора в Европейския съюз и извън него”, се казва в писмото. В официалната кореспонденция до министър Кралев Алана Армитаж поздравява Министерството на младежта и спорта за осигуряването на присъствието на представители на страните от Западните Балкани и страните от Източното партньорство в конференцията. По думите й, тези участници са имали възможност да придобият опит и това ще бъдe от ключово значение за напредъка в изпълнението на младежките цели през следващото десетилетие. “Благодаря Ви, че осигурихте включването на младите хора с увреждания в конференцията”, казва Армитаж. “Очакваме с нетърпение да продължим сътрудничеството си и да разширим партньорството си, за да подкрепим България в секторите на здравеопазването и развитието и правата на младите хора”, посочва още регионалният директор на Фонда за население и развитие на ООН.", "date": "2018.04.25", "title": "ООН: Eвропейската младежка конференция постигна значителни постижения"}
{"url": "https://www.24chasa.bg/novini/article/6833269", "text": "Регионалният премиер на испанската автономна област Мадрид Кристина Сифуентес подаде оставка след труден месец за нея, включващ твърдения, че е фалшифицирала дипломата си за придобита магистърска степен и че е била хваната да краде от магазин през 2011 г., предаде Ройтерс, цитирана от БТА. Сифуентес е политик от управляващата десноцентристка Народна партия. Мадрид винаги е бил крепост на тази политическа сила, чийто лидер е премиерът Мариано Рахой. НП обаче е подложена на засилващ се натиск от либералите от \"Сиудаданос\", които изпревариха управляващата партия в социологическите проучвания на фона на корупционните скандали около НП. Кадри от охранителна камера, разпространени днес от вестник \"Окейдиарио\", показват как Сифуентес си изпразва чантата пред охранител в супермаркет, след като бива обвинена, че е взела козметичен крем. Преди да подаде оставката си, тя заяви, че вземането от нея на крема, който струвал 40 евро, е било \"неволна грешка\". Премиерът Рахой каза в коментар за оставката й, че в създалата се ситуация Сифуентес е \"направила това, което е трябвало\", предаде агенция ЕФЕ, цитирана от ТАСС. При скандала за дипломата ставаше дума за това, че са били подправени подписи на преподаватели и представители на администрацията на университета, в който е следвала, а тя самата, както изглежда, не е била присъствала на повечето занятия, предаде Асошиейтед прес. Политическата опозиция в Мадрид готвеше за началото на май вот на недоверие срещу Сифуентес в регионалния парламент. Оставката й обаче отваря вратата за нов кандидат на НП с неопетнена репутация, който да я замени.", "date": "2018.04.25", "title": "Премиерът на Мадрид подаде оставка след \nскандал за фалшива диплома за магистър"}
{"url": "https://www.24chasa.bg/novini/article/6833293", "text": "Индийският съд осъди днес арестувания през 2013 г. влиятелен гуру Асарам Бапу на доживотен затвор за изнасилването на своя непълнолетна ученичка, предаде Франс прес, позовавайки се на един от адвокатите на осъдения. Защитата обяви, че ще обжалва присъдата. Седемдесет и седем годишният Бапу, обявил се за богочовек, ръководител на стотици хиндуистки храмове в Индия и чужбина, беше обвинен, че е насилил 16-годишно момиче през 2013 г. в щата Раджастан, Западна Индия. Той твърдял, че по този начин искал да прогони от нея злите духове, които я били обсебили, предаде БТА. Гуруто редовно припомня, че сред последователите му има индийски премиери и президенти, припомня Франс прес. Присъди срещу подобни личности като Бапу, които имат в Индия милиони последователи, са доста деликатни и пораждат опасения за изблик на насилие. Сега заради присъдата на Бапу властите въведоха извънредно положение в много региони на страната и разположиха хиляди полицаи. Към момента няма съобщени случаи на размирици. Миналата година присъда за изнасилване на друг известен гуру породи протести на последователите му. Те се изродиха в сблъсъци с органите на реда и загинаха 38 души.", "date": "2018.04.25", "title": "Осъдиха индийския гуру Асарам на доживотен затвор за изнасилване"}
{"url": "https://www.24chasa.bg/novini/article/6833303", "text": "Диалогът със Сърбия е труден, но тава е единственият път, за да се продължи напред. Това заяви косовският президент Хашим Тачи, предава  На форума \"Бъдещото десетилетие на Косово: насърчаване на реформите, регионалното сътрудничество и европейската интеграция\", Тачи каза, че следващите дни и седмици ще бъдат решаващи за консолидирането на Косово като държава. Той приветства платформата, предложена от председателя на парламента Кадри Весели, за общ политически консенсус по въпроси от национален интерес, както и правителствената платформа за финализиране на диалога със Сърбия. \"Приветствам платформите, предложени от политическите лидери, особено за постигане на консенсус относно последната фаза на диалога между Косово и Сърбия. Споразумението за договаряне е в полза на двете страни. То улеснява пътя към ЕС. Знам, че диалогът със Сърбия е много труден, точно както ангажимента за помирение, но това е единственият път напред\", каза Тачи. Той посочи, че политиката на Косово се нуждае от дълбоки реформи, добавяйки, че е уверен, че второто десетилетие от независимостта на Косово ще доведе до членство в НАТО.", "date": "2018.04.25", "title": "Хашим Тачи: Диалогът със Сърбия е труден, но това е пътят"}
{"url": "https://www.24chasa.bg/novini/article/6833301", "text": "Във връзка с оповестените информации и възникналия дебат в средствата за масово осведомяване за по-високи сметки на клиенти на \"Топлофикация София\" ЕАД за март 2018 г., председателят на КЕВР Иван Иванов изиска ръководството на дружеството да предостави подробна информация. Това съобщиха от пресцентъра на КЕВР. В тридневен срок \"Топлофикация София\" ЕАД следва да представи на Комисията пълни данни за количеството топлинна енергия, която е доставена и фактурирана на клиентите на дружеството за март 2017 г. и за март 2018 г. - общо и по групи клиенти. От дружеството е изискана информация и за броя на битовите клиенти, избрали дяловото разпределение да се извършва по прогнозни данни, съгласно чл. 71 от Наредбата за топлоснабдяването /НТ/ от 6 април 2007 г. За тези клиенти топлоснабдителното дружество трябва да посочи както количеството на потребената от тях топлинна енергия, така и начислените суми в сметките им за март 2017 г. и за март 2018 г. Отделно в КЕВР трябва да постъпи информация и за броя на битовите клиенти, избрали дяловото разпределение да се извършва по реален месечен отчет на средствата за дялово разпределение в имотите на клиентите. \"Топлофикация София\" ЕАД трябва да предостави и данни за количеството на потребената от тези клиенти топлинна енергия, както и начислените суми в сметките им за март 2017 г. и за март 2018 г. След получаването на цялата искана информация, КЕВР ще изготви подробен анализ, резултатите от който ще бъдат публично обявени.", "date": "2018.04.25", "title": "КЕВР изиска разяснения от \"Топлофикация София\" за по-високите сметки през март"}
{"url": "https://www.24chasa.bg/novini/article/6833305", "text": "Съвременните цифрови технологии са ефективен инструмент за подобряване на процедурите за преминаване на граничните пунктове и предпоставка за по-бързи и сигурни услуги. Това заяви министърът на транспорта, информационните технологии и съобщенията Ивайло Московски по време среща на министрите на транспорта от Югоизточна Европа в Любляна, съобщи пресслужбата на МТИТС. Събитието е част от програмата на ежегодната европейска конференция TEN-T Days, която тази година се провежда в гр. Любляна, Словения. Акцент на форума е подобряването на транспортната свързаност на Западните Балкани, с фокус върху процедурите за граничен контрол на товарните потоци. В своето изказване министър Ивайло Московски изтъкна, че темата за граничния контрол засяга много институции, и МТИТС е готово да съдейства за по-добрата координация между тях. \"България е подписала двустранни споразумения в областта на транспорта с всички свои съседи - Сърбия, Македония, Турция, Румъния и Гърция\", обясни министърът. \"Към момента най-активно работим по този въпрос с колегите от Гърция и Сърбия\", посочи Московски. Той допълни, че на 23 февруари тази година е подписан меморандум със Сърбия за подобряване на железопътния транспорт и по-ефективен съвместен контрол на границата. \"Действащото споразумение с Гърция е от преди повече от 50 години и затова през миналата година изготвихме проект на меморандум, който да съответства на европейското законодателство\", уточни министър Московски. Той коментира, че към момента двете страни очакват становището на Европейската комисия по предложения проект на меморандум. През България преминават два железопътни товарни коридора - Ориент/Източно-Средиземноморски и новосъздадения Алпийско- Западнобалкански, като основният товарен трафик е от европейските държави към Турция и обратно, акцентира още Ивайло Московски. Оптимизирането на процедурите за преминаване през граничните пунктове е от ключово значение за стимулиране на транспортните потоци в региона, подчерта той. Преди срещата на министрите, Ивайло Московски разговаря с европейския комисар по транспорта Виолета Булц. Той представи българските предложения за промени по Пакета за мобилност, който се разглежда в рамките на българското председателство. Двамата обсъдиха темата и изразиха мнение, че това е справедлив и ефективен вариант, който защитава по справедлив начин правата на превозвачите. Промените по документа предстои да бъдат обявени в кратки срокове.", "date": "2018.04.25", "title": "Московски: Съвременните технологии помагат за подобряването на граничните процедури"}
{"url": "https://www.24chasa.bg/novini/article/6833310", "text": "Оставките не са в дневния ред на парламента, това са измислени скандали, особено на г-н Христов. Има си правилник за посещение на Народното събрание. Казано е на госпожа Нинова, че хората ще бъдат допуснати в НС, но трябва да се преоблекат и да си сменят тениските. Тези скандали не са нужни на никого. Господин Христов беше на заседание и е нямало как да бъде информиран точно какво се случва. Това е едно недоразумение, той се извини на майките. Всеки един български гражданин има право да влиза в НС. Това каза председателят на НС Цвета Караянчева в предаването \"Лице в лице\" по  Неведнъж сме изразявали своето несъгласие за анексирането на Крим. Ние следваме евроатлантическата позиция. Ние сме заявили своята позиция, надявам се да не се превърне тази ситуация в проблем, коментира тя. Интересно, не знам дали госпожа Нинова помни, че в 41-вото НС имаше мораториум на заплатите. Тя има двойнствен скандал за наследството на БСП. Аз нямам нищо против да се намалят отпуските на депутатите, но народните представители имат възможност през почивните дни да си посетят избирателните райони. Аз, например, сега по великденските празници направих точно това, каза още Караянчева. ", "date": "2018.04.25", "title": "Караянчева: Оставките не са в дневния ред на парламента, това са измислени скандали"}
{"url": "https://www.24chasa.bg/novini/article/6833318", "text": "Китай възнамерява да разшири обхвата на своята космическа програма, като за целта към 2020 г. ще бъде изведена в орбита група спътници с нови функционални характеристики, предаде ТАСС. Това заяви директорът на Държавния център за космически изследвания към Китайската академия на науките Ван Чи. По думите му, сред разработваните апарати са спътници от китайско-европейския проект SMILE (СМАЙЛ), които ще помогнат на учените да изследват подробно въздействието на слънчевия вятър върху магнитното поле на Земята. \"Това ще даде възможност да разберем по-добре как слънчевата активност влияе върху околната среда\", поясни Ван Чи, предаде БТА. Китайските специалисти вънамеряват също да търсят нови небесни тела, излъчващи мощни потоци рентгеново лъчение. Както и преди, голямо внимание ще бъде отделено на черните дупки и неутронните звезди. За целта китайските астрономи съвместно с учени от други страни възнамеряват непрестанно да увеличават техническия потенциал на китайската астрофизика. Сред спътниците, които Китай в близките няколко години ще изстреля в космоса, е орбитална слънчева обсерватория от ново поколение. Създаваната група от съвременни космически апарати ще включва спътник за комплексно изследване на магнитосферата, термосферата и йоносферата, в частност за изследване на възходящи йонни потоци и механизмите, свързани с ускоряването им. Ван Чи отбеляза, че Китай планира да ускори работата над създаването на национална лаборатория на орбита, а към 2030 г. да осъществи значим пробив в космическия отрасъл.", "date": "2018.04.25", "title": "Китай планира към 2020 г. да изведе в орбита нова група спътници"}
{"url": "https://www.24chasa.bg/novini/article/6833323", "text": "Премиерът на Чехия Андрей Бабиш е завел съдебно дело срещу словашкия вестник \"Нови час\" за публикация в която се твърди, че той е бил сътрудник на комунистическата Държавна сигурност преди 1989 г., предаде ДПА, като се позова на чешката агенция ЧТК. В жалбата си 63-годишният милиардер и основател на партията \"Действие на недоволните граждани\" (АНО) Бабиш иска обезщетение от един милион евро и публично извинение. \"Нови час\" е публикувал интервю с бившия офицер от Държавна сигурност Ян Саркоци, който твърди, че е виждал оригиналното досие на Бабиш и че той \"е вземал пари като всички други\", предава БТА. Понастоящем Бабиш е временен премиер на Чехия. През януари той подаде оставка, след като неговото правителство на малцинството загуби парламентарен вот на доверие. Веднага след оставката президентът Милош Земан възложи на Бабиш нов мандат за съставяне на кабинет, припомни ДПА. Чехия е без пълноправно правителство от около половин година, защото никоя партия не иска да влезе в коалиция с АНО и нейния лидер Бабиш, към когото има обвинения във финансови измами, допълни Ройтерс. В публикувано днес интервю председателят на Чешката социалдемократическа партия (ЧСДП) Ян Хамачек заявява, че неговата политическа формация няма да участва в правителство с премиер Бабиш, ако в него има министри с присъда - нещо, което Бабиш досега е отхвърял. Освен това Хамачек иска гаранции, че социалдемократите няма да изгубят ръководните постове в парламента. Двете партии вече са се договорили по политически и персоналните въпроси и днес техни делегации ще имат нова среща. ЧСДП влезе в преговори с АНО миналата седмица с обяснението, че иска да избегне сценария, в който АНО търси подкрепата на крайнодясната \"Свобода и пряка демокрация\", която е против ЕС, и Комуниститическата партия на Чехия и Моравия, която е против НАТО. Коалицията АНО-ЧСДП би разполагала с 93 гласа в 200-местната Камара на депутатите, така че за да мине неин кабинет при вота на доверие ще са нужни още гласове, например на комунистите, които имат 15 мандата, отбеляза Ройтерс. Агенцията подчерта, че социалдемократите в Сената - горната камара на парламента - са категорично против сделка с АНО, а и евентуалното коалиционно споразумение трябва да бъде одобрено на вътрешнопартиен референдум в ЧСДП.", "date": "2018.04.25", "title": "Бабиш съди словашки вестник, писали, че бил таен агент на комунистическите служби"}
{"url": "https://www.24chasa.bg/novini/article/6833328", "text": "Две деца са се били в училище в Димитровград, съобщи  . Инцидентът е станал на 24 април по обед по време на междучасие в коридора на школото. Свидетели на случката са били трима дежурни учители и помощник-директорът на местното училище \"Любен Каравелов\", които веднага са реагирали. Според запознати побоят е след обидна реплика, която е била казана от един от шестокласниците. Тогава съученикът му го ритнал в корема. На пострадалия шестокласник е извършен преглед първо от медицинската сестра в школото, а в хасковската хирургия вече са му направили и задълбочени изследвания. Според хирурзите няма тежки наранявания, но детето ще остане под наблюдение.", "date": "2018.04.25", "title": "Двама шестокласници се сбиха в училище в Димитровград, едното дете е в болница"}
{"url": "https://www.24chasa.bg/novini/article/6833345", "text": "Палестински журналист почина днес от раните си, след като преди две седмици беше прострелян от израелски войници в ивицата Газа, докато отразяваше протестите, съобщи представител на министерството на здравеопазването в Газа, цитиран от ДПА и БТА. Двайсет и шестгодишният Ахмад Абу Хусейн работел за местно радио. Той беше прострелян на 13 април в източната част на ивицата Газа. Това е вторият палестински журналист, намерил смъртта си в хода на ежеседмичните протести в ивицата, чиито искания са на бежанците от арабско-израелската война от 1948 г. да бъде позволено да се завърнат по домовете си, които са на територията на днешен Израел. Протестите започнаха в края на март и се очаква да продължат поне до 15 май, деня, в който палестинците скърбят заради създаването на Израел, отбелязва ДПА. Откакто започнаха седмичните протестни шествия в тях бяха убити 42 палестинци. ООН и правозащитни организации отправиха критики за прекомерна употреба на сила от страна на израелските военни.", "date": "2018.04.25", "title": "Почина палестински журналист, прострелян преди 2 седмици в Изицата Газа"}
{"url": "https://www.24chasa.bg/novini/article/6833346", "text": "С извънреден доклад, подписан от целия председателски съвет утре общинският съвет ще избере за временно изпълняващ длъжността г-н Клисуров, т.е. заместник-кметът, посочен в заявлението на г-жа Десислава Иванчева. Това заяви пред журналисти председателят на Столичния общински съвет Елен Герджиков, цитиран от  . По-рано днес обаче Клисуров обяви, че подава отвод в полза на своя колега в управлението на общината арх. Румен Русев. Десислава Иванчева обвиняваше именно архитекта, че е свързан със задържането й. В отворено писмо Клисуров и Русев посочват, че не е ясно дали заявлението за отпуск на кмета е допустимо и има вероятност всички решения на определения от Иванчева заместник да се окажат незаконосъобразни. „Въпреки очакваните удари, предлагаме да продължим да работим в екип. С това поемаме отговорността пред избирателите, посочили г-жа Иванчева за кмет, а тя от своя страна нас - за нейни заместници”, пишат двамата и посочват, че Русев е „архитект и инженер с огромен стаж” и това е важно с оглед проблемите в общината „огромна чат, от които касаят задълбочен и компетентен анализ на процедури, свързани със строителство”. Елен Герджиков обаче коментира, че вероятно Клисуров не би могъл да се отведе от избора: „Разбира се, никой не би могъл да го накара насила да направи нещо, което не иска. Нашият призив беше към него, на всички, които участваха в председателския съвет, да подходи отговорно към ситуацията”. Председателят на СОС подчерта, че никой не иска да противоречи на волята на мажоритарно избраната Десислава Иванчева и двамата зам.-кметове могат след това да си разпределят функциите в общината с вътрешна заповед.", "date": "2018.04.25", "title": "Утре избират Владимир Клисуров за кмет на „Младост”"}
{"url": "https://www.24chasa.bg/novini/article/6833355", "text": "Списание „Идеален дом“ се превръща в платформа за обмяна на идеи между младите български дизайнери и производителите на мебели. Това обяви главният редактор на списанието Николета Киркова на международната конференция „Дизайнът среща интериора“, организирана от списание „Идеален дом“ с подкрепата на „Идеал Стандарт“, „Теси“, „Пощенска банка“, „Форд“, „Легранд“, Би Ел Ди и „Естета интериори“. На форума бяха представени успешни сътрудничества между млади дизайнери и български производители като „Идеал стандарт“ и „Призма“. „Главната цел е да правим нещата по-добри за хората и по-удобни и ако можем да добавим стойност чрез дизайна. Опростяването, минимализирането е начинът човек да се почувства част от дизайна“, каза във видеообръщение към форума английският дизайнер Робин Левин. „Дизайнерите трябва да накарат фирмите да повярват в тях“, каза Иван Боров от „3Деа Студио“, което проектира осветителни тела за „Призма“. Дизайнът не трябва да е самоцелен, а да следва пазара, препоръчаха пък от студио „Куадро“. „Дизайнът и производството на мебели трябва да вървят ръка за ръка. Самоцелното производство не е правилно. Трябва да се вземе визията на хора, които разбират от това“, каза пък Дарин Господинов, председател на браншовата камара на мебелните фирми. Мебелният бранш също е гладен за работници и има нужда от внос на работна ръка. Заради това се надява облекчаването на процедурите за работници от страни извън ЕС да решат този проблем, заяви още той. „Вносът на кадри обаче е временно решение на проблема, устойчивото е да създаваме собствени кадри чрез дуалното обучение. Трябват обаче законови промени, за да бъдат привлечени компаниите, за да участват“, коментира зам.-министърът на икономиката Лъчезар Борисов. „Износът от мебелния бранш за миналата година е на стойност 335 млн. евро. Около 1 млрд. лв. е производството и между 2 и 3% от добавената стойност на икономиката се дължи на този бранш. Трябва да запазим растежа. Тече процес на дигитализация на икономиката и искам да подпомогнем вашия бизнес да стане по-дигитален и да има повече иновации в сектора. Така че да е по-конкурентоспособен спрямо евтините продукти, които могат да бъдат доставени от Азия. Държавата ще подпомага бизнеса с облекчаване на административната тежест и възможности за инвестиции по Плана „Юнкер“ пред държавната банка за развитие“, обясни заместник-министърът. Той разказа, че чужди логистични компании насочват инвестиции към страната, защото мебелната промишленост ги стимулира. „В България ще бъде изграден и най-големият логистичен център на „Юск“, допълни Борисов. „Искаме дизайнът да срещне и екстериора. Всички сме в хаоса и бърбивостта на градското обзавеждане и сега опитваме да преборим това с новите правила в София. В Германия има три правила – климатикът да не се вижда, да не шуми, да не капе. Защо да не преведем това нещо и в София. След промяната на Графа очакванията са да се променят и наемателите“, каза пък главният архитект на София Здравко Здравков. Германия, Великобритания, Франция и Италия са най-големите потребители на български мебели. Столове, дивани и мека мебел са най-продаваните на вътрешния пазар в последните години. На външния отново главното е мебели за сядане. Около 22 хил. души са заети в сектора, разказаха от браншовата камара.", "date": "2018.04.25", "title": "„Идеален дом“ става платформа за обмяна на идеи между мебелни производители и дизайнери"}
{"url": "https://www.24chasa.bg/novini/article/6833353", "text": "Мъже на остров Нова Гвинея грижливо майсторели хладни оръжия от бедрени кости на бащите си или други уважавани членове на общността си, сочат резултатите от изследване, цитирани от Франс прес и БТА.  Тези ками били използани до 20-и век. С тях били нанасяни удари по ранен съперник, за да бъде умъртвен. Дълги и остри, въпросните ками имали фина изработка и били гравирани с абстрактни рисунки и изображения на фигури. Що се отнася до най-престижните оръжия, изработени от човешки кости, воинът можел да претендира, че притежава силата на мъжа, чиято кост е била използвана, отбелязват авторите на изследването. Камите били използвани не само за прерязване на артериите на жертвата, но и за счупване на врата й. Други ками, изработени от кости от птиците казуар, нямали толкова фина изработка. Според учените костите от казуари притежават същата якост като тази на човешките кости. \"За да се избегне рискът изработените от човешки кости ками да се счупят по време на битка, им била придавана по-извита форма в сравнение с тази на камите от кости от казуари\", поясни Натаниъл Домини от колежа Дартмут в САЩ. Резултатите от изследването са публикувани в Royal Society Open Science.", "date": "2018.04.25", "title": "На остров Нова Гвинея майсторят ками\nот човешки кости"}
{"url": "https://www.24chasa.bg/novini/article/6833296", "text": " Младежко ДПС излезе с позиция по повод провелата се в София Европеи?ска младежка конференция. Ето и целия й текст:  През изминалия уикенд младежки представители от цяла Европа се събраха в София за конференция, част от Структурния диалог с младите хора на Комисията и Съвета. Целта на конференцията бе овластяването на младите хора чрез предоставяне на платформа за тяхното активно включване в процесите на вземане на решения. Резултатът от този диалог трябваше да бъде включен в следващата Програма за младежта на Европейската комисия. Уви, младите хора бяха превърнати в безучастни зрители. Европейските делегати напуснаха страната ни с усещане за липса на значимост и игнориране и на техните идеи, и на важните за тях теми. Младежко ДПС осъжда равнодушния подход на българското правителство и напомня, че толерантното изслушване на речи и режисираните аплодисменти са твърде далеч от европейския начин за вземане на решения – чрез обмяна на мнения, взаимно изслушване и диалог. Случилото се по време на конференцията за пореден път показва общото отношение на българското правителство към проблемите на младите хора – приоритет на хартия, незачитане на практика. Ние вярваме, че единствено активното и пряко включване в процесите на вземане на решения на младите хора е бъдещето на Европа, че всеки опит за омаловажаване на младежкото участие трябва да бъде предотвратен. Уверени сме, че трябва да продължим да настояваме за пълноценно младежко участие и диалог по политиките за младите хора.", "date": "2018.04.25", "title": "Младежкото ДПС: Младите хора бяха превърнати в безучастни зрители"}
{"url": "https://www.24chasa.bg/novini/article/6833026", "text": "На 24 април, около 10,20 ч., е получено съобщение за извършена кражба от лек автомобил „Шкода” с добричка регистрация, паркиран по ул. „Стоян Михайловски” в град Добрич – съобщиха от полицията. Установено е, че чрез използване на техническо средство, неизвестен извършител е проникнал в колата. По данни на тъжителя е извършена кражба на лични документи и вещи и сумата от 1300 лева. На 24 април, около 6,50 ч.,е бил взломен търговски обект по бул. „25-ти Септември” в град Добрич. По данни на тъжителя е извършена кражба на монети с обща стойност 130 лева. По случаите е образувано досъдебно производство.", "date": "2018.04.25", "title": "Откраднаха 1300 лева от кола в Добрич"}
{"url": "https://www.24chasa.bg/novini/article/6833032", "text": "Европейската космическа агенция /ЕКА/ е съставила най-детайлната карта на звездите от Млечния път и от съседните галактики, съобщава Асошиейтед прес. Материалът, публикуван в сряда, съдържа измервания с висока точност на около 1,7 милиарда звезди, осъществени с помощта на космическия телескоп \"Гая\", изстрелян през 2013 година, предаде БТА. Преди две години бяха публикувани измерванията на един по-малък отрязък от космоса, включващ 2 милиона звезди. От ЕКА съобщиха, че данните ще бъдат достъпни за професионалистите и за астрономите- аматьори. За разлика от \"Хъбъл\", телескопът на НАСА, който заснема изображения от космоса, \"Гая\" измерва разстоянието, движението, яркостта и цвета на звездите. След това данните се обработват от стотици учени и софтуерни инженери за направата на карти, които включват астероидите в нашата Слънчева система, както и триизмерни карти на близките звезди.", "date": "2018.04.25", "title": "Съставиха най-детайлната карта на звездите от Млечния път"}
{"url": "https://www.24chasa.bg/novini/article/6833031", "text": "Главният преговарящ от името на ЕС за Брекзит Мишел Барние ще бъде на работно посещение в България на 26 април, съобщиха от отдел \"Преса и медии\" на Представителството на ЕК в България. Барние ще проведе срещи с министър-председателя Бойко Борисов, с министъра за Българското председателство на Съвета на ЕС Лиляна Павлова и с представители на две парламентарни комисии в Народното събрание. Мишел Барние ще участва също в конференция на тема \"Подгответе се за Брекзит - последствия за европейския бизнес\" и във форум на високо равнище Eurofi Financial Forum - форум на лидерите в областта на финансовия сектор от ЕС и международни организации. В програмата му е предвидено и посещение на софийското метро заедно с кмета на столицата Йорданка Фандъкова. От 12.15 ч. двамата ще дадат кратък брифинг за медиите на перона на метростанция \"Европейски съюз\".", "date": "2018.04.25", "title": "Мишел Барние идва на работно посещение \nв България утре"}
{"url": "https://www.24chasa.bg/novini/article/6833039", "text": "Русия се надява на реализирането на съвместни проекти с Турция в сферата на авиацията, заяви днес руският заместник-министър на промишлеността и търговията Олег Бочаров на откриването на авиосалон Eurasia Airshow в Анталия, предаде ТАСС, цитирана от БТА.  Нашата делегация включва такива известни компании като корпорацията \"Иркут\", компаниите Сухой и МиГ, Алмаз-Алтай и др. Надяваме се, че идните пет дни ще можем да работим задълбочено за постигане на съвместни решения както за разработване, така и за производството на обща продукция на територията на Турция, каза той. Бочаров посочи, че се е срещнал с турския заместник-министър на транспорта, мореплаването и съобщенията Юксел Джошкунюрек и ръководителя на Агенцията за отбранителна промишленост на Турция Исмаил Демир. Първият в историята на Турция Международен авиосалон Eurasia Airshow бе открит днес на територията на летището в Анталия. Мероприятието ще продължи пет дни. На изложението са представени над 150 самолети. Предвижда се всеки ден да бъде организирано авиошоу, по време на което ще бъде преустановявано кацането и излитането на граждански самолети за по 3,5 часа.", "date": "2018.04.25", "title": "Русия и Турция обсъждат съвместни проекти"}
{"url": "https://www.24chasa.bg/novini/article/6833040", "text": "Уточнени са три дати, на които Десислава Иванчева се е срещала с Петко Дюлгеров. Това каза пред медиите Димитър Марковски, адвокатът представляващ кмета на \"Младост\" Десислава Иванчева, след като беше извикан в Националното следствие, за да бъдат прецизирани обвиненията на Иванчева за корупция. Кметът на \"Младост\", нейният заместник Биляна Петрова и Петко Дюлгеров бяха задържани при акция за корупция и им бяха повдигнати обвинения за подкуп миналата седмица, предаде БТА. Димитър Марковски каза, че в разговорите с Иванчева тя му е казала, че въобще не е присъствала на посочените места на съответните дати. И допълни, че са изискани записите от видеокамери, за да се проверят твърденията на бизнесмена Александър Ваклин за тези срещи, нещо, което прокуратурата не е проверила. Иванчева е казала, че срещите й с Дюлгеров са били служебни, заради уточнения, свързани с работата на Дюлгеров като бивш кмет на района. По думите на Марковски освен твърденията на бизнесмена Александър Ваклин за тези срещи няма други доказателства. Прокуратурата е записала в новите обвинения, че първоначално Десислава Иванчева, чрез посредници, е поискала сумата от 250 000 евро, след това е поискала 500 000 евро, а накрая са открити 70 000 евро в колата, която е управлявала при задържането й, обясни Марковски. Адвокатът каза още, че съдържанието на доказателствата дотук нямат нищо собщо с обвинението на прокуратурата, че Иванчева чрез посредника Дюлгеров е отправяла определени искания за парични суми, за да прави или не прави нещо по служба. Димитър Марковски допълни, че не са му показани нови доказателства по случая и че не е виждал материали от използвани СРС-та. Адвокат Мариана Тодорова, която защитава обвинения за корупция Петко Дюлгеров, потвърди, че обвиненията са прецизирани и са уточнени датите кой кога с кого се е срещнал. Тодорова също обясни, че са уточнени местата и датите, на които Иванчева се е срещнала с Дюлгеров и е поискала и получила \"дар\". Тя допълни, че Дюлгеров не се е отказал все още от първоначалните си писмени показания дадени при задържането му. Той каза, че Дюлгеров е искал да помогне на бизнесмена Александър Ваклин, за да му се придвижи преписката в общината. Нови доказателства не са предоставени по отношение обвинението на Дюлгеров. Мариана Тодорова каза, че ще възразява пред съда за новото обвинение, защото не е спазен срокът за повдигане на ново обвинение - три дни. Адвокатът каза още, че на Дюлгеров му е било обещано от следователите и оперативните работници, при задържането му,че ако съдейства за разкриване на престъплението ще бъде освободен и няма да бъде задържан.", "date": "2018.04.25", "title": "Уточниха 3 дати, на които Иванчева се е срещала с Дюлгеров"}
{"url": "https://www.24chasa.bg/novini/article/6833053", "text": "Депутатите влязоха в разгорещен спор дали КЕВР да се произнася при сделки за продажба на дялове от енергийни предприятия. След дебати, продължили и извън редовното работно време на парламента, гласуването на второ четене на промените в Закона за енергетиката беше отложено за утре. С приемането на първо четене на измененията, внесени от \"Обединени патриоти\", бяха дадени нови правомощия на регулатора - да разрешава сделки при покупко-продажба на съществени части от капитала на търговски дружества, които управляват стратегическа за енергийната ни система инфраструктура. Този текст беше предложен заради сделката за продажба на ЧЕЗ, той обаче отпадна от доклада на енергийната комисия за второ четене по предложение на ДПС, предава БТА. Искрен Веселинов /\"Обединени патриоти\"/ коментира, че в енергийната комисия по предложение на депутати от ДПС е отпаднал целият законопроект на ОП, одобрен на първо четене, което, по думите му, е процедурно недопустимо. Веселинов заяви, че патриотите стоят зад текстовете и призова колегите от ГЕРБ, които, по думите му, изпитали някакво колебание в комисията, да преосмислят решението си. Рамадан Аталай /ДПС/ коментира, че предложението на \"Обединени патриоти\" е противоконституционно. Когато има взаимоотношения между два частни субекта, държавата не може да се намесва и още повече със задна дата, посочи той. Според Аталай ГЕРБ се заблудили за тези текстове в еуфорията около обявяването на продажбата на ЧЕЗ. Крум Зарков /\"БСП за България\"/ припомни, че вносителите са разяснили при първото четене на законопроекта, че, ако се приеме това правомощие, до момента на джиросване на акциите, КЕВР ще може да се намеси и да провери дали купувачът на ЧЕЗ може да се справи с лицензионните си задължения. Не можем сега да се сърдим на ДПС, защото тогава те бяха против, но всички останали гласувахме да се даде възможност на регулатора да се произнесе и сега изведнъж тази опция отпада, коментира той. Зарков потвърди подкрепата на БСП регулаторът да се намеси и отбеляза, че решението ще зависи от ГЕРБ. Делян Добрев /ГЕРБ/посочи, че този текст не засяга сделката за ЧЕЗ, защото тя вече е сключена, а важи оттук-нататък. Колегата му Валентин Николов обясни, че вместо тази разпоредба е предложена друга, която дава достатъчно възможност на КЕВР да наблюдава дейността на енергоразпределителното дружество. По думите му регулаторът вече ще бъде информиран за намеренията за прехвърляне на дялове от енергийни дружества и, ако прецени, ще може да назначи специален управител. Кой е сега партньорът на ГЕРБ - ДПС или \"Обединени патриоти\", попита Юлиан Ангелов /ОП/. Не може неща, които защитават националния интерес, да бъдат бойкотирани зад гърба ни, коментира той. Как това предложение, като ни подкрепяте, ще мине с 15 човека в зала, обърна се Ангелов към БСП. В отговор от левицата декларираха, че утре цялата група ще бъде в залата и ще подкрепи текстовете. Рамадан Аталай го репликира, че в момента се разглеждат изменения в Закона за енергетиката, а не дали ДПС е коалиционен партньор на ГЕРБ. ДПС не е коалиционен партньор на ГЕРБ, а вие ги водите към бездна, добави той.", "date": "2018.04.25", "title": "Депутатите в спор дали КЕВР да се произнася при сделки за продажба на дялове от енергийни предприятия"}
{"url": "https://www.24chasa.bg/novini/article/6833084", "text": "Пускът на газопровода ТАНАП, по който ще се пренася газ от находището шах Дениз в Азербайджан към Турция, ще се състои преди вота на 24 юни т.г. Това съобщи турският президент Реджеп Тайип Ердоган на съвместна пресконференция в Анкара с президента на Азербайджан Илхам Алиев, предава БТА.  Азербайджанският президент пристигна на официално посещение в турската столица по покана на Ердоган. Алиев бе посрещнат с военни почести. След това се състоя среща насаме Ердоган-Алиев в президентския дворец Бештепе. ТАНАП е нашият най-крупен проект. Ще го открием в началото на месец юни, преди изборите. Газопроводът ТАНАП ще бъде нашият предизборен дар за нашия народ и за света, каза Ердоган. Алиев посочи, че единството между Турция и Азербайджан е много здраво и има перспективно бъдеще. \"Благодарение на лидерството на моя скъп приятел /Ердоган/ Турция преодоля много трудности и днес е сила в световен мащаб. Ние, приятелите на Турция, се радваме, а на враговете им се разваля настроението \", каза Алиев и покани Ердоган да посети Баку като президент след изборите на 24 юни т.г.", "date": "2018.04.25", "title": "Пускат газопровода ТАНАП преди изборите в Турция"}
{"url": "https://www.24chasa.bg/novini/article/6833108", "text": "Апашите крадат все по-скъпи коли от луксозни марки, като най-често посягат на \"Мерцедес\", \"Ауди\", \"Порше\", \"ВМW\", а 90% от собствениците им се прощават завинаги с автомобилите си, предава  . Според ценовия диапазон се определя и предназначението на открадната кола - по-скъпите се преправят, сменя се номерът на рамата на двигателя им, пререгистрират се и се пускат отново на пазара или в чужбина, или у нас, обяснява МВР шефът Валентин Радев в писмен отговор на депутатски въпрос. По-евтините коли отиват за части. Радев обаче отчита, че през миналата година автоджамбазите са отмъкнали по-малко коли в сравнение с 2016 г. Има спад с 29% на кражбите на автомобили, а разкриваемостта на престъпленията е скочила от 9,8% на 13,6%. Общо 2023 коли са били откраднати през миналата година, а през 2016 г. броят им е бил 2820. Най-много автомобили се крадат в големите градове – София, Варна, Бургас, Пловдив, както и в най-посещаваните морски и планински курорти, по време на активния туристически сезон. \"Активният криминален контингент целогодишно гастролира и осъществява престъпните си намерения в най-оживените места на страната\", признава Радев. За решаването на случаите полицията редовно проверява автоморги и незаконни депа за разкомплектоване на коли, допълва той. МВР готви и законови промени, с които да се създаде регламент за осъществяване на сервизна дейност и търговия с авточасти втора употреба.", "date": "2018.04.25", "title": "\"Порше\" е най-крадената марка коли в България"}
{"url": "https://www.24chasa.bg/novini/article/6833087", "text": "06 РУ – СДВР издирва Валентин Петров Спасов от с. Мало Бучино, който в неизвестност от 13.30 часа на 22 април. Тогава мъжът е напуснал местоработата си на пазач на язовир „Мало Бучино“. Мъжът е висок около 160-170 сантиметра, с нормално телосложение, къса коса, с челно оплешивяване и сини очи. Няма данни за това с какво е бил облечен, носил е червена бейзболна шапка. Валентин Спасов се е придвижвал с колело. 1 Хората, които разполагат с информация за издирвания мъж, могат да се обадят на телефони: 112, 02/9821760, тел. 02/9821755 или в най-близкото поделение на МВР. Анонимността е гарантирана.", "date": "2018.04.25", "title": "Издирват 50-годишен от Мало Бучино, в неизвестност е от неделя"}
{"url": "https://www.24chasa.bg/novini/article/6833054", "text": "По обвинение на Районна прокуратура – Велико Търново двама мъже са осъдени за държане, разпространение или отглеждане на наркотични вещества, съобщиха от държавното обвинение. Британски поданик е осъден за държане и отглеждане на марихуана на две години лишаване от свобода, което на основание чл. 66 от НК е отложено с пет години изпитателен срок и глоба в полза на държавата в размер на 5 000 лв. Антъни М. е признат за виновен за това, че в периода от неустановена дата до март м. г. в гр. Велико Търново, в нарушение на Закона за контрол върху наркотичните вещества и прекурсорите, отглеждал  10 броя растения с общо тегло в сухо състояние 108,629 грама, на стойност при пласиране на улицата – 651 лева в нарушение на установените правила, като случаят не е маловажен. Признат е за виновен и по повдигнатото му обвинение за това, че на 13.03.2017 г. в гр. Велико Търново, без надлежно разрешително държал високорискови наркотични вещества коноп (марихуана) с тегло 191,752 грама на стойност 1150 лева. Престъпление по чл. 354а от НК. Присъдата подлежи на обжалване пред Окръжен съд – В. Търново.", "date": "2018.04.25", "title": "Условна присъда и 5 000 лв. глоба за британец, отглеждал марихуана във Велико Търново"}
{"url": "https://www.24chasa.bg/novini/article/6833102", "text": "Работещите в администрацията на Комисията за енергийно и водно регулиране /КЕВР/ вече няма да са държавни служители, което според управляващите ще позволи да бъдат увеличени възнагражденията им. Това реши парламентът, който прие на второ четене текстове от промените в Закона за енергетиката. Дейността на администрацията в КЕВР се осъществява от лица, работещи по трудово правоотношение. Трудовите правоотношения на служителите на комисията се уреждат съгласно разпоредбите на Кодекса на труда, записаха депутатите. Основните месечни възнаграждения на служителите на Комисията ще се определят от председателя съгласно вътрешни правила за работната заплата и в рамките на разполагаемите средства по бюджета за съответната година. Служителите на Комисията ще могат да получават допълнителни възнаграждения за постигнати резултати, определени по ред и по начин, установени с вътрешните правила за работната заплата. Защо ни беше да намалим нивото на работещите в КЕВР и от държавни служители да ги направим служители по трудови правоотношения, попита Рамадан Аталай /ДПС/. Той призова да се запази нивото на независимост на КЕВР. Да останат държавни служители, опазени от закона и от всяка политическа намеса, ако има, поиска депутатът. Делян Добрев /ГЕРБ/ обясни, че това е предложение на самия регулатор. Ако не го подкрепим, тези служители ще останат с максимални заплати от 2 000 лева като държавни служители, а средната издръжка на работещ в енергетиката е 3 500 - 3 600 лева, коментира той. Възнагражденията в енергетиката са по-високи, дайте възможност в регулатора да бъдат назначени качествени хора, призова Добрев. Ние им даваме същата защита като за държавните служители, без да са държавни служители, добави той.", "date": "2018.04.25", "title": "Работещите в администрацията на КЕВР вече няма да са държавни служители"}
{"url": "https://www.24chasa.bg/novini/article/6833126", "text": "Отборът на Юридическия факултет на Софийския университет \"Св. Климент Охридски\" спечели две награди в престижното международно състезание по право на Европейския съюз CEEMC /Central and Eastern European Moot Court Competition/, състояло се във Вроцлав, Полша. Софийският университет достигна до полуфинала на състезанието и беше отличен с две награди - за \"Най-добри писмени защити\", и за \"Най-добър оратор на състезанието\", съобщи пресцентърът на висшето училище. Състезанието се организира от 1996 г., а университети от Беларус, България, Хърватия, Чехия, Литва, Латвия, Естония, Унгария, Малта, Молдова, Полша, Румъния, Русия, Словакия, Словения и Украйна традиционно изпращат свои отбори. Състезанието се организира с подкрепата на Съда на Европейския съюз и с Юридическия факултет на Университета в Кеймбридж, с международната адвокатска кантора Clifford Chance, както и със съдействието на The Honourable Society of the Inner Temple /професионална образователна институция, която предоставя задължително образование за юристите, които желаят да практикуват като адвокати в Англия и Уелс/. Състезанието представлява симулация на преюдициално производство пред Съда на Европейския съюз и има писмена и устна фаза. Участието в подобно международно състезание подпомага придобиването на знания по материално право на ЕС, развиването на умения да се пишат структурирани и добре аргументирани текстове, както и убедителното представяне на аргументи, и развитието на знанията по юридически английски език. До устната част на състезанието са достигнали отбори от над десет университета от държави от Централна и Източна Европа. Отборът на Софийския университет е преминал успешно през всички фази на състезанието и е достигнал до полуфинала с едни от най-високите резултати за ораторско майсторство и екипна работа, за структурирано, логично и последователно представяне на юридическите аргументи. Отборът на Софийския университет, в състав Божидар Пуков, Мария-Магдалена Маркова, Мартин Якимов и Владимир Стефанов, е имал възможността да пледира пред съдии и генерални адвокати от Съда на ЕС. Подготовката за писмената и устната част на състезанието на отбора на СУ е била под ръководството на Цветелина Байрактарова и Мартин Бъбаров - докторанти в Юридическия факултет на Софийския университет.", "date": "2018.04.25", "title": "Отборът на Софийския университет с две награди международно състезание по право"}
{"url": "https://www.24chasa.bg/novini/article/6833114", "text": "Генералният секретар на НАТО Йенс Столтенберг и гръцкият външен министър Никос Кодзиас ще осъществят утре среща в централата на алианса, съобщи МИА, цитирана от БТА. Според гръцките медии Столтенберг и Кодзиас ще разговарят по въпроса за името между Македония и Гърция, за гръцко-турските отношения и за двамата гръцки войници, които се намират в турски затвор.", "date": "2018.04.25", "title": "Столтенберг ще разговаря утре с гръцкия външен министър Кодзиас"}
{"url": "https://www.24chasa.bg/novini/article/6833113", "text": "„Има политици, които водят война с българската държавност, сами виждате какви лъжи се тиражират в медиите. С дискредитирането на президентската институция тези хора залагат на карта европейската принадлежност на България и то в разгара на европейското председателството“. Това заяви държавният глава днес в отговор на журналистически въпрос. Румен Радев добави, че има опит да се приватизира европейската идея за лични политически цели, съобщиха от прессекретариата на президента. „Колко струват техните евроатлантически идеи, след като деградират армията и заблуждават нашите съюзници? Какви европейци са тези политици след като допуснаха корупцията, бедността и несправедливостта да се превърнат във визитка на страната ни, а България да бъде изхвърлена от европейската карта що се касае до свободата на медиите?“, попита президентът. Румен Радев подчерта, че нашата корупция е видима и „отвъд океана“ и е отразена в доклада на Държавния департамент на САЩ. „Как да очакваме да бъдем приети в Шенген и в Еврозоната, когато властта насажда убеждението, че тук няма консенсус относно нашата европейска принадлежност“, добави президентът и посочи, че колкото повече се дават клетви към евроатлантизма, толкова повече ни отдалечават от Европа. В отговор на въпрос дали е провел среща с министрите по заръка на министър-председателя, президентът Румен Радев заяви, че ако премиерът счита, че някой друг трябва да контролира министрите му, то той трябва да инициира и съответните промени в конституцията.", "date": "2018.04.25", "title": "Радев: Ако Борисов иска аз да контролирам министрите, да промени Конституцията (Видео)"}
{"url": "https://www.24chasa.bg/novini/article/6833137", "text": "Да се създаде полицейски участък в карловското село Розино, заради проблеми, които създават ромите от района, поиска в специална декларация депутатът от ВМРО Александър Сиди. Позицията на патриота идва след като снощи под влиянието на алкохол и упойващи вещества група роми предизвикаха масов бой в селото. Двама души бяха ранени, а петима бяха задържани от органите на реда. Срещу тях са образувани две досъдебни производства – за хулиганска проява и причинена телесна повреда по хулигански подбуди. \"За проблемите с циганската махала в Розино ние от ВМРО – Българско национално движение говорим от години. Припомняме, че именно представители на етноса в селото миналата есен нападнаха и пребиха двама лесничеи, които се опитаха да предотвратят незаконна сеч. Отново техни представители бяха замесени и в убийство преди три години. Проблемите там са ежедневие, а побоите и тормозът над българското население граничат с геноцид. Ето защо народният представител Александър Сиди отправи въпрос към министъра на вътрешните работи Валентин Радев дали МВР предвижда разкриване на полицейски участък в Розино и какви реални мерки е предприело министерството за решаването на този проблем. Той се позовава на десетките сигнали от граждани, които постъпват буквално ежеседмично в приемната на патриота от ВМРО в Пловдив\", пишат в декларацията си от ВМРО. Ето и пълният текст на въпроса:", "date": "2018.04.25", "title": "Патриотът Сиди от ВМРО: В Розино трябва да има полицейски участък"}
{"url": "https://www.24chasa.bg/novini/article/6832750", "text": "Турският министър на вътрешните работи Сюлейман Сойлу съобщи днес, че от началото на годината в Турция са влезли 29 899 мигранти от Афганистан, предаде ДПА. През цялата 2017 г. в Турция са влезли 45 000 афганистански мигранти, предава БТА. Сойлу каза още, че от началото на годината са арестувани над 1000 души за трафик на мигранти. Този месец Турция започна да депортира стотици афганистанци. Анкара строи стена по границата си с Иран, която се използва от мигрантите, идващи от изток. Стена се издига и по сирийската граница. В Турция има над 3 милиона бежанци, повечето от Сирия.", "date": "2018.04.25", "title": "30 000 мигранти от Афганистан са влезли в Турция от началото на годината"}
{"url": "https://www.24chasa.bg/novini/article/6832745", "text": "Настоящото ядрено споразумение с Иран действа и \"трябва да бъде запазено\", заяви днес Федерика Могерини в Брюксел, след като САЩ и Франция обявиха, че желаят нова сделка, предаде Франс прес. Ръководителката на европейската дипломация заяви и миналия понеделник, че изключва \"отново да се обсъжда изпълнението на поетите от нас задължения в рамките сключеното с Техеран ядрено споразумение\", предаде БТА. ЕС участваше в сключването на договора, подписан във Виена през юли 2015 г. между Иран и групата 5 плюс 1 (САЩ, Франция, Великобритания, Китай, Русия и Германия). Говорителят на Кремъл Дмитрий Песков каза днес, че съществуващото ядрено споразумение е \"без алтернатива\". \"Ние сме за запазване на споразумението в сегашния му вид - това беше продукт на деликатни и напрегнати дипломатически усилия от страна на много държави. Тези усилия заслужават висока оценка. Дали е възможно в сегашната ситуация да се повтори такава успешна работа е под въпрос\", каза още Песков, цитиран от ТАСС.", "date": "2018.04.25", "title": "ЕС и Русия: Настоящото ядрено споразумение с Иран трябва да бъде запазено"}
{"url": "https://www.24chasa.bg/novini/article/6832761", "text": "Испанският вътрешен министър Хуан Игнасио Соидо съобщи, че полицията е заловила близо 9 тона кокаин, скрит в пратка с банани от Колумбия, европейски рекорд за наркотици, намерени в корабен контейнер, предадоха Асошиейтед прес и Франс прес, цитирани от БТА. Министър Соидо каза, че са арестувани шестима души - четирима в Испания и двама във френския град Лион, след като полицията и митническите власти са заловили 8,74 тона кокаин, укрит на борда на товарен кораб, който миналата неделя акостирал в южното испанско пристанище Алхесирас. Наркотикът бил разпределен в над хиляда щайги с банани, а някои пакети били надписани с етикети \"Айфони\", се вижда на снимки, разпространени от вътрешното министерство. Дейността на износителя на бананите от Колумбия и на фирмата вносителка в Испания беше поставена под наблюдение от националната полиция и митническите органи, благодарение на което била открита подозрителната пратка. С общо 101 милиона тона обработени товари през 2017 г., Алхесирас е най-голямото испанско товарно пристанище и главен вход за кокаина в Европа. През януари властите заловиха там 6 тона кокаин,изпратен от картела Меделин в Колумбия, също скрит в контейнер с банани.", "date": "2018.04.25", "title": "Рекорд! Заловиха 9 тона кокаин от Колумбия в контейнер с банани"}
{"url": "https://www.24chasa.bg/novini/article/6832767", "text": "От БТА Роботи, които могат да заваряват, вдигат материали и завинтват, са разработвани, за да помогнат да се преодолее недостигът на работна ръка в японския строителен сектор, макар че използването им ще бъде ограничено до нощните смени, когато няма да има хора наблизо, заради опасения свързани с безопасността и регулациите. Голямата японска компания Shimizu Corp. представи тази седмица няколко робота, включително един, който вече е в употреба на строителни обекти. Той вдига големи купчини дъски и ги слага на повдигач. Robo-Welder и Robo-Buddy с гъвкави и обръщащи се механични ръце ще бъдат разположени на строителни обекти по-късно тази година, съобщи компанията. Японският строителен сектор процъфтява, но подизпълнителите имат затруднения за попълване на незаетите работни места - проблем, с който се сблъскват и на други места по света, включително САЩ. Роботите, представени на полигона за тестове на Shimizu в Токио, могат да намалят броя на работниците, необходими за всяка от задачите, които те изпълняват, с около една трета или една четвърт спрямо необходимия сега брой. Строителните дейности обаче са толкова различни, деликатни или комплексни, че роботите могат да вършат само 1% от всички строителни работи, казва Масахиро Индо, управляващ изпълнителен директор на Shimizu, който отговаря за строителните технологии. Усилията да се достигнат 10% е голямо предизвикателство и може да бъде прекалено скъпо, допълва той. Роботите се срещат често в производствата, като например в автомобилните заводи, но тези машини са стационарни и извършват една и съща задача отново и отново, често в стерилна и затворена среда. Роботите, които се използват в строителството, трябва да се движат. Макар голяма част от задачите им да са повтарящи се, те трябва да се съобразяват с неравности по земята и да заобикалят препятствия в зависимост от плана на сградата. Shimizu посочва, че разработва свои системи за изкуствен интелект, като използва роботи, произведени от германския Kuka Robotics. Ако работят успешно, роботите могат да помогнат за намаляване на рисковете, свързани с безопасността, и многото часове труд на строителните работници. Shimizu показа, че при една обикновена задача работникът трябва да използва една ръка - и главата си с каска, за да придържа дъска и да държи болтове в устата си, докато използва другата си ръка да закрепи с болт дъската на място, използвайки ръчна машина. Robo-Buddy направи тази задача по-лесна. Той използва вакуумни приспособления да вдигне дъска и сензори, за да я сложи на точното място, докато механична ръка се върти и закрепва с болт дъската, като се премества от място на място. Използването на роботи има смисъл в градското строителство, където се строят високи сгради и се върши една и съща работа на всеки етаж. В Япония, където равнището на раждаемост спада от много години, работната сила също започна да намалява. Много строители са възрастни и компаниите са затруднени в привличането на млади хора, казва Индо. През 2014 година в Япония е имало 3,4 милиона строителни работници. Очакванията са до 2025 година да се свият до 2,2 милиона, според Shimizu Corp. По-голяма част от разработките на роботи е съсредоточена върху роботите за развлечения и компания като например Pepper на SoftBank Corp. и Kiribo Mini на Toyota Motor Corp. Официалните власти обаче обявиха, че разработването на роботи за други нужди е национален приоритет. Toyota също създава роботи, които могат да бъдат използвани в строителството като хуманоидния T-HR3 и плъзгащ се робот в помощ на човека. В САЩ Construction Robotics разработи робот, който реди тухли. Компанията Shimizu, която участва и в много проекти в чужбина, обяви, че проучва възможността да изнесе технологията за създаването на роботи, но все още не е взела окончателно решение.", "date": "2018.04.25", "title": "Строителни роботи помагат за справянето с недостига на работна сила"}
{"url": "https://www.24chasa.bg/novini/article/6832773", "text": "ерористичната групировка „Ислямска държава“ може да разполага с капитал от около 3 милиарда евро. Част от тези пари са вложени в законен бизнес чрез подставени лица. Това съобщи френската радиостанция „Юръп 1“ в навечерието на организираната от френското правителство конференция по проблемите на борбата с финансирането на тероризма. Форумът се открива днес в Париж и ще продължи още един ден. Парите са натрупани в течение на три години от таксите, събирани от окупираните територии и от незаконната търговия с петрол в Северен Ирак и Сирия, сочат данните на службите за сигурност, които цитира радиото,  По-конкретно в контролираните от терористите райони са се произвеждали до 40% от цялата зърнена продукция на Ирак и около 80% от памука в Сирия. Терористите също така са конфискували незаконно собствеността на своите противници, включително християни, шиити и езиди. Вестник „Монд“ съобщава, че за тези три години част от средствата чрез подставени лица са инвестирани в абсолютно легален бизнес, като например, рибна ферма в Ирак. Терористите също така са създали мрежа от парични преводи чрез посредници в Турция и други страни от Близкия изток. ", "date": "2018.04.25", "title": "\"Ислямска държава\" разполага с 3 млрд. евро капитал"}
{"url": "https://www.24chasa.bg/novini/article/6832816", "text": "Има пълно съгласие на представителите на местните власти, на гражданите, депутатите от всички групи да не се пристъпва към промяна на Югоизточния район и той да бъде запазен в сегашния формат, обясни пред журналисти в НС председателят на комисията по околна среда Ивелина Василева/ГЕРБ/. По нейна инициатива и на колегите й народни представители от Бургас в парламента се проведе среща с министъра на регионалното развитие Николай Нанков във връзка с бъдещо ново райониране, свързано с изисквания на Евростат и европейски програми. МРРБ е предложило за обществено обсъждане три варианта за териториално районно планиране на страната. Привържениците на сегашното статукво са се обосновали с исторически наследени аргументи като стопански връзки в общините и областите от съществуващия в момента Югоизточен район - Ст. Загора, Ямбол, Сливен с Бургас. Ще се съобразим с бъдещите обсъждания, решението не се взема лично от министъра, от министерството, поясни Николай Нанков. Той добави, че ще има нормативни промени в закона за регионалното развитие. Във връзка с бъдещото райониране министърът потвърди, че има напрежение не само между Бургас и Варна, но и между Благоевград и София, Кюстендил и София, В.Търново и Русе. По думите на Ивелина Василева, е важно да се запази структурата на Югоизточния район така, както е в момента, защото е доказала ефективността си във времето по икономически параметри, развитие, реализация на проекти на регионален принцип. На срещата коментирахме необходимостта да се изясни дали и доколко новото деление предстои допълнително да бъде обсъждано и адаптирано към новите регламенти на ЕС, предстои ЕК да внесе проекта на многогодишната финансова рамка, съответно новите регламенти за кохезионната политика, добави Василева.", "date": "2018.04.25", "title": "Депутати: Да бъде запазен досегашният формат на Югоизточния район"}
{"url": "https://www.24chasa.bg/novini/article/6832766", "text": "По 1 200 евро на ден си делели служителите на ДАИ-Благоевград, които вчера бяха задържани. Те ги взимали от местни транспортни фирми, предимно на чужди граждани, за да не им налагат солени глоби за нарушения. Те посочвали малки нарушения, които се наказват с глоба от около 200 лева, и изнудвали фирмите, за да не посочат големите нарушения. Схемата бе разказана от Даниела Начева, зам.-шеф на специализираната прокуратура. 10 инспектори са задържани за 72 часа. Те ще бъдат обвинени в участие в престъпна група. Инспекторите осъществявали контрол на транспортни дружества. Те работели в екип от по 2-ма човека за срок от месец, после били прегрупирани. Транспортните фирми получавали известие за проверка, която можела да бъде планова, комплексна или по сигнал. Преди проверката фирмите получавали известия какви документи да предоставят. При представянето на документите под тях пъхали плик с пари. От своя страна инспекторите замествали сериозните нарушения, извършени от фирмите, с дребни такива - от една страна, за да демонстрират дейност, а после изнудвали фирмите да си платят, за да не им посочат големите нарушения. Обикновено с инспекторите общували счетоводители, тъй като собствениците на фирмите и управителите били чужденци. Например едно дребно нарушение, което било посочвано и се санкционирало само с 2 00 лева било за това, че превозното средство не е минало годишен технически преглед. Даниела Начева посочи и случай, в който счетоводителят е съобщил на управителя на транспортна фирма, че му искат подкуп. Той отказал да го даде и за да не санкционират фирмата, счетоводителят дал от себе си парите. На ден проверки извършвали по 2 екипа. Те работели в съседни стаи. Там в кабинетите си получавали подкупите. Случвало се дори представители на 2 екипа да излязат от кабинетите си и да се консултират за исканите рушвети. \"Ние не разследваме роднински взаимоотношения. Не сме във времената на Сталин, когато роднините бяха разследвани и дори наказвани със смърт. Наказателната отговорност е лична\", коментира шефът на спецпрокуратурата Иван Гешев. \"Факт е, че съпруг на прокурор е с мярка за неотклонение 72 часа. Факт е и че всичко това се е случило, но нямаме доказателства тя да е знаела той какво прави. От вчера прокурорката била в отпуск\". Както обикновено, той не спомена имена нито на задържаните, нито на прокурорката и главния секретар на Министерството на туризма.", "date": "2018.04.25", "title": "1 200 евро на ден прибирали подкупните даяджии от Благоевград"}
{"url": "https://www.24chasa.bg/novini/article/6832786", "text": "В момента в сградата на следствието на \"Г.М. Димитров\" се прецизират обвиненията на кметицата на \"Младост\" Десислава Иванчева. По думите на шефа на спецпрокуратурата Иван Гешев, прецизирали са се датите на поредицата от срещи, на които се договаряло даването на подкупа. Някои от адвокатите на тримата обвиняеми отказвали на подпишат постановленията. \"Не можем да задължим никой да се подписва. В такъв случай прецизирането са прави в присъствието на други лица\", каза Гешев. Утре Апелативният спецсъд ще решава дали да остави в ареста Иванчева, заместничката й Биляна Петрова и бившия кмет на Младост Петко Дюлгеров.", "date": "2018.04.25", "title": "Прецизират обвиненията на кметицата Иванчева"}
{"url": "https://www.24chasa.bg/novini/article/6832824", "text": "Президентът Доналд Тръмп каза вчера, че Ким Чен Ун иска историческа среща с високи залози колкото е възможно по-скоро и изказа мнението, че севернокорейският диктатор е \"много отворен\" и \"много почтен\" - доста различна оценка за лидер, когото той по-рано заклеймяваше като \"Малкия човек ракета\". Съединените щати и Северна Корея договарят среща на върха между Тръмп и Ким, която да се проведе през май или юни с цел постигане на сделка за ядрената програма на Пхенян. Тръмп, който възприема решително оптимистичен тон във връзка със ситуацията през последните дни, каза вчера, че Съединените щати и Северна Корея водят \"добри дискусии\", предава БТА. \"Директно ни се се казва, че те биха желали срещата да се състои колкото е възможно по-скоро. Смятаме, че това е голямо нещо за света\", заяви Тръмп в Белия дом редом до френския президент Еманюел Макрон. \"Ким Чен Ун наистина е много отворен и, мисля, много почтен, съдейки по всичко, което виждаме.\" Тръмп предупреди, че Северна Корея не е изпълнявала предишните си обещания, но похвали твърдите стъпки на своето правителство, включително санкциите и организирането на натиск от международните съюзници, като имащи заслуга за това Пхенян да бъде принуден да преговаря. Той отново намекна, че ще \"напусне масата\", ако преговорите не бъдат продуктивни или ако Северна Корея не действа добросъвестно. \"Ще видим докъде ще стигне всичко това\", каза президентът. \"То може да бъде чудесно, а може и да не бъде.\" Тръмп направи тези коментарите дни след поредица от севернокорейски ходове, които Белият дом побърза да изтъкне като признаци, че усилията му за оказване на принуда работят. В събота Северна Корея обяви, че ще затвори свой обект за ядрени изпитания и ще прекрати ядрените опити и изпитанията на междуконтинентални балистични ракети - ход, приветстван от Тръмп като \"голям напредък\". Северът обаче не стигна дотам да намекне, че ще се откаже от ядрените си оръжия, както загатна Тръмп в изявление в Туитър през уикенда, или ще намали своето производство на ракети и свързани с тях компоненти. Когато вчера беше притиснат да каже какво има предвид под целта за \"денуклеаризация\", Тръмп заяви: \"Това значи те да се отърват от своите ядрени оръжия. Много просто.\" \"За мен би било лесно да сключа проста сделка и да обявя победа. Не искам да правя това\", каза президентът. Тази седмица южнокорейският президент Мун Дже-ин, който е съюзник на САЩ, и Ким ще имат среща на върха в демилитаризираната зона между двете Кореи, която може да подготви почвата за планираната среща на Тръмп със севернокорейския диктатор. Лидерите на САЩ и Северна Корея никога не са се срещали през шестте десетилетия на враждебност след Корейската война. Точната дата и място на възможната среща на върха не са определени. Прессекретарят на Белия дом Сара Хъкаби Сандърс каза в понеделник, че целта на САЩ е пълната денуклеаризация на Корейския полуостров. Когато беше попитана дали президентът е готов да приеме нещо по-малко от тази цел преди отмяна на санкциите или иска да действа постепенно, тя каза пред репортери: \"Със сигурност няма да има отмяна на санкциите, докато не видим конкретни действия към денуклеаризация от страна на Северна Корея.\" Миналата година САЩ прокараха в Съвета за сигурност на ООН най-суровите международни санкции досега срещу Северна Корея в отговор на три изстрелвания на ракети с голям обсег и най-мощния й взрив при ядрен опит до момента. Правителството на Тръмп допълни тези ограничения с едностранни американски санкции срещу фирми, извършвали незаконна търговия със Севера. Тази година Ким направи завой от конфронтация към дипломация и според Южна Корея и Китай изразява ангажимент за денуклеаризация. Все още не е сигурно какво иска той в замяна. Похвалите, отправени вчера от Тръмп към Ким, рязко контрастират с предишната му войнствена реторика към севернокорейския лидер. Преди да го нарече \"Малкия човек ракета\" от трибуната на ООН миналата есен, Тръмп заплашваше да изсипе \"огън и ярост\" върху Северна Корея и се присмя на Ким, че собственото му ядрено \"копче\" е по-голямо от това в Пхенян. По-късно вчера Тръмп заобиколи въпрос защо използва думата \"почтен\" спрямо Ким, който е обвиняван, че подлага на глад своя народ, екзекутира политическите си противници и е заповядал убийството на свой роднина.", "date": "2018.04.25", "title": "Тръмп прави голям завой, оценявайки Ким Чен Ун като \"много почтен\""}
{"url": "https://www.24chasa.bg/novini/article/6832843", "text": "Евакуираха ученици и учители от училището в Епелборн, федерална провинция Саар. Причината - контакт с агресивен химикал, информира вестник „Билд“, цитиран от БГНЕС. В 9.45 часа местно време учениците са почувствали остър мирис в коридора, където се е намирал кабинетът по химия. Няколко от тях са се оплакали от проблеми с дишането и сълзене. На място веднага са пристигнали пожарникари и медици. Видът на химикала засега не е установен. 350 деца са преместени в карантинна зона, където в момента ги преглеждат специалисти. Около 50 ученика са имали пряк досег с химикала.", "date": "2018.04.25", "title": "Евакуираха училище в Германия заради опасен химикал"}
{"url": "https://www.24chasa.bg/novini/article/6832875", "text": "По обвинителен акт на Районната прокуратура в Кърджали съдът е наложил наказание от четири години \"лишаване от свобода\" при първоначален строг режим на 47-годишния Джеваил С. за измама, като присъдата е потвърдена от местния Окръжен съд и е влязла в сила. Досега подсъдимият има общо 22 присъди, многократно е изтърпявал наказание \"лишаване от свобода\", поради което и деянието е извършено при условията на опасен рецидив, съобщиха от пресцентъра на Апелативната прокуратура в Пловдив. По делото е установено, че през декември 2015 г. Джеваил С. въвел в заблуждение 53-годишен, че ще му достави електродомакински уреди на половин цена. Потърпевшият му предоставил 850 евро като капаро. Когато пострадалият избрал електроуредите, предал още 2000 евро на Джеваил С. Той занесъл само един от поръчаните електроуреди. И съобщил на 53-годишния, че го е объркал и потърпевшият му го върнал. На следващия ден Джеваил С. поискал още 1000 евро, при което потърпевшият се отказал от сделката и поискал да му бъдат върнати дадените пари - общо 2850 евро. Джеваил С. така и не възстановил сумата.", "date": "2018.04.25", "title": "4 години затвор за рецидивист с 22 присъди"}
{"url": "https://www.24chasa.bg/novini/article/6832844", "text": "47-годишният датчанин получи доживотна присъда за убийството на шведската журналистка Ким Вал, пише немското издания \"Билд\". Съдът в Копенхаген излезе с възможно най-високата присъда, която бе поискана от прокуратурата. Мадсен е признат за виновен за убийството на Ким Вал, която първо е измъчвал на борда на подводницата си, а след това я е убил. След това датчанинът изхвърлил разчленения труп на журналистката в морето. При убийството Мадсен \"изживял своя секс фантазия\".  \"Мадсен си е представял убийството, планирал е начина, по който да процедира\", каза в съда прокурорът Якоб Бух-Уепсен. Насилието, което е причинявал Мадсен на журналистката, го е възбудило сексуално - доказателство за това са открити следи от сперма по бельото му. \"Смъртта на Вал е нещастен случай\", твърди осъденият Петер Мадсен. ", "date": "2018.04.25", "title": "Дадоха доживотна присъда на Петер Мадсен за убийството на журналистката Ким Вал"}
{"url": "https://www.24chasa.bg/novini/article/6832850", "text": "Владимир Углев - един от създателите на групата бойни отровни вещества \"Новичок\", е бил блъснат от кола в черноморския град Анапа, съобщава руската агенция Интерфакс. Вчера в едно от предградията на Анапа възрастен шофьор не успял да спре и бутнал пресичащия пътя Владимир Углев. Углев е в болница с леки травми на краката и главата, животът му е вън от опасност. Възможно е да бъде изписан още днес. Углев даде няколко интервюта след отравянето на бившия полковник от ГРУ Сергей Скрипал и дъщеря му Юлия в британския град Солсбъри. Ученият заяви пред пресата, че Скрипал са отровени с веществото А-234. До този извод той стигнал след като анализирал изпратените му спектрални данни.  Углев не е единственият, който обяви причастността си към създаването на \"Новичок\". Участието си в процеса осветлиха и съветският химик Вил Мирзаянов и докторът на химическите науки Леонид Ринк, които също коментираха пред медиите отравянето на Скрипал с \"Новичок\".", "date": "2018.04.25", "title": "Кола блъсна един от създателите на \"Новичок\""}
{"url": "https://www.24chasa.bg/novini/article/6832886", "text": "Досега потребителите на платформата WhatsApp трябваше да бъдат на поне 13 години, за да могат да я ползват, но компанията вече увеличи този праг на база нововъведения на Европейския съюз относно сигурността, съобщи Би Би Си. Новият лимит ще бъде 16 години за потребителите в ЕС. Апликацията, собственост на Фейсбук, ще изисква потвърждение на възрастта от потребителите при приемането на новите правила през следващите няколко седмици. Досега WhatsApp не питаше присъединяващите се към платформата за техните години.  Около 1/3 от активните в социалните мрежи тинейджъри във Великобритания, между 12- и 15-годишна възраст, ползват WhatsApp. Това прави апликацията 5-та по популярност сред тях като преди нея са само Фейсбук, Снапчат, Инстаграм и Ютюб.", "date": "2018.04.25", "title": "WhatsApp забранява достъпа на лица под 16 години до приложението в ЕС"}
{"url": "https://www.24chasa.bg/novini/article/6832905", "text": "\"В предстоящите дни ще се съберем на коалиционен съвет. Не само по темата за \"Атака\", а и по тези, свързани със законопроектите и управленската ни програма. Не приемаме посещението (на Сидеров в Крим - б.а.) за нормално и аз съм изразил позицията си. В тази посока се разграничаваме от позицията, която беше заявена от Волен Сидеров. Той не е изразител на външната политика на правителството.\" Това заяви председателят на парламентарната група на ГЕРБ Цветан Цветанов пред журналисти в Народното събрание за изразената позиция от лидера на \"Атака\" Волен Сидеров в Крим, че той не е бил анексиран и окупиран. \"Ще защитаваме принципната си политическа позиция, която кореспондира с Европейската народна партия и демократичната власт в България. Не смятам, че трябва да приемаме всяко едно различие като лично разминаване, а като начин на изразяване на политически мнения\", коментира Цветанов. Шефът на депутатите от ГЕРБ подчерта, че вече е поставил въпроса за посещението пред коалиционния съвет, като по думите му това, което се е случило не било \"здравословно за държавата\". \"Те казаха, че това е лично посещение, което са направили. Имали са лично посещение на българската общност в Крим и това е тяхното обяснение. Имаме коалиционно споразумение на база акцентите, покрай които сме се обединили и управленска програма, която е съгласувана и изпълняваме четиригодишния си управленски мандат\", каза той. \"Волен не иска да напускаме НАТО и ЕС. Те са безалтернативни\", допълни Цветанов. На въпрос искат ли от ГЕРБ да наложат \"черен печат\" на президента Румен Радев, заради слуховете, че той иска да прави партия, Цветанов каза : \"Нека не говорим за президента, защото пак ще кажат, че имаме някакви лични противоречия. Имаме принципни политически противоречия, но не и личностни\". Той посочи, че с президента биха могли да водят нормален разговор, но само ако е по теми, по които имат единомислие.", "date": "2018.04.25", "title": "Цветанов: Разграничаваме се от позицията на Волен Сидеров за Крим"}
{"url": "https://www.24chasa.bg/novini/article/6832914", "text": "Двама варненци са задържани за притежание на наркотици, съобщиха от полицията в морската столица. И двамата са попаднали зад решетките след рутинни проверки. Материалите срещу тях са докладвани в прокуратурата, очаква се да им бъдат повдигнати обвинения. 32-годишен варненец бил проверен около 16.40 часа на ул. \"Княз Черкезки\", след като държанието му се сторило подозрително на полицейски патрул. При проверката било установено, че мъжът носи в себе си пет пакетчета с бучки бяло вещество, пакетче с кристално прахообразно вещество, три пакетчета с бяло прахообразно вещество, три блистера с таблетки и пластмасово шишенце с прозрачна течност. Направената експертна справка установила, че се касае за производни на амфетамин субстанции с общо тегло 2,29 гр. и лекарствен продукт със специален режим на отпускане. Другият варненец е задържан след проверка на пътна полиция. Той бил спрян с БМВ-то си за рутинна проверка на ул. \"Св. Св. Кирил и Методий\". При проверката униформените открили пакетче със суха тревиста маса и пакетче с бяло кристално вещество. Марихуаната била 4,95 гр., другият наркотик се оказал кокаин с тегло 0,28 гр.", "date": "2018.04.25", "title": "Двама варненци в ареста за наркотици"}
{"url": "https://www.24chasa.bg/novini/article/6832934", "text": "Първото заседание на Координационния съвет по концесиите ще се проведе утре, 26 април, под ръководството на заместник-министър председателя по икономическата и демографската политика Валери Симеонов. Това съобщиха от пресцентъра на Министерския съвет. Координационният съвет по концесиите е създаден с новия Закон за концесиите, който е в сила от началото на тази година. Членове на съвета са заместник-министри, изпълнителният директор на АПСК, председателят на Сметната палата, директорът на АДФИ, директорът на специализираната дирекция в АМС и изпълнителният директор на Националното сдружение на общините. Поименният състав на Координационния съвет по концесиите е определен със заповед на министър-председателя от 12 април 2018 г. Предвижда се на първото си заседание Координационният съвет по концесиите да приеме правилник за организацията и дейността си и да създаде организация за разработване на Национална стратегия за развитие на концесиите и на План за действие за държавните концесии.", "date": "2018.04.25", "title": "Валери Симеонов ще ръководи заседание на Координационния съвет по концесиите"}
{"url": "https://www.24chasa.bg/novini/article/6832941", "text": "\"Днес фалшивите новини ни заливат отвсякъде. За съжаление, немалка част от тях се генерират от опозицията. Примерите са навсякъде около нас - недоразумението миналата седмица с майките на децата с увреждания, Младежката конференция в София, Истанбулската конвенция и т.н.\". Това написа Цветан Цветанов в личния си профил във фейсбук. \"Те посетиха Народното събрание по покана на зам.-председателя на парламента и депутат от ГЕРБ-Стара Загора Емил Христов, а делегацията бе водена от кмета на Казанлък Галина Стоянова. Пред членовете на ГЕРБ-Казанлък отбелязах, че тези действия на БСП не са случайни. Те не могат да допуснат фокусът да бъде върху усилията на правителството да увеличи средствата за хората с увреждания или върху безспорния успех на Младежката конференция. Изразих мнение, че рано или късно този ентусиазъм на БСП ще стихне, защото на хората им омръзна да слушат измислени скандали.\", продължава поста на Цветанов.", "date": "2018.04.25", "title": "Цветанов: Фалшивите новини ни заливат, голяма част от тях идват от опозицията"}
{"url": "https://www.24chasa.bg/novini/article/6832915", "text": "• Приходите на Мтел нарастват с 3,4% до 107,0 млн. евро • Ръстът на EBITDA е 10,7% и достига 31,2 млн. евро • Средният приход от абонат (ARPU) расте с 2,9% до 5,4 евро Приходите на Мтел, част от A1 Group, са се повишили с 3,4% през първото тримесечие на 2018 година до 107,0 млн. евро. Тенденцията за ръст на приходите на компанията продължава вече втора поредна година. Оперативната печалба (EBITDA) също се увеличава с 10,7% до 31,2 млн. евро, а средният приход от абонат (ARPU) е нараснал с 2,9% до 5,4 евро. Това показват обявените вчера финансови резултати на A1 Group. Една от основните причини за по-високите приходи и печалба е ръстът на приходите от услуги. В края на 2017 г. Мтел стартира първата в България онлайн платформа за дигитални услуги, която предлага над 20 облачни решения. В допълнение от 1 февруари 2018 г. беше въведено и ново портфолио от мобилни планове, даващо достъп до дигитални услуги като съхраняване на данни в облачното пространство и гледане на телевизия през мобилни устройства. Приходите от фиксирани услуги отбелязват ръст от 12,7% до 24,7 млн. евро, подпомогнати от доброто представяне на екслузивните спортни ТВ канали Mtel Sport 1 и Mtel Sport 2, успешно предлагане на допълнителни услуги на съществуващи клиенти и по-голямото търсене на персонализирани дигитални решения за корпоративни клиенти. Приходите от мобилни услуги остават стабилни на нивото от 64,6 млн. евро. Увеличението на приходите в бизнес сегмента, което се дължи основно на ръста в броя на корпоративни клиенти, компенсира негативния ефект от регулацията на роуминг цените в рамките на Европейския съюз. Приходите от устройства също се повишават с 2,8% до 16,2 млн. евро главно заради по-високото търсене на смарт устройства. Средният приход от абонат нараства с 2,9% до 5,4 евро през първата четвърт на 2018 година, главно заради по-висок среден приход на абонат в частния сегмент и минимизиране на спада на цените в бизнес сегмента. Общият брой клиенти на договор се увеличава с 0,4%, което почти изцяло компенсира спада на клиентите на предплатени услуги, продиктуван от промяната в Закона за електронните съобщения, ограничаваща максималния брой предплатени номера, които може да ползва всеки клиент. Абонатите на фиксирани услуги запазват стабилни нива от 1,005 млн., като спадът от намаляващата популярност на фиксираните телефонни услуги бива почти изцяло компенсиран от ръста на ТВ и интернет услугите. Оперативната печалба (EBITDA) се увеличава спрямо миналата година с 10,7% до 31,2 млн. евро главно поради ръста в приходите от фиксирани услуги и подобряване на печалбата от продажба на устройства.", "date": "2018.04.25", "title": "Приходите и оперативната печалба на Мтел се повишават през първото тримесечие на 2018 година"}
{"url": "https://www.24chasa.bg/novini/article/6832952", "text": "Президентът Плевнелиев (2012-2017) бе избран за член на престижна новосъздадена международна група „Приятели на Македония“ или „Охридската група“. Президентът Плевнелиев бе на посещение в Македония, където се проведе среща на групата с министър-председателя Зоран Заев и членове на правителството, както и съвместна пресконференция. Председател на групата е сър Джордж Робъртсън, бивш генерален секретар на НАТО. Членове на групата са Карл Билд, бивш министър - председател на Швеция и президент на Европейския съвет за външна политика, Волфганг Ишингер – президент на Мюнхенската Конференция за сигурност – най-влиятелният световен форум по въпросите на сигурността, Хавиер Солана – бивш генерален секретар на НАТО и други изявени дипломати и политици. Групата ще съветва и помага на министър-председателя Заев и правителството на Македония за по-бърза и ефективна интеграция на Македония с ЕС и НАТО. Този новосъздаден формат бе обявен на 24 април в Скопие, като за членство са поканени бивш президент, бивш министър-председател, бивши генерални секретари на НАТО, президент на Атлантическия съвет и други политици и дипломати, които в последните години са допринесли за европейския и евроатлантическия път на интеграция на Македония и на които правителството на страната се доверява да подпомогнат пътя на интеграцията в ЕС и НАТО. Тази покана е още едно признание за усилията на президента Плевнелиев да работи за европейската интеграция на Македония и държавите от Западните Балкани.", "date": "2018.04.25", "title": "Избраха Плевнелиев за член на група „Приятели на Македония“ или „Охридската група“"}
{"url": "https://www.24chasa.bg/novini/article/6832935", "text": "36-годишен украинец, живеещ във Варна, обра апартамент в кв. \"Чайка\" в морската столица. По данни на полицията чужденецът е добре познат на родното правосъдие, има криминални регистрации и вече е бил осъждан. Мъжът успял да проникне в чуждото жилище на 18-и април. Оттам откраднал преносим компютър, мобилен телефон, часовник и 500 лв. По оставените следи и отпечатъци разследващите бързо успели да установят кой е крадеца и след няколко дни бил заловен. По случая е образувано досъдебно производство, материалите са докладвани в Районна прокуратура – Варна. Мъжът е задържан за срок до 24 часа. Друго престъпление, извършено в началото на януари тази година, бе разкрито от варненската полицията. Става въпрос за грабеж на мобилен телефон. На 4-и януари 34-годишна жена подала жалба, че мобилният й телефон бил изтръгнат от ръцете й, докато вървяла по улицата и говорела. Преди ден полицията задържа 19-годишен младеж от Девня, на когото е повдигнато обвинение за грабежа от Районна прокуратура Варна.", "date": "2018.04.25", "title": "Украинец обра варненски апартамент, арестуваха го"}
{"url": "https://www.24chasa.bg/novini/article/6832986", "text": "- Научих за обявения конкурс за лого по-малко от месец преди крайния срок за представяне на проектите, 15 март т.г. Може би още не съм достатъчно уверена в себе си, затова не смятах да се включа. Но мисълта, че мой проект може да стане един от одобрените, все повече ме завладяваше. И след среднощни размисли и много възникващи идеи, взех решението си. Посочените изисквания на комисията бяха за тематичност, художествени качества, техника на изпълнението. Първото нахвърляне на образи по темата направих на ръка с молив върху лист хартия. Това роди редица начални хрумвания и представи какъв спортен мотив да избера и как да композирам елементите. После започнах работа с усвоената в университета векторна програма CorelDraw, с която осъществих цялостното изображение. Експериментирах и подбирах цветовете, формите, шрифта на текста, който трябваше да сочи същността на европейската инициатива. - Винаги съм се възхищавала на изпълненията на нашите състезателки по художествена гимнастика. Те са заряд от динамика, финес, грация. И реших, че стилизираната фигура на едно такова момиче ще бъде много добър израз на прекрасното в спорта. Друг характерен момент в идеята ми е състезателната лента на момичето, която в движението си очертава буквата V. А тя е началната буква на нашия град кандидат за европейската титла – Varna. - Всички преподаватели от катедрата вече трета година ми оказват изключително съдействие с опита и познанията си. Те ме ме подготвяха и ме подготвят със знания и умения по художествен дизайн, цветознание, основи на маркетинга и рекламата, компютърно 3D проектиране и т.н. Специално за логото се допитах до преподавателя по графичен дизайн гл.ас. д-р Илия Илиев, който ни преподава в тази специфична област. Особено ми е любима дисциплината „Съвременни технологии в дизайна” при ас. д-р Тихомир Доврамаджиев, човек със забележителни качества. Съчетал преди време любимите си спортове шах и бокс в едно занимание, той става първият европейски шампион по новопризнатия спорт шахбокс. Но по-силно за него, в крайна сметка, се оказва инженерното проектиране. Другите ми преподаватели, освен учебната си дейност, често участват в художествени изложби, включително в чужбина, създават и скулптурни фигури за одухотворяване на градската среда и това изключително много вдъхновява мен и колегите ми – студенти по дизайн. - Логото направих в рамките на пет дни за по няколко часа работа дневно. Изпратих го на имейла на Община Варна и след седмица ми се обадиха от дирекция „Спорт” да се явя в общината във връзка с награждаването на представените проекти. Оказа се, че само четири са одобрените и съответно бяхме поканени за награждаване само четири човека – за три първи награди и една поощрителна. Мислех си, че тъкмо поощрителната ще е за мен, но не си чух името, когато я обявяваха. Не го чух и за третото място, също и за второто, което беше спечелено също от студентка на ТУ – Варна – четвъртокурсничката от моята специалност . Накрая, като съобщиха, че на първо място за логото е Ивелина Пенчева, аз… Снимка 3: Двете наградени дизайнерки от ТУ-Варна с двамата си подгласници: второ място за Силвена Салтирова (първата от ляво) и първо място за Ивелина Пенчева (втората от ляво надясно). Наградите ни връчи зам.-кметът на община Варна, г-н Коста Базитов, който говори за изключителното значение на логото, символ на европейската инициатива, както и за предстоящата борба Варна да спечели титлата. Разбрах, че през м. юни тук ще пристигне делегация от Брюксел да разгледа спортните обекти на града и да се запознае с подготвяната за случая програма. А европейският град победител и организатор на спортното събитие ще бъде определен през есента. - Вече трябва да се подготвям за изпитите в края на семестъра по „Индустриален дизайн” и „Основи на маркетинга и рекламата”. Започнахме да усвояваме и дисциплината „Художествен дизайн”, затова ще работя по учебен проект за скулптура от метални части. Ще ги взема от „Вторични суровини” и чрез заваряване (може с помощта на специалист) ще формирам скулптура на животно или нещо друго. Още от дете много обичах да рисувам. Харесвах и филмовата анимация покрай забавните филмчета на Доньо Донев „Тримата глупаци”. А сега ми е интересен самият процес на създаването на анимация и с удоволствие в бъдеще бих работила в тази насока. Привлича ме също 3D проектирането, което е с богати възможности за оформяне на интериорни пространства в дом, в офис. Бих могла да работя като графичен дизайнер в подходяща фирма, да подготвям рекламни сюжети. С уменията като уеб дизайнер, съчетани с възможностите на колега IT специалист, могат да се създават сайтове, различни програми. Моя грижа за целта би била да изпълня частта за облик на сайта, за цветови решения. „Инженерният дизайн“ е специалност, която дава изключително многообразни възможности за професионално и личностно развитие на младия човек.", "date": "2018.04.25", "title": "Дизайнерската школа на ТУ – Варна и създаването на логото за една европейска титла"}
{"url": "https://www.24chasa.bg/novini/article/6832995", "text": "Португалия се присъедини към центъра за киберсигурност на НАТО в естонската столица Талин и стана 21-ят член на структурата, която работи върху проучването, обучението и практическите умения в сферата на компютърната защита, предаде Франс прес. \"Изправени сме пред противници, които вземат на прицел в киберпространството нашите общи ценности: свободата, истината, доверието. За да укрепим устойчивостта си, трябва да се обединим, затова се радвам да приемем Португалия, тъй като заедно сме по-силни\", заяви директорката на центъра Мерле Майгре на официалната церемония, предава БТА. Създаден през 2008 г. - една година след масираната кибератака срещу Естония, центърът беше признат бързо от НАТО и САЩ, които се присъединиха към него през 2011. Центърът се финансира от страните членки. В него участват 18 държави от НАТО, както и Австрия, Швеция и Финландия. Норвегия и Япония също скоро ще се присъединят. В понеделник и Австралия заяви желанието си да се включи.", "date": "2018.04.25", "title": "Португалия се присъедини към центъра за киберзащита на НАТО в Талин"}
{"url": "https://www.24chasa.bg/novini/article/6833000", "text": "В средата на април абсолвентите от Факултета по изчислителна техника и автоматизация на Технически университет – Варна, випуск 2017 получиха своите дипломи на официална церемония в зала 1 на Фестивалния и конгресен център. На тържеството присъстваха стотици гости - родители и приятели на вече дипломираните студенти и представители на фирмите-потребители на кадри. Ръководството на факултета покани за водещ на тържествената промоция актьора от ДТ „Стоян Бъчваров“ – Варна Пламен Георгиев. В началото на събитието присъстваха задължителните и основни символи и ритуали на академичната общност – студентският химн, посрещането на знамето на университета и на академичното ръководство. Ректорът на Технически университет - Варна, проф. д.н. инж. Росен Василев връчи дипломите и приветства абсолвентите от името на академичното ръководство.   – обърна се към инженерите от випуск 2017 проф. Василев в своето слово и добави: Младите инженери от специалностите към катедри „Автоматизация на производството“, „Електронна техника и микроелектроника“, „Компютърни науки и технологии“, „Комуникационна техника и технологии“ и „Софтуерни и интернет технологии“ са общо 372. С отличен успех над 5.50 завършиха 68 бакалаври и магистри. Шестима от тях са с общ успех от следването Отличен 6.00. Пълните отличници на випуск 2017, които бяха отличени с грамота и златна значка на ТУ – Варна, са магистрите-инженери Велислав Колесниченко, спец. „Софтуерно инженертсво“, Лора Илиева – „Компютърни технологии в бизнеса“, Даниел Димитров – „Компютърни технологии в бизнеса“, Георги Георгиев - „Компютърни мрежи и комуникации“, Михаил Чиляшев – „Компютърни мрежи и комуникации“ и Михаил Петров от спец. „Електроника“. Партньорите от бизнеса лично поздравиха отличниците на ФИТА от випуск 2017. Боян Цонев и Осман Осман, представители на Immedis България – най-новият бизнес , част от The Taxback Group, поднесоха специална изненада и подариха таблети на студентите, завършили с успех 6.00. Предметни награди връчиха също така от АДАСТРА България и фирма IDT. Деканът на Факултета по изчислителна техника и автоматизация – доц. д-р инж. Недялко Николов, също поздрави инженерите от випуск 2017, благодари им за избора, за положените усилията и за последователността по време на обучението. Деканът им пожела  . Амалия Самоходова - един от новите магистър-инженери с отличен успех от випуск 2017, беше „гласът“ на абсолвентите на тържествената промоция - тя сподели от трибуната емоциите и мислите, които в този момент вълнуваха младите хора. Тържествената церемония завърши с един емоционален, очакван и задължителен за такива събития ритуал – академичните шапки на абсолвентите полетяха на сцената. Така символично приключи един важен етап от личностното развитие и социалното и професионално ангажиране на младите хора в университета и започна нов. Очакват ги още по-големи предизвикателства и възможности и най-вече – много лични избори. Неслучайно техните преподаватели от ФИТА избраха една вдъхновяваща мисъл на гениалния физик и нобелов лауреат Алберт Айнщайн за мото на церемонията и за да ги насърчат за едно успешно бъдеще: ", "date": "2018.04.25", "title": "Завърши випуск 2017 на Факултета по изчислителна техника и автоматизация на ТУ - Варна"}
{"url": "https://www.24chasa.bg/novini/article/6833001", "text": "Министърът на енергетиката Теменужка Петкова разговаря с граждани, които протестират срещу високи сметки, получени от \"Топлофикация-София\" в края на отоплителния сезон, съобщиха от енергийното ведомство. В срещата е участвал и заместник-министърът на енергетиката Красимир Първанов. Гражданите настояват за промени в Наредбата за топлоснабдяване, след като преди дни тричленен състав на Върховния административен съд отмени формулата за дялово разпределение на сметките за парно. Решението може да бъде обжалвано пред петчленен състав на ВАС, уточниха от МЕ. Ние смятаме, че формулата за дялово разпределение трябва да се промени и разчитаме на вашата експертна помощ за това, е казала пред протестиращите министър Петкова. По думите й в момента експертите от Министерството на енергетиката анализират съдебното решение, за да не се допусне правен вакуум и хаос при окончателното изравняване на сметките в края на отоплителния сезон. Двете страни са постигнали съгласие, че промените, касаещи топлоснабдяването, ще бъдат разработени от съвместна работна група. Очаква се протестиращите да излъчат своите представители в нея, веднага след което тя ще започне същинската си дейност. Целта е промените да бъдат направени преди началото на новия отоплителен сезон, посочиха от енергийното министерство.", "date": "2018.04.25", "title": "Министър Петкова разговаря с протестиращи срещу \"Топлофикация\""}
{"url": "https://www.24chasa.bg/novini/article/6833009", "text": "Варненският районен съд одобри споразумение, с което ученик и студент признаха вината си за грабеж на оборота от денонощен магазин. Двамата получиха пробация и условна присъда, които влизат в сила веднага. Грабежът е извършен на 19 ноември миналата година в широкия център на Варна. Младежите нахлули в магазина, заплашили продавачката и след употреба на сила, принудили жената да им даде оборота. Те се надявали на по-сериозна сума, но си тръгнали със 182 лв. Двамата младежи са с чисти досието. Към момента на извършването на грабежа ученикът е бил непълнолетен. Затова неговото наказание е пробация, изразяваща се в задължителна регистрация по настоящ адрес с периодичност два пъти седмично и задължителни срещи с пробационни служители за срок от 10 месеца. Съдът наложи и мярка „включване в програми за обществено въздействие“, също за срок от 10 месеца. 21-годишният студент получи 5 месеца лишаване от свобода, отложено с 3 години изпитателен срок.", "date": "2018.04.25", "title": "Осъдиха ученик и студент за грабеж на оборотни пари"}
{"url": "https://www.24chasa.bg/novini/article/6833004", "text": "До днес на поставените фото капани на мястото, където в събота бяха намерени три мечета, няма заснета мечка или постъпила друга информация, която категорично да докаже, че майката на мечетата е в близост. Това установиха експерти от РИОСВ – Смолян при проведени наблюдения във връзка с издирването на майката на спасените в събота мечета в района на село Барутин., При ежедневния обход са забелязани множество следи от мечки, като за едни от тях може да се предположи, че са на майката. Констатирани са близо до мястото, където са намерени малките, и като размер отговарят на женски индивид. Открити са и други следи на мечка с две малки, както и на още два екземпляра, като по размера на следата може да се допусне, че са мъжки. Въпреки че фото капаните са поставяни на места в близост до следите, както и до мястото, където са намерени мечетата, от събота до сега няма заснета мечка. Липсата на категорични доказателства и наличието на други мечки, включително на друга майка и мъжки, излагат на много висок риск дейностите по връщането в природата на малките мечета. Има реална опасност дори ако екземплярът с установените следи да е майката, тя да не припознае мечетата, поради факта, че те са пипани от хора. Друга опасност е при оставянето им те да бъдат открити първо от друго животно – друга мечка или вълк, смятат експертите. Откритите в събота мечета бяха приети в парка за танцуващи мечки край Белица, стопанисван от „Четири лапи“ и фондацията на Бриджит Бардо, където за тях се полагат специализирани грижи. По данни на специалистите в парка мечетата се хранят нормално и вече преодоляват стреса от струпването на много хора. Тъй като животните са успешно захранени с козе мляко и тяхната адаптация протича безпроблемно, мнението на специалистите е, че връщането на мечетата в естествената им среда крие сериозни рискове за тяхното оцеляване. В тази връзка е преценено, че дивите животни трябва да получат грижи в Център за диви животни в Гърция, което ще стане със съдействието на фондация „Четири лапи“. Там мечетата ще бъдат отгледани с минимално човешко въздействие, което ще спомогне за успешно сформиране на индивидуални жизнени рефлекси, позволяващи оцеляването им в естествена среда.", "date": "2018.04.25", "title": "Фото капаните край Барутин не са заснели майката на трите мечета"}
{"url": "https://www.24chasa.bg/novini/article/6833014", "text": "52-годишен счетоводител от Варна е предаден на съд за присвояването на здравни и пенсионни осигуровки на четири самоосигуряващи се лица. Той ще отговаря за \"продължавано престъпление по член 206, ал. 1, във връзка с член 26, ал. 1 от НК, извършено с девет изпълнителни деяния\", пише в обвинението на районна прокуратура в морската столица. Николай М. и неговата майка обслужвали счетоводно няколко фирми. Всеки месец собствениците им заплащали на ръка здравните и социалните си осигуровки на двамата, а те ги внасяли в ТД на НАП във Варна. Някои от тях заплащали по този начин и авансовия данък за дейността си. След като майката на подсъдимия се разболяла, счетоводната дейност била поета от него изцяло. Така в периода от 27 май до 26 ноември 2014 год. Николай М. събирал средствата на четирите самоосигуряващи се лица за здравни и пенсионни осигуровки, но не ги внасял, а ги харчел за лични нужди. Общата сума от престъпните действия на 52-годишния подсъдим са в размер на 1582 лева. До приключване на досъдебното производство сумата не е възстановена на потърпевшите лица, въпреки че Николай М. направил самопризнания.", "date": "2018.04.25", "title": "Съдят варненски счетоводител, похарчил осигуровките на свои клиенти"}
{"url": "https://www.24chasa.bg/novini/article/6833141", "text": "Трябва най-после да признаем допуснатите грешки за Сирия и да започнем да правим компромиси. Това заяви вицепремиерът Екатерина Захариева, която участва в организираната в Брюксел от ЕС и ООН втора хуманитарна конференция за близкоизточната страна, предава БТА. Тя отбеляза, че е изразила в изказването си пожелание догодина конференцията да бъде за възстановяването на Сирия - т.е. най-после да се прекратят военните действия, да започне политическият процес, да се помисли за осигуряването на безопасното връщане на бежанците по родните им места, за да участват във възстановяването на собствената им страна. Захариева уточни в отговор на въпрос на български журналисти, че на днешната среща Русия е била представена на ниско равнище (посланик) и изрази надеждата в това да няма знак. Дадохме сигнал, че всички трябва да изпълняваме решенията, които сме взели. Всички заинтересовани страни в Сирия трябва да осъзнаят, че без да направят компромиси, няма как това да се случи, посочи министърът. Захариева определи конференцията като възможност на сирийците да се покаже, че не са забравени и изоставени седем и половина години след началото на сблъсъците в тяхната страна. Много важна част от конференцията е да дадем силен политически сигнал, че възстановяването може да започне само след истински политически процес. Всички признахме, че от 2015 г. и резолюцията на ООН за политически преход, истинският политически процес с компромиси и от двете страни още не е започнал, добави тя. Вицепремиерът отбеляза, че днес над 13 милиона сирийци се нуждаят от хуманитарна помощ, над шест милиона са вътрешно разселени, 3,5 милиона са в Турция, един милион - в Ливан, а около 700 хиляди - в Йордания. Цялата международна общност трябва да се съсредоточи към предоставянето на хуманитарна помощ - не само за Сирия, но и за съседните страни, допълни Захариева. По нейните думи предоставянето на хуманитарна помощ е важно и за България, също както решението за отпускането от ЕС на нови 3,5 милиарда евро в помощ на сирийските бежанци в Турция. \"Цялата международна общност трябва да съсредоточи усилията си в предоставяне на хуманитарна помощ както в Сирия, така и в съседните държави, които понасят най-голямата тежест\", заяви министър Захариева, като отбеляза, че Турция е държавата, приютила 3.5 милиона сирийски бежанци, и е много важно ЕС да продължи своя ангажимент за осигуряване на 3 милиарда евро. България ще предостави 150 000 евро в подкрепа на действия, целящи справяне с тежката хуманитарна ситуация в Сирия. Средствата ще бъдат предоставени по линия на Службата на ООН за координация на хуманитарните въпроси и Върховния комисариат на ООН за бежанците. Страната ни ще се включи и с 200 000 евро в Регионалния доверителен фонд на Европейския съюз в отговор на сирийската криза, известен още като Фонд \"Мадад\". Решението за това бе взето от Министерския съвет в средата на м. март.", "date": "2018.04.25", "title": "Захариева: Трябва да признаем допуснатите грешки за Сирия и да правим компромиси"}
{"url": "https://www.24chasa.bg/novini/article/6833144", "text": "Модерен тренировъчен полигон ще бъде открит в Академията на МВР, съобщиха от пресцентъра на министерството. Министърът на вътрешните работи Валентин Радев и вицепрезидентът на Швейцария Ули Маурер ще открият утре в 10.15 ч. официално тренировъчното съоръжение. То разполага с модерно ИТ и техническо оборудване за провеждането на обучения с практическа насоченост и симулации на реални ситуации.", "date": "2018.04.25", "title": "Откриват модерен тренировъчен полигон в Академията на МВР"}
{"url": "https://www.24chasa.bg/novini/article/6833172", "text": "Националните звена за контакт на Европейската мрежа на полицейските технологични служби (ENLETS) проведоха своята редовна пленарна среща в София. Делегатите направиха преглед на дейностите за създаване на условия за широк достъп до модерни технологии на правоприлагащите служби в борбата с престъпността, съобщиха от пресцентъра на МВР. Отчитайки, че съвременните възможности създават и нови рискове, участниците са обсъдили развитието на технологиите в работата по приоритетни теми като обществена защита, киберсигурност и информационен анализ. \"Престъпността не само няма граници, но и се възползва от всички най-съвременни технологии. Дейността ви е важна, защото вие въвеждате съвременни технологии в работата на правоприлагащите органи и по този начин повишавате капацитета за предотвратяване на престъпни действия и за адекватна реакция при престъпления\", е казал при откриване на срещата заместник-министърът на вътрешните работи Милко Бернер. От името на Българското председателство той е оценил високо ефективния принос на ENLETS към дейностите на Работна група \"Правоприлагане\" чрез изграждане на всеобхватна мрежа за работа със съвременни технологии в полицейската работа. В контекста на обсъденото взаимодействие между правоохранителните органи, индустрията и изследователските организации, делегатите са споделили становището, че сериозните предизвикателства за сигурността, пред които е изправен ЕС, изискват обединените усилия във всички области от взаимен интерес. Те са обменили идеи за бъдещо устойчиво сътрудничество с оглед оптимизиране на противодействието на престъпността. Хармонизираните европейски концепции и практиките за прилагане на национално равнище също са били сред дискутираните. България е представила част от своите най-добри практики - развитието на ТЕТРА-мрежата на МВР, системата за видеонаблюдение, както и географската информационна система (GIS) като платформа в подкрепа на правоприлагащи операции и вземане на стратегически решения.", "date": "2018.04.25", "title": "Въвеждането на съвременни технологии е\nот съществено значение за полицейската дейност"}
{"url": "https://www.24chasa.bg/novini/article/6833161", "text": "Турското министерство на външните работи окачестви като благоразумно и ненарушаващо международните норми изявлението на американския президент Доналд Тръмп за ситуацията, свързана с арменското население в Османската империя през 1915 г. Това се казва в изявление на министерството, публикувано днес, предаде ТАСС. Смятаме направените изявления на президента на САЩ за благоразумни от гледна точка на това, че те остават в рамките на международните правови норми и не съдържат измислени твърдения за геноцид, се казва в изявлението, качено на сайта на турското външно министерство, предаде БТА. Същевременно ведомството отхвърли неверни интерпретации и субективно представяне на историческите събития, съдържащи се в писмено послание на Тръмп. Очакваме от американската администрация справедлив подход към онзи период на историята, когато всички народи на Османската империя са преживявали голяма болка. В същия този период бяха убити над 500 хиляди мюсюлмани при събития с участието на арменски бунтовници, посочи турското външно министерство. На 24 април Тръмп направи изявление по случай годишнината от събитията през 1915 г. Днес си спомняме \"Великото бедствие\" - едно от най-големите масови зверства на 20-и век, когато половин милион арменци бяха депортирани или убити. Припомняме тези ужасяващи събития от 1915 г., скърбим за жертвите и пострадалите, се казва в посланието на американския президент, качено на сайта на Белия дом. Според Армения в периода 1915-1917 г. са били избити 1,5 милиона арменци в Османската империя. Турция твърди, че става дума за гражданска война, в която са загинали между 300 000 и 500 000 арменци и още толкова турци. Анкара категорично отхвърля тезата за геноцид.", "date": "2018.04.25", "title": "Турция: Изявлението на Тръмп за арменците в Османската империя е благоразумно"}
{"url": "https://www.24chasa.bg/novini/article/6833175", "text": "Нападенията срещу евреи в Германия са насочени против \"всички нас\", заяви днес външният министър Хайко Маас в призив за присъединяване към демонстрации в подкрепа на еврейската общност в момент на нарастваща тревога от антисемитизма, предаде Ройтерс. Очаква се хиляди хора да носят кипа - традиционна еврейска мъжка шапка, на демонстрации в германски градове днес в знак на солидарност с еврейската общност. Вестник \"Тагесшпигел\" дори отпечата снимка на кипа, която читателите могат да си изрежат и да си сложат на главата, предава БТА. Еврейски организации се опитват да използват общественото възмущение от нападение миналата седмица срещу израелски арабин, който носел кипа в Берлин като експеримент. Атаката беше извършена след съобщения за тормоз над еврейски деца в училища и накара ръководителя на Централния съвет на евреите в Германия Йозеф Шустер да посъветва евреите да не носят кипа в големите градове. \"Ако младите мъже тук са заплашени само защото носят кипа, трябва да дадем ясно да се разбере: те не са сами\", каза Маас пред \"Тагесшпигел\". \"Никой не може да бъде дискриминиран заради своя произход, цвета на своята кожа или своята религия\", заяви той. Демонстрации с призива \"Носете кипа\" бяха планирани за днес в Берлин, Кьолн, Потсдам, Магдебург и Ерфурт, отбелязва ДПА. Кипата, известна още като ярмулка, е един от най-отличителните символи на юдаизма. Тя се носи от еврейските мъже в знак на уважение и почит към Бога. Мъжете от ортодоксалните общности я носят по всяко време, а някои непрактикуващи юдаизма евреи носят кипа на религиозни празници и в синагогите, където тя е задължителна. Широко разпространено е неевреи да носят кипа в знак на уважение, когато посещават еврейски места за богопоклонение или религиозни церемонии.", "date": "2018.04.25", "title": "Маас: Нападенията срещу евреи в Германия са насочени против всички нас"}
{"url": "https://www.24chasa.bg/novini/article/6833179", "text": "Служители в зоопарка в Сингапур приспаха Инука - първата родена в тропиците бяла мечка, предаде ТАСС. До това решение се стигна поради тежкото заболяване на 27-годишното животно. Решението бе взето по хуманни съображение, след като Инука мина обстоен медицински преглед, поясниха от зоопарка. Ветеринари установиха, че мечката е засегната от артрит, сериозна ушна инфекция и има стоматологични проблеми. Инука бе сред талисманите на зоопарка. Родителите й бяха доведени в Сингапур от Канада и Германия през 1978 г. Експерти отбелязват, че продължителността на живота на белите мечки в дивата природа е 15-18 години, а в плен - 25 години. В природата са останали едва 22 000 бели мечки, сочат данни на Световния фонд за дивата природа.", "date": "2018.04.25", "title": "В зоопарка в Сингапур бе приспана първата родена в тропиците бяла мечка (Снимки)"}
{"url": "https://www.24chasa.bg/novini/article/6833196", "text": "Арменският президент Армен Саркисян заяви, че започва преговори с политическите сили за излизане от политическата криза, предаде Ройтерс, цитирана от БТА. \"Започвам консултации с парламентарни и извънпарламентарни представители, за да обсъдим създалата се в страната ситуация, както и намирането на изход от нея\", каза Саркисян. Днес полицията зае позиции в центъра на арменската столица. Това стана, след като десетки хиляди хора протестираха срещу управляващия елит, а временно изпълняващият длъжността премиер спомена за предсрочни парламентарни избори като изход от кризата. \"Битката още не е приключила\", каза 21-годишната Сусана Адамян, един от демонстрантите, която държеше плакат с призив хората да се противопоставят. Това ставаше пред погледите на разположените полицаи. Други от протестиращите, много от които млади хора, държаха портрети на правителствени представители, чиито лица бяха задраскани с червено. В изказването си от по-рано днес, в което спомена варианта за предсрочните избори, и.д. премиерът Карен Карапетян не уточни кога биха могли да бъдат произведени те. Като признак, че вълненията в Армения вече се отразяват на икономиката, опозиционният водач Никол Пашинян заяви, че протестиращите са блокирали митнически пункт на границата с Грузия. На арменската опозиция не достигат 13 депутатски гласа, за да може Пашинян да стане премиер, заяви Едмон Марукян, депутат от опозиционната политическа сила \"Елк\" (\"Изход\"), цитиран от ТАСС. По думите му привържениците на Пашинян са осигурили подкрепата на 40 депутати при нужни 53 (за обикновено мнозинство) в 105-местния парламент. \"Нужни са още 13 гласа от управляващите републиканци и парламентарната фракция на партия \"Дашнакцутюн\". Мисля, че ще съумеем да съберем тези гласове\", каза Марукян. Той заяви, че \"Елк\" възнамерява официално да издигне кандидатурата на Пашинян за премиер. Групата на управляващата Републиканска партия разполага с 58 места в парламента, \"Елк\" с девет, \"Дашнакцутюн\" със седем. Трийсет и едно има блокът \"Царукян\".", "date": "2018.04.25", "title": "Арменският президент започва преговори за излизане  от политическата криза"}
{"url": "https://www.24chasa.bg/novini/article/6833204", "text": "Съхраняването на международното споразумение за иранската ядрена програма е водещ приоритет за Германия и то не може да бъде предоговаряно. Това заяви говорител на министерството на външните работи в Берлин с оглед наближаващия на 12 май краен срок за решение на САЩ дали да върнат санкциите си срещу Техеран, предаде Ройтерс. \"За нас позицията остава ясна - главният приоритет е да бъде съхранено споразумението за ядрената програма, както и пълното му изпълнение от всички страни\", заяви говорителят. \"Споразумението за ядрената програма беше договорено от седем страни и ЕС и не може да бъде предоговаряно, но е и ясно, че абстрахирайки се от самото споразумение, бихме искали да е сигурно, че иранската ядрена програма служи изключително и само за мирни цели.\", добави той. Говорителят припомни, че френският президент Еманюел Макрон е предложил допълнително споразумение за уреждане на проблема, предаде БТА. \"Трябва да разгледаме това предложение внимателно. Въпросът е при какви обстоятелства Иран би бил готов да позволи подобен процес. Поддържаме тесен и конструктивен обмен на мнения в рамките на тройката от ЕС, както и със САЩ.\", каза говорителят.", "date": "2018.04.25", "title": "Германия: Споразумението за иранската ядрена програма не може да бъде предоговаряно"}
{"url": "https://www.24chasa.bg/novini/article/6833203", "text": "Заместник-генералният секретар на ООН по хуманитарните въпроси Марк Лоукок каза, че очаква международните донори да обещаят 4,4 милиарда долара помощ за Сирия и региона за 2018 г., предадоха ДПА и Асошиейтед прес. Лоукок заяви на донорската конференция в Брюксел, на която домакини са Европейският съюз и ООН, че според него \"до края на деня ще бъдат дадени обещания за 4,4 милиарда долара за 2018 г.\". Той благодари на ЕС, Германия и Великобритания за техните \"изключително големи\" обещания, предава БТА.", "date": "2018.04.25", "title": "Очаква се на донорската конференция за Сирия да бъде обещана помощ за 4,4 милиарда долара"}
{"url": "https://www.24chasa.bg/novini/article/6833234", "text": "Петима представители на Министерството на здравеопазването, трима на Националната здравноосигурителна каса и петима на Българския лекарски съюз, в това число трима от Националното сдружение на общопрактикуващите лекари в България, участват в сформирана със заповед на министър Кирил Ананиев работна група, която има за задача да предложи нов модел на организация на неотложната помощ в рамките на първичната извънболнична медицинска помощ (ПИМП). Това съобщиха от пресслужбата на МЗ. Експертите ще прегледат възможностите за реализиране на промени в действащата нормативна уредба, а като краен резултат от работата им се изисква предлагането на нов нормативен акт, който да бъде представен на здравния министър. Представителите на здравното министерство вече са готови с конкретни анализи. Целта е да бъде решен въпросът с осигуряването на достъп до медицинска помощ извън обявения работен график на общопрактикуващите лекари. Преразглеждането на 24-часовата осигуреност на медицинска помощ е част от усилията на МЗ за гарантиране на достъп до неотложна медицинска помощ за всички здравноосигурени лица. От министерството припомнят, че в момента общопрактикуващите лекари са задължени да бъдат на денонощно разположение. Съгласно Наредбата за пакета от здравни дейности, гарантирани от бюджета на НЗОК, това може да стане по няколко начина: чрез дежурен кабинет на групова практика, в която общопрактикуващ лекар е съучредител, чрез сключен договор с друго лечебно заведение/кабинет за ПИМП, чрез договор с лечебно заведение с разкрит филиал на спешна помощ и др. На друга работна група министър Ананиев е възложил да извърши преглед на действащата нормативна база в системите на здравеопазването и здравното осигуряване и свързаните с нея отчети и данни, които се подават към институциите. В началото на месец юни работната група трябва да излезе с конкретни предложения за намаляване на административната тежест. Целта е да се намали бюрократичната работа на работещите в системата на здравеопазването, администрациите да набавят необходимата им информация по вътрешноведомствен път, както и да се осигури по-пълен и бърз достъп до здравна информация от страна на гражданите.", "date": "2018.04.25", "title": "Предлага се нов модел на организация на неотложната помощ"}
{"url": "https://www.24chasa.bg/novini/article/6833247", "text": "Единадесетият турски президент Абдуллах Гюл и лидерът на опозиционната Партия на щастието Темел Карамоллаоглу се срещнаха днес в Истанбул, съобщи турската телевизия НТВ. Срещата, състояла се в офиса на Гюл, е продължила два часа и 15 минути. Разговорите са били проведени при закрити врата, предава БТА. Карамоллаоглу предложи преди два дни на председателя на основната опозиционна Народнорепубликанска партия (НРП) Кемал Кълъчдароглу за общ кандидат на опозицията за президентските избори да бъде издигнат Абдуллах Гюл. На 24 юни в Турция ще се състоят предсрочни президентски и парламентарни избори.", "date": "2018.04.25", "title": "Абдуллах Гюл и лидерът на опозиционната Партия на щастието се срещнаха в Истанбул"}
{"url": "https://www.24chasa.bg/novini/article/6833230", "text": "\"Ню имидж България\" придобива 50 на сто от капитала на \"Телеграф Медиа\" ЕООД, което издава вестниците „Телеграф“, „Монитор“, „Политика“, „Меридиан мач\" и великотърновския \"Борба\", съобщиха с писмо до медиите участниците в сделката. Ето цялото съобщение: \"С настоящото Ви уведомяваме, че, днес, 25 април, между „Интръст“ЕАД, като продавач и „Ню Имидж България“ ЕАД, като купувач, се подписа предварителен договор за придобиване на 50% от капитала на „Телеграф Медиа“ ЕООД, което дружество е издател на печатните медии „Телеграф“, „Монитор“, „Политика“ и „Меридиан мач“, и е акционер в регионалната медия „Издателска къща Борба“ АД. Приключването на сделката ще се извърши след произнасяне на Комисията за защита на конкуренцията. Печатните издания, предмет на сделката, са сред водещите в страната, като всекидневникът „Телеграф“ е изданието с най-висок тираж и продаваемост на българския вестникарски пазар. „Ню Имидж България“ ЕАД създаваспециално за целта на сделката ново дъщерно дружество, което да придобие дяловото участие. „Ню Имидж България“ ЕАД е част от американската компания „Nu Image Inc.“, чиято дейност е производство на филми, собственик e на филмовото студио „Ню Бояна Филм“ и е добре позната в България. Посредством сделката страните желаят да развият дейността на печатните медии, като ще работятсъвместно за създаване на високи журналистическите стандарти и утвърждаването на медийния плурализъм.\" Съобщението е подписано от от управителите на „Интръст“ ЕАД и „Ню Имидж България“ ЕАД", "date": "2018.04.25", "title": "\"Ню имидж България\" купи 50% от групата \"Телеграф\""}
{"url": "https://www.24chasa.bg/novini/article/6833366", "text": "Няколко счетоводители, които бяха задържани за 24 часа при акцията на Спецпрокуратурата и ГДБОП в Областния отдел на \"Автомобилна администрация\" - Благоевград, са освободени и не са привлечени като обвиняеми, а са свидетели. В ареста остават 11 служители на ДАИ, за които в петък ще се гледа мярка за неотклонение. Те са обвинени, че са искали и получавали по около 300 евро от транспортни фирми, за да не им съставят наказателни постановления за нарушения. Първоначално са били задържани близо 20 човека, но след това половината са освободени. За разпити бяха задържани и трима счетоводители от Благоевград и Петрич, които обслужвали транспортните фирми, част от които гръцки. ", "date": "2018.04.25", "title": "Счетоводителите, задържани при акцията в ДАИ, пуснати на свобода, свидетели са"}
{"url": "https://www.24chasa.bg/novini/article/6833380", "text": "Правозащитните организации днес изразиха безпокойство заради планове на Гърция да продължи да държи лицата, търсещи убежище, на островите, като окачествиха тази политика като \"злоупотреба\", предаде Ройтерс. Гръцките власти опитват да приемат закон за спиране на движението на мигрантите в опит да отменят съдебно решение от 18 април, в което се казва, че лицата, стигнали до гръцки острови, не трябва да бъдат държани там повече. Депутатите започнаха да обсъждат промяната вчера, предава БТА.  Държането на лицата, търсещи убежище, на гръцките острови в ненормални и ужасяващи условия, което е в нарушение на техните права и международните задължения на Гърция, не може да бъде оправдано с мотив - контролиране на миграцията, обявиха 21 правозащитни организации, сред които Хюман райтс уоч и Амнести интернешънъл. Политиката на злоупотреби на Гърция бе въведена през март 2016 г. с подкрепата на ЕС, обявиха правозащитниците. На лицата, търсещи убежище, бе забранено да пътуват извън пет гръцки острова през март 2016 г., когато бе постигнато споразумението за спиране на наплива на мигранти между Турция и ЕС. В момента 15 749 души са държани на гръцки острови, като повечето мигранти са настанени в претъпкани лагери. Гръцките власти твърдят, че има увеличение на наплива на мигранти след относително затишие. Има увеличение на наплива на мигранти, особено след 25 март, заяви гръцкият министър на миграционната политика Димитрис Вицас.", "date": "2018.04.25", "title": "Правозащитните организации са неспокойни заради планове на Гърция за мигрантите"}
{"url": "https://www.24chasa.bg/novini/article/6833381", "text": "Засилените мерки за борба с футболното хулиганство вече са в ход. Два часа и половина преди дербито \"Левски\" - ЦСКА в ключови зони на София има масирано полицейско присъствие, предава  . Привържениците на двата отбора се подлагат на щателни проверки още при насочването си към Националния стадион \"Васил Левски\". Един от пунктовете е разположен само на 200 метра от Националния фенклуб на \"сините\". За да достигне до сградата на бул. \"Тодор Александров\", всеки запалянко трябва да премине през поне два контролни пункта - безпрецедентен ход от страна на органите на реда в досегашната история на дербито. Освен това пред самия фенклуб липсва обичайното \"синьо\" множество, а привържениците се отправят към стадиона на малки групи.             ", "date": "2018.04.25", "title": "Претърсват фенове на \"Левски\" и ЦСКА  из цяла София преди дербито (Снимки)"}
{"url": "https://www.24chasa.bg/novini/article/6833395", "text": "Европейската и международната полицейски организации Европол и Интерпол съобщиха днес, че са разбили 50 мрежи по света за храни и алкохол менте и за хранителни и алкохолни продукти с лошо качество, предаде Франс прес, цитирана от БТА. Над 3600 тона опасни храни и 9,7 милиона литра алкохол менте на пазарна стойност от 55 милиона евро са били конфискувани по време на седмата съвместна операция на двете организации, проведена от 1 декември 2017 г. до 31 март 2018 г. Най-много са били конфискуваните контрабандни алкохолни напитки. В Индонезия полицията е конфискувала големи количества алкохол менте, след смъртта на 60 души, които са го пили. В Русия близо 50 нелегални цехове за алкохол менте, произвели над 1,6 милиона литра алкохол менте, са били разкрити при операцията. Над 280 души са дадени на съд. В Йордания са били иззети 90 тона брашно пълно с гъгрици, а в България е било конфискувано свинско месо, заразено с паразити. Дванайсет души са дали положителен резултат за трихинелоза, болест, причинена от паразитите, след като са консумирали месото. Суданските власти са конфискували 5,5 тона продукти менте, сред които кисело мляко, доматен сос или олио. Те са разкрили и фирма, регистрирана в Сирия, произвеждала незаконно в Судан пестициди, хранителни и козметични добавки. Разбиването на тези престъпни мрежи е голям етап в пресичането на потока от потенциално опасни продукти, застрашаващи потребителите, каза Даомин Чжан, отговарящ в Интерпол за борбата с незаконните трафици.", "date": "2018.04.25", "title": "Европол и Интерпол разбиха 50 мрежи по света за храни и алкохол менте"}
{"url": "https://www.24chasa.bg/novini/article/6833398", "text": "Към края са разговорите за обявената правителствена реконструкция, заяви днес македонският премиер Зоран Заев, цитиран от МИА и БТА. След първомайските празници той ще съобщи пред обществеността и в парламента промените в състава на правителството, а след това и промените в ръководствата на определени институции. Текат разговорите и преговорите. Надявам се, че още този уикенд ще ги привършим. След първомайските празници планирам да изляза с информация за обществеността и съобщение пред парламента за всичко, което представлява промени в правителствения състав, а след това и промените в директорските места в определени институции, изтъкна Заев. Той отказа да съобщи повече подробности.", "date": "2018.04.25", "title": "Заев: Надявам се този уикенд да привършим разговорите за промени в кабинета"}
{"url": "https://www.24chasa.bg/novini/article/6833400", "text": "Френският президент Еманюел Макрон бе посрещнат с бурни овации в американския Конгрес, където бе поканен да произнесе реч, в която той представя своята визия за света и говори за френско-американските отношения, предаде Франс прес. За да изслушат речта на Макрон в пленарната зала дойдоха стотици членове на двете камари на Конгреса. Те посрещнаха топло Макрон, станаха на крак и го аплодираха три минути. Някои от конгресмените дори скандираха \"Да живее Франция!\". Съпругата на Макрон - Брижит, дойде в пленарната зала няколко минути преди президента и също бе аплодирана от парламентаристите, които станаха на крак, предава БТА. \"Това е чест за Франция, за френския народ и за мен да бъда приет в това светилище на демокрацията, където е написана толкова много от историята на САЩ\", каза Макрон на английски език в началото на речта си. Досега пред двете камари на Конгреса са говорили осем френски президенти, сред които Шарл де Гол, Франсоа Митеран, Жак Ширак и Никола Саркози. Преди да произнесе речта си, Макрон бе приет от Пол Райън, председателя на Камарата на представителите на Конгреса. Той посети и библиотеката на Конгреса.", "date": "2018.04.25", "title": "Посрещнаха Макрон с бурни овации в Конгреса на САЩ"}
{"url": "https://www.24chasa.bg/novini/article/6833403", "text": "Арменската партия \"Дашнакцутюн\", която има 7 депутати в 105-местния парламент, излиза от коалицията с управляващата Републиканска партия, съобщи ТАСС, цитирайки пресслужбата на \"Дашнакцутюн\". Нейните представители заявяват, че са направили всичко, за да има диалог, но че положението изисква нови действия. В Армения от повече от седмица продължават антиправителствени протести. Партията смята, че парламентът трябва да избере нов премиер, който да се ползва с доверието на народа, да може да реши вътрешнополитическата криза и да гарантира провеждане в демократични условия на предсрочни избори, предава БТА. По-рано днес двама депутати от \"Дашнакцутюн\" - Сурен Манукян и Андраник Манукян, заявиха, че смятат да се присъединят към опозицията. Опозиционният лидер Никол Пашинян (депутат от фракцията \"Елк\") може да бъде избран за премиер, ако за него гласуват 53 от 105 депутати. Привържениците му вече имат подкрепата на 40 парламентаристи. Ако всички депутати от \"Дашнакцутюн\" гласуват за него, ще са му необходими още 6 гласа.", "date": "2018.04.25", "title": "Арменската партия \"Дашнакцутюн\" обяви, че излиза от управляващата коалиция"}
{"url": "https://www.24chasa.bg/novini/article/6833413", "text": "Румънският парламент прие днес инициатива за алтернативни мерки на изтърпяването на ефективните присъди, които ще дадат възможност на някои лишени от свобода да заменят затвора с домашен арест или да прекарват само уикендите в затвор или център за задържане, съобщават информационният сайт Зиаре и в. \"Адевърул\". Проектозаконът, който бе одобрен мълчаливо от Сената през ноември, днес бе гласуван от Камарата на депутатите със 170 гласа \"за\" и предстои да бъде изпратен на президента Клаус Йоханис за обнародване, предава БТА.  Според проекта с решение на съдията осъдените за ненасилствени престъпления, които не са рецидивисти и които имат присъда до пет години затвор, ще могат да се възползват от алтернативните мерки. Проектът, подкрепен от управляващата коалиция на Социалдемократическата партия (СДП) и Алианса на либералите и демократите (АЛДЕ), както и от Демократичния съюз на унгарците в Румъния (ДСУР), предизвика критиките на опозицията, която смята, че по този начин \"Румъния се превръща в рая на престъпниците\". Лидерът на опозиционния Съюз за спасение на Румъния (ССР) Дан Барна заяви, че \"това е още една крачка към превръщането на Румъния в един рай на престъпниците. Настоящото мнозинство дава приоритет на престъпниците, осъдените, затворниците, вместо на обществените, социалните или инфраструктурните политики\". Другата голяма опозиционна сила - Национално-либералната партия /НЛП/, заяви, че ще атакува проекта в Конституционния съд. Същевременно в социалните мрежи бе обявен протест за тази вечер под наслов \"В затвора задочно? Не!\", пише Зиаре.", "date": "2018.04.25", "title": "Гласуваха проектозакон за изтърпяване на ефективните присъди в Румъния"}
