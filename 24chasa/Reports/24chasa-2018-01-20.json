{"url": "https://www.24chasa.bg/novini/article/6673884", "text": "Най-малко двама души загинаха и десетки бяха ранени при пожар в хотел в центъра на чешката столица Прага днес, предаде Ройтерс, цитирана от БТА. Пожарът в четиризвездния хотел \"Евростарс Давид\" в Новия град близо до река Вълтава избухнал вечерта. По предварителни данни са загинали двама и са пострадали десетки хора. В горящия хотел е имало 40 човека - гости и персонал. Те са евакуирани от спасители и пожарникари. Сред пострадалите са двама огнеборци. Пожарът вече е потушен, но помещенията в хотела все още са изключително задимени. Повече подробности, включително националността на жертвите и причините за пожара, не са известни за момента.                                                                                                                                                                                                                                                                                                                       ", "date": "2018.01.20", "title": "Пожар избухна в хотел в центъра на Прага, поне 2-ма са загинали, десетки са ранени (Обновена)"}
{"url": "https://www.24chasa.bg/novini/article/6673770", "text": "Започнала е атака срещу хотел в афганистанската столица Кабул, предаде Франс прес, като се позова на разузнавателен източник. Най-малко четирима нападатели проникнали в хотел \"Интерконтинентал\" и открили стрелба по клиенти тази вечер. Атаката продължава, предава БТА. Говорителят на афганистанското министерство на вътрешните работи Наджиб Даниш потвърди пред АФП нападението без да даде други подробности. Телевизия Толо нюз съобщи за няколко загинали, като се позова на вътрешното министерство. Нападателите държат и заложници. Атаката е започнала с експлозия, последвало е прекъсване на тока, според източник от службите за борба с тероризма. Нападателите са предизвикали пожар на четвъртия етаж на хотела, а след това са заели позиции на втория етаж, според друг източник от силите за сигурност. Журналист от Франс прес, който се намира в близост до хотела, каза, че основните пътища, които водят до сградата, разположена на хълм в западната част на Кабул, са затворени за движение. През юни 2011 г. хотел \"Интерконтинентал\" в Кабул стана мишена на атака, отговорност за която поеха талибаните. При нападението загинаха 21 души, припомня Франс прес. Оттогава мерките за сигурност в хотела бяха затегнати. Тази сутрин там се проведе конференция за китайското присъствие и инвестиции в Афганистан.", "date": "2018.01.20", "title": "4-ма атакуваха със стрелба хотел в Кабул, има загинали (Обновена)"}
{"url": "https://www.24chasa.bg/novini/article/6673840", "text": "Германските застрахователи изчислиха, че свирепите ветрове, които се стовариха върху Германия с бурята Фридерике, са нанесли щети за 500 млн. евро, предава . В същото време стана известно, че броят на загиналите по време на стихията се е увеличил и достигна осем души. Една от новите жертви е 64-годишен мъж, който паднал от височина 8 м, тъй като се бил качил да укрепва покрива на къщата си в провинция Саксония-Анхалт. Друг 34-годишен мъж пък почина от получените рани, нанесени му от рухнало върху него дърво. Все пак застрахователите преценяват, че нанесените щети от 500 млн. възлизат само на една четвърт от тези, които страната претърпя през 2007 г. – 2 млрд. евро. Според застрахователите от последната буря на домове и коли са били нанесени щети за 90 млн. евро, а останалите до 500 млн. са причинени на различни предприятия, държавни сгради и на селското стопанство. И Холандия отчете щети от бурята, но те са доста по-малки – оценяват ги на 90 млн. евро.", "date": "2018.01.20", "title": "Щети за половин милиард евро нанесе бурята \"Фридерике\" в Германия"}
{"url": "https://www.24chasa.bg/novini/article/6673882", "text": "Сирийското правителство отрече да е било уведомено от Турция за военната операция срещу кюрдските сили в района на град Африн, Северозападна Сирия, предава БТА. Дамаск \"осъжда строго тази брутална турска агресия срещу Африн, който е неотменима част от сирийската земя\", каза източник от сирийското министерство на външните работи, цитиран от държавната информационна агенция САНА. По-рано днес турският външен министър Мевлют Чавушоглу увери, че страната му е информирала в писмен вид сирийските власти за започналата през деня операция.", "date": "2018.01.20", "title": "Сирия: Турция не ни е уведомявала за операцията срещу кюрдите в Африн"}
{"url": "https://www.24chasa.bg/novini/article/6673886", "text": "Турски сухопътни сили ще извършат утре \"необходими действия\" в Сирия \"в зависимост от развитията\" в региона, заяви турският премиер Бинали Йълдъръм, цитиран от Ройтерс и БТА. Той говори пред репортери, след като турската армия започна днес операция срещу кюрдските сили в района на северозападния сирийски град Африн. Йълдъръм каза още, че Турция е поразила почти всички набелязани цели при нанесените през деня въздушни удари.", "date": "2018.01.20", "title": "Йълдъръм: Ще вземем нужните мерки в Сирия утре в зависимост от развитията"}
{"url": "https://www.24chasa.bg/novini/article/6673889", "text": "Едно от предизвикателствата е да осигурим педагогическата система в дългосрочен план с млади образовани учители, тъй като през последните години много педагози навлизат в пенсионна възраст. Това каза днес в Габрово министърът на образованието и науката Красимир Вълчев, предава БТА. По думите му сред другите предизвикателства е всяко дете да бъде обхванато в образователната система. Не по-малка е грижата на министерството да облекчи административната работа на учителите, така че те да могат да се съсредоточат върху пряката работа с учениците. В министерството се надяват скоро да бъде осигурен достъп на всички ученици до електронно четими варианти на учебния материал, както и до електронни учебници. Днес министърът на образованието и науката се срещна с представители на училищната общност в Габровска област, на която са присъствали и представители на общините и на синдикатите. На работната среща са били обсъждани въпроси, свързани с финансирането на училищните дейности, участието в проекти и програми, професионалното образование, ученическото хранене, училищната материална база.", "date": "2018.01.20", "title": "Красимир Вълчев: Едно от предизвикателствата е да привлечем млади учители"}
{"url": "https://www.24chasa.bg/novini/article/6673736", "text": "      България може да се развие като дигитален хъб на Балканите и да се превърне в Силиконовата долина на Европа. През 2016 г. има 600% ръст на IT сектора и той формира почти 5% от брутния вътрешен продукт на страната. За последните 10 г. имаме а България е на първо място в ЕС по брой на жени, работещи в IT сферата, които са 31% от всички заети в нея. Това заяви министърът за българското председателство на Съвета на ЕС Лиляна Павлова по време на галавечерята “Светът през 2018”. Прогнозното събитие на списание “Икономист” се организира всяка година и се проведе за първи път в София. В обновената зала 3 на НДК над 200 представители на българския и международния бизнес обсъждаха световните предизвикателства през 2018 г. с еврокомисаря по цифровата икономика Мария Габриел, редактора на “Икономист” Джон Андрюс, мениджъра на “Гугъл” по публична политика и връзки с правителствата в Централна и Източна Европа Марчин Олендер, собственика на “Телелинк” Любомир Минчев, собственика на “Артекс Инженеринг” арх. Пламен Мирянов и др. Министър Павлова представи приоритетите на българското председателство и подчерта, че най-важният фокус през следващите 6 месеца ще бъдат младите хора в Европа. “Вярваме, че Европа повече от всякога се нуждае от стабилност и единство. Затова приоритетите на българското председателство са дебатът за бъдещето на ЕС след 2020 г., сигурност и стабилност. Специалната цел, с която искаме България да бъде запомнена, са Западните Балкани. Важно е европейският проект да бъде завършен и тази територия да стане част от Европа не само географски, но и икономически. Дигитализацията също е наш приоритет. Ще работим за единна, дигитална, стабилна и сигурна Европа”, заяви Павлова. Тя представи няколко малко известни за България факта. Страната ни е на второ място в света по богатство на минералните извори с над 200 вида минерална вода. България е трета в Европа след Италия и Гърция по исторически артефакти. Страната ни измести Франция и вече е на първо място като износител на лавандула, а всеки парфюм съдържа капка българско розово масло. Наред с това България отбелязва почти 4% икономически растеж, 0% дефицит, 26% външен дълг, с тенденция той да намалява, 1,3% инфлация и под 6% безработица. През май по време на Срещата на върха еврокомисарят по цифрова икономика и общество Мария Габриел пък ще представи пътна карта за намаляване на цените на роуминга в Западните Балкани. “Европа трябва да се върне на сцената на световните сили в областта на високоизчислителните производителни технологии. Трябва да ускорим ритъма”, заяви Габриел. Очаква се още догодина Европа да има своя суперкомпютър, а до 2020 г. ЕК ще инвестира 1 млрд. евро в сектора. “Трябва да сложим край на географското блокиране и да отключим потенциала на бизнеса. До 2020 г. във всеки регион трябва да има дигитални иновационни хъбове. Киберсигурността също е ключов приоритет, защото над 80% от европейските фирми не осъзнават атаките, а за последната 1 г. са били обект на такива. Тази година трябва да създадем и общ механизъм за координация при широкомащабна кибератака. За първи път се предлага и сертифициране на сигурността на продуктите - когато има признат сертификат в страна член, той да важи за целия ЕС”, обясни Габриел. Като друг свой приоритет тя посочи инвестициите в цифровите умения на хората, защото причина за над 95% от кибератаките са човешко непознаване и грешки. Едва 37% от работната сила на ЕС има основни цифрови умения, а през 2020 г. 90% от работните места ще изискват такива знания. “Къде са европейските Стив Джобс, Марк Зукърбърг и Бил Гейтс? Европа трябва да положи такива усилия, че супермозъците да дойдат при суперкомпютрите”, смята бившият външен министър Соломон Паси. България да създаде платформа за финансиране на ICO компании, пък предложи председателят на фондация “Уебит” Пламен Русев. Редакторът на “Икономист” Джон Андрюс очерта събитията и тенденциите, които ще определят развитието на света през 2018 г. Сред тях са - сблъсъкът между затворения и широко отворения свят; предстоящите избори в Бразилия, Мексико и Италия; зимните олимпийски игри в Южна Корея и световното първенство по футбол в Русия; очакват се промени в лидерството в Япония, Куба и Саудитска Арабия. Според Андрюс е възможно през 2018 г. да бъде открита ваксина срещу маларията, да има напредък в изкуствения интелект, но “има опасност от ядрена война, която може да бъде предизвикана от случаен туит”. Все пак той прогнозира, че 2018-а ще бъде емблематична и добра година. ", "date": "2018.01.20", "title": "Лиляна Павлова:  България  може да стане  Силиконовата  долина на Европа"}
{"url": "https://www.24chasa.bg/novini/article/6672363", "text": "Брижит Макрон и семейството ѝ били отлъчени, когато тя започнала да се среща със своя ученик тийнейджър Еманюел, твърди нова биография на френската първа дама. Гимназиалната учителка хвърлила в шок жителите на провинциалния град Амиен, когато изплували детайли от връзката ѝ с 24 години по-младия бъдещ френски президент. Родителите ѝ били третирани като болни от чума, а съседи плюели по прага на къщата им, се разказва още в книгата. Самата Брижит пък изведнъж останала без приятели, защото всички, с които излизала в свободното си време, престанали да ѝ говорят. Биографията “Брижит Макрон: освободената” не е оторизирана. Нейната авторка Маел Брюн е журналистка в сп. “Клоузър” - изданието, което през 2014 г. разкри изневярата на тогавашния френски държавен глава Франсоа Оланд. Книгата се появи по книжарниците във Франция в сряда. В нея се разкрива огромната враждебност, с която се сблъскала Брижит, започвайки връзката с ученика от католическата гимназия “Провиданс” в Амиен. По онова време бъдещата първа дама живеела охолен живот като наследница на богато семейство с голям сладкарски бизнес, имала успешен съпруг банкер и три деца. Когато за първи път среща Еманюел, той още не е навършил 15 години, а тя е на 39 В този момент животът ѝ на уважавана жена приключва. Аферата ѝ с тийнейджъра, който може да ѝ бъде син, скандализира всички. Брюн цитира близка на г-жа Макрон, която обяснява колко болезнен за нея период е било това, поради което избягвала да говори за него: “Въпреки всичко сподели с мен, че тогава е изгубила всичките си приятели. Те се променили за една нощ и вече не искали да говорят с нея”. Любовта между Брижит и Еманюел слага край на брака ѝ с Андре-Луи Озиер, който днес е на 66 г. Разводът обаче бил обявен едва през 2006 г. Родителите на момчето пък го преместват да учи в Париж, за да го отдалечат от учителката, по която то било хлътнало до уши. На 17 г. Еманюел обещава на Брижит да се ожени за нея и не отстъпва пред никакви препятствия, докато не реализира това на 29 г. Според биографията Озиер реагирал с ярост на аферата на жена си със съученик на дъщеря им Лоранс “Когато научил истината, съпругът побеснял. Да бъде заменен от съученик на дъщеря си, от юноша, когото често приемали в дома си? Подобна рана е трудно да се преглътне”, разкрива биографията. Банкерът веднага напуснал жена си и дома си. Цитирана в книгата съседка казва, че никой повече не го видял в града. “Сякаш изчезна.” Раздялата станала през септември 1996 г., а едва след 10 години приключил официалният развод. Това позволило най-накрая Еманюел и Брижит да сключат брак след години на “връзка табу”, както е описана любовта им. Според книгата двамата се срещнали през септември 1992 г., малко преди Еманюел да навърши 15 г. (роден е на 21 декември 1977 г.), във водения от нея театрален кръжок в Амиен. Искрата между тях пламва, докато пренаписват пиесата на Едуардо де Филипо “Изкуството на комедията”. Години по-късно, когато трудностите най-после са преодолени, двамата решават да сключат брак в морския курорт Туке, където преди това Андре-Луи Озиер се жени за тогавашната Брижит Троньо през юни 1974 г. Банкерът Озиер е роден и израства в бившата френска колония Камерун, но не се знае къде е днес. Децата на двойката - Лоранс, Себастиан и Тифани, поддържали връзка с баща си, макар да се твърди, че са изключително близки с Макрон. Самата Брижит, която днес вече е баба на 7 внуци, никога не говори за предишния си съпруг, но е споделяла доста неща за връзката си с Еманюел. “Има моменти в живота, когато трябва да направите съдбовен избор”, каза тя в интервю за сп. “Ел” миналата година. И добави, че за нея това е бил моментът на срещата ѝ с Макрон. “Разбира се, ние закусваме заедно - аз с моите бръчки, той с неговата младост, но нещата са, каквито са”, бе откровена в интервюто тя. Сред първите откъси от биографията, които изтекоха, бе и този, че Еманюел написал еротичен роман, вдъхновен от връзката им Ръкописът бил от 300 страници и той помолил съседка машинописка да го напечата. Жената определя романа като доста дързък и дори малко неприличен. Тя обаче не запазила копие. Голяма част от биографията, написана от Брюн, е посветена на “златното детство” на Брижит Троньо в Амиен. Тя е най-малкото от 6 деца и се ражда, когато баща ѝ е на 44 години. Най-големият ѝ брат е с 20 години по-голям от нея. Брижит е галено и енергично дете. За висока оценка родителите ѝ подарявали сребърни бижута, както и мотопед за завършване на колежа. Тя е добра ученичка, но е разсеяна и немирна - случвало да се да мие плочките в училището като наказание. През 1967 г. става част от отбора по фигурно пързаляне в града. “Като последното дете в голямо семейство тя се ползваше с голяма свобода”, спомня си приятелка. Книгата разказва и какво голямо отражение е имала смъртта на сестра ѝ върху бъдещата първа дама. По-голямата сестра на Брижит загива в катастрофа заедно със съпруга си и 6-годишното им момиченце през 1961 г. След трагедията Брижит се затваря в себе си и си изгражда щит, който да я съхрани емоционално. В един момент казвала, че вижда смъртта навсякъде около себе си. Независимо от това за близките си тя останала истински “лъч светлина”. След събитията от 1968 г. в училището на Брижит въвеждат смесени класове и в нейния за първи път записват две момчета. Те бързо опознават способността ѝ да скроява номера. Скрива им дрехите в част по физическо и те прекарват целия ден в спортни екипи. Брижит организирала и получаването на любовни писма на приятелките си, които имали твърде строги родители. Давала собствения си адрес, на който гаджетата на приятелките ѝ пращали писмата, а след това ги разпределяла на истинските получателки. Литературата е нейна страст и става нейно призвание. Именно като учителка по литература тя среща младия Еманюел. По време на връзката им, докато са разделени, двамата се срещат през уикенда в Туке, където е лятната вила на семейството ѝ, или в Париж. През октомври 2007 г. Еманюел Макрон и 24 години по-възрастната му учителка стават семейство. Пред сп. “Експрес” в петък авторката Маел Брюн заяви, че ѝ е било много трудно да си набави информация за книгата, а учениците на Брижит Макрон, които е разпитвала, говорили анонимно. Самата първа дама отказала да разговаря с Брюн. “Антуражът ѝ я пази неимоверно”, казва журналистката. ", "date": "2018.01.20", "title": "Съседи плюли по къщата на родителите на Брижит, когато залюбила ученика си Макрон"}
{"url": "https://www.24chasa.bg/novini/article/6673583", "text": "Заради снеговалежа в София в момента 166 машини са на терен, съобщиха от пресцентъра на Столичната община. Изпълняват се обработки със смеси срещу заледяване, както и бутане на снежна маса от пътните платна. Обработват се приоритетно улици и булеварди, по които се движи градския транспорт във всички 24 райони на Столична община. В момента градският транспорт се движи по обичайните си маршрути. Затруднено е движението по линия 64 от кв. Бояна до кв. Драгалевци. От Столичната община напомнят на шофьорите да карат внимателно и със съобразена скорост.", "date": "2018.01.20", "title": "Обработват пътищата в столицата срещу заледяване заради снеговалежа (Обновена)"}
{"url": "https://www.24chasa.bg/novini/article/6673732", "text": "“Искаме стабилна еврозона и силна охрана на външните граници”, заяви Ангела Меркел в Париж. Германската канцлерка се срещна с френския президент Еманюел Макркон само ден преди да пристигне в София, и обсъди в Елисейския дворец реформите в ЕС. “Европа трябва да има обща външна политика по стратегическите въпроси, Европа трябва да изгради собствена политика за развитие и политика за отбрана, Европа трябва да бъде икономически силна”, посочи Меркел на пресконференция в Париж, цитирана от Ройтерс. “Като гледам какво правят САЩ, смятам, че е крайно време за такъв проект”, добави тя. Еманюел Макрон каза, че Франция има нужда от Германия, за да бъде реформирана Европа. “Искам да кажа просто, че нашата амбиция трябва да бъде съчетана с амбицията на Германия”, изтъкна френският президент на пресконференцията. Меркел посочи, че е необходима стабилност на управлението в Германия, за да напредва европейското строителство. “Изказвам пожелание конгресът на ГСДП да даде зелена светлина за начало на преговори за коалиция. Германия и Франция могат и трябва да поведат действията по много въпроси, свързани с Европа, и затова разбирам, че Франция очаква да имаме ново правителство”, каза германската канцлерка.  Меркел се опитва от месеци да състави управляваща коалиция. Около 600 делегати на социалдемократите в Германия ще се съберат на конгрес в неделя, за да решат дали да подкрепят, или не проекта за нова управляваща коалиция между ГСДП и консервативния блок ХДС/ХСС на Меркел. Перспективата Франция и Германия - икономическите и политическите мотори на Европа, да договорят реформи за еврозоната и целия ЕС, засилва очакванията, че Меркел ще успее да състави голяма коалиция. Двете страни дават 50% от производството в еврозоната.  След като бе избран за президент през май с проевропейска платформа, Еманюел Макрон си набеляза големи планове. Той иска еврозоната, която включва 19 страни, да има свой отделен бюджет от стотици милиарди евро и свой финансов министър. Германия е резервирана по въпроса. “На широка основа не виждам никакви различия”, изтъкна Ангела Меркел и заяви, че дългосрочната амбиция е континент със силни финанси, отбрана и външна политика. “Трябва да уточняваме детайлите, добави Макрон. - Те ще бъдат тема на нашите дискусии сега и през следващите седмици и месеци, за да определим пътя, който ще ни отведе в тази посока.” Обсъжданията за реформи в ЕС съвпадат с българското председателство. ", "date": "2018.01.20", "title": "Меркел при Макрон:  Искаме стабилна  еврозона и силна охрана на границите (Обзор)"}
{"url": "https://www.24chasa.bg/novini/article/6673730", "text": "Турските военни ще напуснат сирийския район Африн след завършването на операцията там, която започна в 17.00 часа днес, заяви турският вицепремиер Бекир Боздаг, цитиран от ТАСС, цитирана от БТА. \"Военната операция в Африн не е насочена срещу сирийската държава и народа на Сирия, няма за цел да наруши териториалната цялост, суверенитет и политическо единство на съседната страна\", посочи той. \"Целта на операцията е да бъдат ликвидирани бойците на терористичните организации Ислямска държава, Кюрдска работническа партия, Сили за защита на народа и Партия на демократичния съюз. След успешното завършване на операцията въоръжените сили на Турция ще напуснат района\", добави той. Вицперемиерът уточни, че по време на операция \"Маслинова клонка\" ще бъдат унищожени убежища, оръжия и транспортни средства на терористите и увери, че \"се предприемат стъпки за предотвратяване на щети сред мирното население\".", "date": "2018.01.20", "title": "Бекир Боздаг: Турските военни ще напуснат Африн след края на операцията"}
{"url": "https://www.24chasa.bg/novini/article/6673755", "text": "Доставките от Пентагона на съвременни оръжия, включително и на противовъздушни ракетни комплекси, на проамериканските формирования доведоха до провеждането на турската военна операция в Северна Сирия. Това заяви руското министерство на отбраната във връзка със започналата турска специална операция в района на Африн, предаде ТАСС, цитирана от БТА. \"Безконтролните доставки на Пентагона на съвременно оръжие за проамериканските формирования в Северна Сирия, включително според данните, с които разполагаме, в това число и на противовъздушни ракетни комплекси, съдействаха за бързата ескалация на напрежението в района и доведоха до провеждането на специалната операция на турските военни части\", се посочва в комюникето. \"Подобни безотговорни действия на американската страна в Сирия водят до спиране на процеса на мирното уреждане и възпрепятстват междусирийските преговори в женевския формат, в които пълноценни участници би трябвало да бъдат и кюрдите\", пише още в текста.", "date": "2018.01.20", "title": "Русия: За началото на операцията в Африн са допринесли доставки на оръжие от САЩ"}
{"url": "https://www.24chasa.bg/novini/article/6673778", "text": "Прокуратурата разследва Медицинския университет в София. Причината - фиктивен прием на чуждестранни студенти, предава  . Вчера ГДБОП и ДАНС проведоха специализирана акция в университета. Разследва се организирана престъпна група, която е фалшифицирала документи. Много от служителите в университета са разпитани, но засега няма задържани. Подозира се, че чуждестранни студенти, предимно от арабския свят, са били записвани фиктивно и срещу подкуп в университета. Така са придобивали право на легално пребиваване не само у нас, но и на територията на целия Европейски съюз. Подозира се още, че много от тях дори нямат завършено средно образование. Други пък са приемани \"проформа\", за да започнат след това работа в съвършено други сфери и след това да кандидатстват за гражданство без да имат нито ден в университета.", "date": "2018.01.20", "title": "Подозира се, че чужди студенти без средно образование са приемани в МУ-София"}
{"url": "https://www.24chasa.bg/novini/article/6673782", "text": "Министърът на външните работи на Русия Сергей Лавров и държавният секретар на САЩ Рекс Тилърсън са обсъдили днес по телефона гарантирането на стабилността в Северна Сирия и продължаването на процеса на мирното уреждане, за което трябва да допринесе Конгресът на сирийския национален диалог в Сочи. Това се посочва в комюнике на руското външно министерство, публикувано след края на разговора, състоял се по инициатива на американската страна, предаде ТАСС, цитирана от БТА. \"Обсъдена бе ситуацията в Сирия, включително и въпросите за гарантиране на сигурността в северната част на страната и продължаването на процеса на мирното уреждане под егидата на ООН, за което трябва да допринесе свикваният в Сочи Конгрес на сирийския национален диалог с широк спектър от участници\", се казва в изявлението. В разговора са били засегнати и някои други актуални международни теми и двустранни въпроси. Лавров и Тилърсън са се \"договорили да продължат тесните си контакти\".", "date": "2018.01.20", "title": "Лавров и Тилърсън се чуха по телефона, обсъдиха стабилността в Сирия"}
{"url": "https://www.24chasa.bg/novini/article/6673818", "text": "Велосипедист на 62 г. е загинал на място, след като бил блъснат от форд, съобщи пловдивската полиция. Инцидентът е станал около 18, 30 ч. на изхода на с. Стряма в посока Раковски. Шофьорът на автомобила е на 32 г. Изясняват се причините за трагедията. Разследващите ще установяват с каква скорост се е движела колата, алкохолни проби на водачите, както и дали колелото е било с пуснати светлини. Заради произшествието е било затруднено движението в участъка.", "date": "2018.01.20", "title": "Велосипедист загина на място, блъснат от кола край Раковски"}
{"url": "https://www.24chasa.bg/novini/article/6673523", "text": "Въоръжени полицаи са нахлули в четвъртък в пилотската кабина на готвещ се за излитане самолет на \"Бритиш еъруейз\" и са извели оттам в белезници втория пилот по подозрение, че е пиян. Това съобщи днес британският таблоид \"Сън\", като се позова на източник от авиокомпанията. Колеги на пилота се усъмнили, че той мирише на алкохол и се обадили на телефона за спешни случаи поради опасения за сигурността на близо 300 пътници и екипаж. Самолетът \"Боинг-777\" е трябвало да отлети в 20:20 ч. от лондонското летище \"Гатуик\" за остров Мавриций. Впоследствие бил намерен заместник и самолетът излетял с два часа и половина закъснение, предава БТА. Полицията в графство Съсекс потвърди, че по получен сигнал нейни служители са пристигнали на южния терминал на \"Гатуик\". До вчера 49-годишният задържан все още е пребивавал в ареста, съобщи \"Сън\". Вестникът отбеляза, че той е един от тримата пилоти на борда, който би контролирал самолета през част от 11-часови полет до острова в Индийския океан.", "date": "2018.01.20", "title": "Свалиха с белезници пилот на самолет, пътници казали, че мирише на алкохол"}
{"url": "https://www.24chasa.bg/novini/article/6673513", "text": "Със съвместни усилия на хърватската и словенската полиция бе разкрита международна мрежа за търговия с хора, съобщава Танюг, цитирана от БТА. Хърватското министерство на вътрешните работи съобщи, че негови служители в координация с прокуратурата са провели разследване във връзка с подозрение за експлоатация на голям брой китайски граждани. Организирана престъпна група принуждавала китайците да работят в колцентрове, участвайки по този начин в различни измами. В операцията била включена и словенската полиция, тъй като подобни колцентрове имало и в Марибор и Любляна, съобщава хърватският портал Индекс. Словенските медии съобщиха по-рано, че полицията е разкрила международна престъпна организация, занимаваща се с търговия с хора, която принуждавала чуждестранни граждани да работят в незаконни колцентрове в цял свят.", "date": "2018.01.20", "title": "Словения и Хърватия разкриха международна мрежа за търговия с хора"}
{"url": "https://www.24chasa.bg/novini/article/6673485", "text": "Силите за сигурност на Турция са задържали най-малко 54 чуждестранни граждани в рамките на антитерористична операция в Истанбул, съобщава ТАСС, цитирана от БТА. Полицаите са претърсили 11 различни адреса в осем района на града. Установено е, че всички задържани лица са чуждестранни граждани, както и че са воювали на страната на групировката Ислямска държава в Сирия. Заподозрените планирали да избягат в Европа. Националността им не се уточнява.", "date": "2018.01.20", "title": "Антитерористична операция в Истанбул, над 50 арестувани"}
{"url": "https://www.24chasa.bg/novini/article/6673534", "text": "Столични полицаи задържаха мъж, избягал след  . Това съобщиха от пресцентъра на МВР. В резултат на бързи действия, предприети от служители на СДВР, тази сутрин е установен и задържан участник в пътен инцидент, избягал от местопроизшествието. Издирвателните действия бяха предприети във връзка със сигнал към 8.27 часа на 19 януари за открито безжизнено тяло на мъж в района на Чепинско шосе, посока Нови Искър. При първоначалния оглед на място бе изяснено, че той е станал жертва на пътнотранспортно произшествие. В хода на работата по досъдебното производство, под наблюдението на Софийската градска прокуратура, е установен извършителят – 24-годишният С.М. от София. С прокурорско постановление наложената му мярка за задържане е удължена до 72 часа.", "date": "2018.01.20", "title": "Арестуваха мъж, избягал от катастрофата със загинал на Чепинско шосе"}
{"url": "https://www.24chasa.bg/novini/article/6673533", "text": "Помирителна среща на високо равнище между ЕС и Турция ще организира премиерът Бойко Борисов през март във Варна. В събота той получи благословията за такава инициатива от германската канцлерка Ангела Меркел. Меркел пристигна в София директно от Париж, където разговаря с президента на Франция Еманюел Макрон. След официалните си разговори с Макрон в петък, днес сутринта Меркел е имала закуска с него. На обяд пък вече бе в София, където премиерът Борисов я посрещна на летището с букет от жълти и червени рози. Двамата се возиха в една кола от летището до резиденция „Бояна“, където се проведоха разговорите им. „България се намира на ключово място в ЕС и географското положение на страната трябва да бъде използвано по време на председателството. Премиерът Бойко Борисов заедно с председателя на Европейския съвет Доналд Туск, на ЕК Жан-Клод Юнкер и на ЕП Антонио Таяни трябва да се срещнат с президента на Турция Реджеп Тайип Ердоган“, заяви Меркел след разговорите си с българския министър-председател. „На срещата трябва да бъдат изчистени противопоставянията между ЕС и Турция, главно по въпроса за миграцията. Турция претендира, че ЕС не е платил още първия транш по споразумението за задържане на мигрантите на нейна територия. Надявам се една такава буферна среща във Варна да създаде условия за подновяване на разговорите. Така че ще се съберем някоя събота и неделя, когато на всички им е удобно“, заяви и българският министър-председател. Отношенията на ЕС с Турция са били една от основните теми на разговорите на българския премиер Борисов с канцлерката Меркел. „България е съсед на Турция и ще работи по утвърждаването на новата политика по миграцията и за убежището“, коментира след разговорите си с Борисов Меркел. Канцлерката благодари за добрата охрана на границата с Турция. „Благодаря на България за това как пази външната граница на ЕС. Германия помага, Фронтекс помага, но основната работа се върши тук. Благодаря ти“, обърна се тя към българския министър-председател. Германската канцлерка подкрепи и скорошно присъединяване на България към Шенгенското споразумение. Това обаче ще стане поетапно като първоначално ще падне граничния контрол на въздушните граници, т.е. при полети между български летища и такива на страни от ЕС. „Обсъждаме отдавна въпроса за приемането на България в Шенген. Подкрепяме България и на практика тя вече пази външна граница на ЕС, имам предвид тази с Турция. Не мога да кажа конкретна дата за присъединяването към Шенген. Но ще се случи скоро и на етапи, първо с въздушните граници“, заяви Меркел. Борисов пък обясни, че разчета на промяна в позицията на Холандия след посещението на премиера Марк Рюте в България на 6 февруари и това да ускори влизането на България в Шенген. „Разчитам на посещението на Рюте по темата за влизането в Шенген, защото Холандия е страната, която най-открито се противопостави на това. Нека неговите експерти да обиколят цялата граница, да погледна навсякъде и да се убедят, е я пазим добре. И след разговорите си с Рюте отново ще говоря с Меркел за Шенген“, коментира българският министър-председател. Германия ще изпрати експерти, които да помогнат за реформата на съдебната система, прокуратурата и полицията, каза Борисов след разговорите си с Меркел. Немските експерти щели да прегледат и току-що приетия закон за борба с корупцията. „Това са чувствителни системи и трябва добре да убедим хората в това, което трябва да се направи. Ако погледнете обаче изследването на Евробарометър, ще видите че корупцията е проблем в цяла Европа. Знаем, че не сме идеални, но имаме волята и искрените намерения да изкореним корупцията докрай“, заяви българският премиер. Той даде пример за добрата работа на българските и германските служби операцията от петък срещу криптовалутата OneCoin, която била тръгнала от Билефелд. Германската канцлерка не засегна темата за влизането на България в еврозоната. За сметка на това българския премиер Борисор гарантира, че присъединяването на страната ни към чакалнята не носи никакъв риск за еврото. Въпросът обаче трябвало да се реши от Европейската централна банка. „И бившия финансов министър на Германия Шойбле, и Меркел знаят добре, че България е една от най-дисциплинираните държави“, заяви Борисов. Меркел обаче е подкрепила запазването на кохезионните фондове и за следващия програмен период на европейския бюджет, обясни Борисов. „Тя ме попита дали сме доволни от кохезионните фондове. Отговорих и, че всичко хубаво в страната е благодарение на тях – инфраструктура, конкурентоспособност, екология. Това тя каза: Значи остават“, разказа българският премиер. „За Германия е важно Западните Балкани да влязат в ЕС, но държавите трябва да изпълнят точните критерии. Европа се нуждае от Западните Балкани“, заяви Меркел след срещата си с премиера. Според Борисов обаче по-важно било, че Германия е целия ЕС ще подпомогнат изграждането на инфраструктурата на Балканите – магистрали, жп линии, пристанища. „Хората на Балканите трябва да видят, че Европа през фондовете си и такива проекти идва при тях, а не да им казваме, че някой ден ще се присъединят“, обясни министър-председателят. Борисов бе натоварен от Меркел за посредничество и с Китай, тъй като следващата среща на Китай с източноевропейските държави по формата 16+1 ще е в София през 2018 г. „При срещата в София трябва да поставим въпроса не само за китайските инвестиции в Източна Европа, но и за отваряне на китайския пазар за всички в ЕС“, разказа Борисов. „Трябва да говорим на един глас с Китай“, заяви Меркел. Българският премиер призова социалдемократите в Германия и техния лидер Мартин Шулц бързо да съставят ново правителство заедно с християндемократите на Меркел. „Всички очакваме решението на социалдемократите и по-скорошното създаване на правителство. Германия е мотор на ЕС и трябва да има бързо правителство“, заяви Борисов. Тази неделя социалдемократите в Германия се събират на конгрес, за да решат дали отново да съставят голяма коалиция, след като над 100 дни след изборите си Германия още няма правителство. „Изчакваме конгреса на социалдемократите и се надяваме да започнем разговори за коалиция“, каза Меркел в София.                         ", "date": "2018.01.20", "title": "Борисов помирява ЕС и Ердоган след благословия от Меркел (Обзор)"}
{"url": "https://www.24chasa.bg/novini/article/6673500", "text": "Пол Бокюз, смятан за \"папа\" на френската гастрономия, почина на 91-годишна възраст, предадоха световните информационни агенции. Това бе оповестено в Туитър от френския министър на вътрешните работи Франсоа Колон. Пол почина в странноприемницата си в Колонж о Мон д'Ор, близо до Лион, заяви близък до семейството му майстор-готвач. От няколко години Бокюз бе засегнат от болестта на Паркинсон, предаде БТА. Той стана световноизвестен майстор-готвач, след като създаде собствена ресторантска верига. През 1987 г. учреди международния кулинарен конкурс \"Златен Бокюз\", който е сред най-престижните на планетата. Пол Бокюз е автор на рецепта за супа с трюфели, която е кръстена с инициалите на бившия президент на Франция Валери Жискар д'Естен. Това блюдо до ден днешен е в менюто на Елисейския дворец. \"Пол Бокюз бе въплъщение на френското кулинарно изкуство\", каза френският президент Еманюел Макрон.", "date": "2018.01.20", "title": "Почина великият френски майстор-готвач Пол Бокюз"}
{"url": "https://www.24chasa.bg/novini/article/6673528", "text": "Близо 350 хиляди кюрди от сирийския район Африн са избягали в Турция в резултат от репресиите на сирийските кюрдски „Отряди за народна самоотбрана“ и „Ислямска държава“, заяви турският премиер Бинали Йълдъръм в събота, предава Anadolu Agency, цитирана от Фокус. В изказване пред шестия годишен регионален конгрес на управляващата в Турция „Партия на справедливостта и развитието“ в северния град Зонгулдак, Йълдъръм заяви, че Турция няма да допусне съществуването на терористични групировки край южните си граници. „Операцията в Африн цели да прекрати жестокостите на сирийските кюрдски организации, ПКК и „Ислямска държава“ в този район“, обясни Йълдъръм. „А основната ни цел е да осигурим безопасността край южната ни граница. От една страна, някои страни, правещи се на наши съюзници, ни направи някои обещания, но от друга, те подпомагат засилването на присъствието на терористичните организации в региона“, Турският премиер разкритикува САЩ за това, че си сътрудничат с Работническата партия на Кюрдистан (ПКК), организация, която е в списъците на терористите и на САЩ, и на ЕС. По-рано в събота, президентът на Турция Реджеп Таийп Ердоган обяви, че е дал началото на наземна операция на Въоръжените сили на Турция в сирийския район Африн, който е част от провинция Алепо. По време на изказването си пред годишния регионален конгрес на „Партията на Справедливостта и развитието“ в Кютахия, Ердоган заяви, че след Африн, предстои и операция в района на сирийския град Мабидж, което е предизвикано от това, че „дадените на Турция обещания, не са спазени“. Турският премиер Бинали Йълдъръм съобщи, че Турция е започнала въздушна офанзива в района на град Африн, Северозападна Сирия, предаде Асошиейтед прес, цитирана от БТА. В. \"Сабах\", цитиран от ТАСС, съобщи, че изтребители на турските военновъздушни сили са започнали да нанасят удари срещу позиции на сирийските кюрдски Сили за защита а народа (СЗН) и Партия на демократичния съюз (ПДС) в района на Африн. Същевременно формирования на подкрепяната от Турция опозиционна Свободна сирийска армия са започнали да навлизат в контролираната от СЗН и ПДС зона, посочва Анадолската агенция. По-рано днес турският президент Реджеп Тайип Ердоган съобщи, че Турция е започнала \"де факто\" сухопътна военна операция в контролирания от кюрдските милиции район.", "date": "2018.01.20", "title": "Йълдъръм: Турция няма да позволи терористични групировки край границите си"}
{"url": "https://www.24chasa.bg/novini/article/6673544", "text": "Германия лобира сред европейските си съюзници да се съгласят да въведат нови санкции срещу Иран, за да предотвратят излизане на САЩ от ядрената сделка с Техеран, предава Ройтерс, като се позовава на информация от немското издание Der Spiegel. В информацията на немската медия се цитират думите на дипломати от Брюксел, според които Германия настоява за въвеждане на нови санкции заедно с Великобритания и Франция, в опит на европейските съюзници да покажат, че приемат критиките на Тръмп на сериозно. Говорител на германското външно министерство и друг представител на правителството в Берлин са отказали да коментират тази информация, предава Фокус. Германия иска да накаже Иран за ракетната му програма и за намесата му в конфликтите в района на Близкия Изток, включително в Йемен и Сирия, пише още в материала на Шпигел. Основната цел на европейците, според материала в немското издание, е да предотвратят излизането на САЩ от ядрената сделка, сключена през 2015 година, както се закани американския държавен глава.", "date": "2018.01.20", "title": "Германия иска нови санкции срещу Иран, за да спре излизането на САЩ от ядрената сделка"}
{"url": "https://www.24chasa.bg/novini/article/6673550", "text": "Френският президент Еманюел Макрон казва в интервю пред Би Би Си, че Великобритания вероятно ще договори уникални взаимоотношения с ЕС, преди да го напусне догодина, като подчертава, че всички споразумения трябва да са съвместими с правилата на съюза, предаде Асошиейтед прес, цитирана от БТА. В предварително разпространени откъси от интервюто, което трябва да се излъчи утре, Макрон посочва, че Лондон няма да запази пълния си достъп до единния пазар на ЕС, ако не приеме основни принципи на съюза. По думите му това означава, че Обединеното кралство ще трябва да продължи да допринася за бюджета на съюза и да признае четирите основни свободи в блока - свободно движение на хора, стоки, услуги и капитали, както и юрисдикцията на европейските съдилища. Думите на Макрон попарват надеждите на някои от привържениците на Брекзита, които искат запазване на достъпа до единния пазар, но при възстановен контрол върху британските граници и без подчиняване на съдилищата на ЕС. Изказването на френския президент разсейва и надеждите на някои британци, че Париж ще бъде по-гъвкав от Берлин при договарянето на сделката за Брекзита.", "date": "2018.01.20", "title": "Макрон: Лондон няма да има пълен достъп до пазара на ЕС, ако не приеме основни принципи на съюза"}
{"url": "https://www.24chasa.bg/novini/article/6673568", "text": "Главната испанска прокуратура предупреди днес бившия лидер на Каталуния Карлес Пучдемон, че неговият депутатски имунитет не би попречил на арестува му, ако се завърне от Белгия в Испания, за да оглави регионалното ръководство, предаде Франс прес, цитирана от БТА. Пучдемон живее в Белгия от края на октомври миналата година и напусна Испания, точно преди да бъде обвинен от правосъдието \"в метеж, подстрекателство към метеж, въстание против държавната власт и злоупотреба с бюджетни средства\", след като в Барселона бе провъзгласена \"Каталунска република\", останала само на хартия. Преизбран за регионален депутат на 21 декември, в момента Пучдемон е единственият кандидат за лидер на каталунското правителство. \"Имунитет\" не означава \"ненаказуемост\" - такова е посланието, което му изпрати главната прокуратура в комюнике. Главната прокуратура е на мнение, че след като Пучдемон \"е избягал и е подкрепял машинациите, чиято връхна точка бе декларацията за независимост, това показва, че продължава да изпълнява престъпния си план\".", "date": "2018.01.20", "title": "Депутатският имунитет на Пучдемон няма да попречи на ареста му, ако се завърне от Белгия"}
{"url": "https://www.24chasa.bg/novini/article/6673604", "text": "Погребението на вокалистката на рок групата The Cranberries Долорес О'Риърдън ще се извърши на 23 януари в Ирландия, съобщи ирландската национална телевизия RTE, цитирана от  . Според информацията Долорес О'Риърдън ще бъде погребана в родното й село Балибрикън в графство Лимерик, югозападна Ирландия. На траурната церемония ще присъстват роднини и приятели на певицата. Поклонението ще се състои в неделя в църквата „Св. Йосиф“ в град Лимерик, в едноименното графство. Долорес О’Риърдън почина внезапно в Лондон на 46-годишна възраст. Тя е била в британската столица, за да прави записи, съобщиха от нейния екип. . По информация на тв канала \"Скай нюз\", тя е планирала във вторник да записва нова версия на песента „Зомби“, заедно с рок групата Bad Wolves. Долорес О’Риърдън е вокалистка на популярната ирландска група The Cranberries от 1990 г. През 1994 групата записва парчето \"Зомби\", с което печели следващата година наградата MTV Europe Music Awards в категорията за „най-добра песен“. Долорес О'Риърдън започна и солова кариера през 2007 г.. The Cranberries се събраха отново през 2009 г. след шестгодишна пауза, а на 28 април 2017 г. излезе най-новият им албум \"Something Else\".", "date": "2018.01.20", "title": "Погребват Долорес О'Риърдън във вторник в родното й село в Ирландия"}
{"url": "https://www.24chasa.bg/novini/article/6673706", "text": "Разследването на убийството на косовския сръбски политик Оливер Иванович е ключово за бъдещето на Косово, заяви сръбският президент Александър Вучич по време на среща с граждани в Косовска Митровица, където бе извършено убийството по-рано тази седмица, предаде ТАСС, цитирана от БТА. \"Очакваме, че косовските органи ще свършат своята работа (в разследването на убийството на Оливер Иванович). Ние бихме искали да участваме в това разследване, а не само да обменяме информация, съжаляваме, че това не беше прието. Смятаме, че разследването на това ужасно убийство е ключово за премахването на тревогата и страха на хората. Няма да има никакво снизхождение към поръчителя и извършителя на това престъпление\", изтъкна Вучич. Сутринта на 16 януари нападатели откриха огън по 64-годишния Оливер Иванович пред офисите на неговата партия Гражданска инициатива в етнически разделения град Косовска Митровица. Той бе прострелян шест пъти и лекарите не успяха да спасят живота му. Убийството предизвика напрежение между Сърбия и бившата й провинция, която обяви независимост през 2008 г., и доведе до прекъсване на преговорите между Белград и Прищина, водени под егидата на ЕС.", "date": "2018.01.20", "title": "Вучич: Разследването на убийството на Оливер Иванович е ключово за Косово"}
{"url": "https://www.24chasa.bg/novini/article/6673711", "text": "Руските войници и военни полицаи, базирани в Африн, са били изтеглени от северозападния сирийски град след началото на операцията на турската армия срещу кюрдската милиция Сили за защита на народа (СЗН), съобщи министерството на отбраната на Русия, цитирано от световните агенции. В Африн имаше оперативна група на руския Център за помиряване на враждуващите страни в Сирия. Тя, заедно с базираните в града руски военни полицаи, е била прехвърлена в района Тел Аджар, в зоната за деескалация Тел Рифаат, също в Северозападна Сирия. Кюрдската милиция СЗН е подкрепяна от Съединените щати, но има работни отношения и с Русия, която разположи свои военни в района на Африн преди няколко месеца, отбелязва ДПА. По-рано днес турски военни самолети започнаха да нанасят удари по позиции на СЗН в Африн и околни села. Представители на местните кюрдски власти обаче съобщиха, че са били поразени и жилищни райони и че са били ранени неуточнен брой хора.", "date": "2018.01.20", "title": "Русия изтегли войниците си от Африн"}
{"url": "https://www.24chasa.bg/novini/article/6673467", "text": "Нищо повече за Западните Балкани не подхожда повече от Берлинския процес. Движението на стоки и товари може да се извършва спокойно на Балканите. Много е важно това, което направи естонското правителство, да бъде продължено и от нас. Това каза Бойко Борисов по време на пресконференцията си с Ангела Меркел.  \"Искаме темата за Западните Балкани да продължи да е важна. Европа има нужда от мир и спокойствие\", каза още той.  \"Амбициите на балканските страни трябва да са да покриват възможно най-бързо критериите към тях. Всички ние през еврофондове строим инфраструктурата, която ще ги приближи към ЕС. Днес Ангела Меркел прие този план. Много разчитам на посещението на холандския премиер по темата за Шенген. Понеже Холандия най-гласно изясни несъгласието си да се присъединим към Шенген, искаме да им покажем, че сме готови за това\", допълни Борисов. \"Надявам се, че в Германия ще се състави правителство. Сигурен съм, че и Мартин Шулц би дошъл, знам прекрасно отношението към страната ни. Попитах Меркел дали работи добре кохезионната политика в България, а тя ми каза, че тя трябва да остане\", каза премиерът. \"И Шойбле, и Меркел знаят, че България е една от най-дисциплинираните държави в ЕС - повешаваме доходите, голям държавен резерв имаме. България не е никакъв проблем или риск за Еврозоната\", категоричен бе българският премиер. \"Знаете, че непрекъснато има претенции от страна на Турция към ЕС. Знаем и тежките отношения между големи европейски държави и Турция. Смятам, че една буферна среща у нас може да е само за добро на всички нас. Разбрахме се с Меркел за помощ за съдебната ни система, ще разгледат и антикорупционния закон, който приехме. Знаем, че не сме идеални, но знаем, че имаме истински намерения\", допълни Борисов.", "date": "2018.01.20", "title": "Борисов: Меркел знае, че България е една от най-дисциплинираните страни в ЕС (Видео)"}
{"url": "https://www.24chasa.bg/novini/article/6673443", "text": "Ирландски учени селекционери създадоха особени семена за зеленчуци, които могат да растат в марсиански условия, съобщи Лайфс, цитиран от БТА.  С това се доближаваме още повече до отглеждането на картофи и краставици на Червената планета. В близко бъдеще зеленчуците, отгледани от учени от Технологичния университет в Лимерик, ще бъдат доставени в станция в Антарктида, за да бъдат изследвани при ниски температури. Семената, а по-късно и разсадите на \"марсиански\" домати, краставици, салати, спанак, както и на ягоди, ще бъдат подложени на всевъзможни стрес тестове, за да се открият евентуални недостатъци на селекцията. Въпросните зеленчуци се отличават със способността да се приспособят към ограничена консумация на хранителни вещества. Нужно им е малко количество вода, съставът на почвата на практика не е от значение, а при ниски температури подобни разсади няма да загинат", "date": "2018.01.20", "title": "Учени отгледаха зеленчуци, които могат да растат на Марс"}
{"url": "https://www.24chasa.bg/novini/article/6673445", "text": "Канцлерът на Германия Ангела Меркел пристигна преди часове в София. Тя бе посрещната от българския премиер Бойко Борисов и двамата проведоха работна среща. Темите, които двамата са обсъдили са както за българското европредседателство, така и теми за ЕС.  \"Скъпи Бойко Борисов, благодаря за сърдечния прием в София. Радвам се, че мога да ви гостувам в началото на българското председателство, то е отлично приготвено от правителството\", каза канцлерът Ангела Меркел в началото на пресконференцията.  \"От географското положение на България е ясно, че тя може да направи много за добросъседските си отношения. Днес говорихме за плана на България да направи среща в София по темата Западните Балкани\", допълни тя. \"Ще насърчим инфраструктурните проекти. Искам да благодаря на България за начина, по който пази външната граница на ЕС. Приветствам инициативата на Борисов да се срещне с президента на Турция и открито да говори по всички нерешени въпроси. Говорихме и по въпроса по снабдяването с газ, приветствам идеята за газов хъб в страната. Благодаря за работата дотук, Германия ще продължи да работи на страната на България и да подкрепя проектите ви\", каза още Меркел. \"За Германия мога да кажа, че виждаме перспектива за присъединяване на страните от Западните Балкани в Шенген\", допълни тя. \"Сега изчакваме конгреса на социалдемократите в Германия, но светът няма да ни чака. Аз като канцлер на страната съм длъжна да дойда в България и да покажа, че подкрепям председателството на страната. Разговорът беше много интересен, защото по отношение на политиката на съседство споделяме общи перспективи\", каза Меркел. \"Вчера бях на посещение при Еманюел Макрон. Преструктурирането на ЕС започна преди много време. Казахме си, че трябва дневен ред на тези, които носят политическата отговорност. Ние искаме да постигнем измерими успехи. За 1 година успяхме да тласнем напред европейската отбранителна политика, искаме да продължим работата по банковия процес. Искаме да затвърдим нашите позиции в света и да наложим нашите ценности. Това означава, че трябва да действаме заедно. Днес говорихме за стратегическите отношенията с Китай. Вашето предстедателство ще ни помогне да действаме единно и по-бързо\", допълни немският канцлер.                                                                                                                                                                                                                                                                                                                               ", "date": "2018.01.20", "title": "Меркел: Германия ще продължи да работи на страната на България (Видео)"}
{"url": "https://www.24chasa.bg/novini/article/6673464", "text": "Президентът на Турция Реджеп Ердоган обяви началото на антитерористичната операция в сирийския Африн и с остри нападки се обърна към САЩ,  „Операцията в Африн фактически започна, тя ще бъде последвана от нова операция в Мюнбич. Вече не ни интересува кой какво говори за нас и щом обещанията, дадени пред нас не са изпълнени, никой няма правото да се произнася“, заяви Ердоган пред регионалната конференция на управляващата партия в провинция Кютахия. Той осъди остро действията на САЩ в Сирия, определи ги като измамна политика с цел лични игри и интереси, и посочи, че Анкара не вярва в смяната на името на престъпната организация ПКК. „Въобразяват си, че ни показват мускули, като сменят името на терористичната организация и играят игрички в Сирия. Както и да се нарича тази организация, в нашите очи тя е терористична. То не бяха Сирийски демократични сили, Гранична полиция, Гранична защита, вътрешна сигурност, вие кого мамите? Тази организация е ПКК, това са нейният сирийски клон PYD /Партия на демократичното единство/ и въоръжените й отряди, и новото име няма да ги откаже от тероризма. И в Америка, и в Европейския съюз ПКК фигурира в списъците на терористичните организации“, заяви държавният глава пред партийния форум. Той подчерта, че Западът е длъжен да се съобразява и да си сътрудничи с Турция в региона, тъй като тя е съюзник. Ердоган призова западните държави да преразгледат политиките си в Сирия и да прекратят сътрудничеството си кюрдските терористи от ПКК, включени в списъците на терористичните структури както в САЩ, така и в Европа.", "date": "2018.01.20", "title": "Ердоган обяви старта на военната операция в Сирия"}
{"url": "https://www.24chasa.bg/novini/article/6673226", "text": "В София има 203 болни на 10 хиляди души, съобщи Нова тв. Това са данните. Броят на болните в столицата през последните дни намалява. В Благоевград учениците няма да учат заради обявената грипна епидемия. Болничните отделения са пълни. Част от пациентите получават и усложнения. След Перник и Пазарджик грипна епидемия беше обявена и в община Благоевград. Предепидемична е обстановката в област Стара Загора. Много са болните в община Димитровград, но все още не достатъчно, че да говорим за предепидемични нива. Това са последните данни на Министерство на здравеопазването. Оттам обаче уточняват, че картината е доста динамична.", "date": "2018.01.20", "title": "В София има 203 болни на 10 хиляди души"}
{"url": "https://www.24chasa.bg/novini/article/6673239", "text": "Военно-окръжната прокуратура в Пловдив се е сезирала за инцидента с военнотранспортния самолет „Спартан” C-27J. Започнато е досъдебно производство. Това съобщи в предаването „Тази събота” по   зам.-министърът на отбраната Анатолий Величков. Няма пострадали хора, но има щети по корпуса на самолета. Зам.-министърът допълни, че със случая е натоварено специализираното звено на служба „Военна полиция”. То трябва да събере данни и веществени доказателства, свързани с произшествието, да установи дали е имало опасни условия, при които то е възникнало, и дали са небезопасни действията и решенията на екипажа. Трябва да се установи също дали е имало повреди или отклонения в режимите на работа на съотвените системи и агрегати, както и дали има предишни случаи, които имат касателство към това произшествие. Трябва да бъде изготвен доклад в рамките на месец по закон и да се докладва на министъра на отбраната, каза Величков, като допълни, че се надява докладът да бъде готов в по-кратък срок. По думите му е възможно силният вятър да е причинил произшествието, но това трябва да бъде установено в доклада и заключенията на „Военна полиция”. „Мога само да потвърдя, че в интернет средата се появиха съобщения и за конструктивните характеристики на самолетите „Спартан” C-27J, които за някои от специалистите е известно, че имат изнесен ниско център на тежестта, което създава определени специфични условия при управление”, допълни зам.-министърът. Той отбеляза също, че имаме рамков договор за поддръжката на самолетите „Спартан”, сключен през 2011 г. за 10- годишен срок, но конкретен договор към момента няма. „Предходният – 5-годишен конкретен договор, изтече през април 2017 г. В момента сме в процедура на преговори с италианската компания „Аления Леонардо” за подписване на нов”, посочи Величков. Поканили сме италианската страна на 2 февруари на разговори в Министерството на отбраната в София, каза също зам.-министърът. „Трябва да установим цена за следващите 4 г., колкото са останали до 2021 г., която се колебае около 17 млн. евро. Искаме да преговаряме за цената, която по наше мнение е доста висока”, отбеляза Величков.", "date": "2018.01.20", "title": "Военно-окръжната прокуратура в Пловдив се сезира за инцидента със самолета „Спартан”"}
{"url": "https://www.24chasa.bg/novini/article/6673248", "text": "Китайското външно министерство обвини американски военен кораб в нарушаване на суверенитета на страната, предава Reuters, цитирана от \"Фокус\".  Според Пекин, американският ескадрен миноносец „Хоппър“ е нарушил морските граници на Китай край остров Хуан тън в Южнокитайско море. Все още няма официална реакция от страна на Белия дом.", "date": "2018.01.20", "title": "Пекин обвини американски военен кораб в нарушаване на суверенитета на Китай"}
{"url": "https://www.24chasa.bg/novini/article/6673231", "text": "Различен човек от баща ми съм, много се гордея с него, но аз искам да надграждам. Това заяви Биляна Калфин, дъщерята на политика Ивайло Калфин пред Нова тв. Тя учи в Холандия Срещала съм много хора, които го харесват и такива, които не. Чела съм за него и коментари в интернет. Тези, които не го харесват, явно не им пасва като човек. Става ми гадно, че го обиждат, каза Биляна. Хората са предубедени към мен заради баща ми, заяви Биляна. Тя учи комуникация в Холандия, преди това е учила в Брюксел. Момичето е в чужбина от 7 клас. В началото й било трудно с езика. Заминава с майка си и баща си. Да, аз много искам да се върна в България и да работя, заяви Биляна. Тя каза, че баща й и майка й са строги в рамките на нормалното и не са имали високи изисквания за оценки. Баща й редовно и помага в университета.  Говорим си за абсолютно всичко с него, заяви Биляна. Тя допълва, че Ивайло Калфин не говори вкъщи за работата си.  Бях стресната, когато се кандидатира за президент, но му казах, че го подрепям. Той даде всичко за кампанията, каза още Биляна.  Мисля, че освобождаването на сестрите от Либия, когато беше външен министър е най-големия успех на баща ми, заяви Биляна. Тя разказа, че не незавършения му мандат като социален министър е най-голямото разачорование.", "date": "2018.01.20", "title": "Дъщерята на Ивайло Калфин: Освобождаването на сестрите от Либия е най-големият успех на баща ми"}
{"url": "https://www.24chasa.bg/novini/article/6673259", "text": "Единайсет души са загинали и 44 са ранени при катастрофа на автобус в провинция Ескишехир,Централна Турция, съобщиха ДПА и ТАСС, цитирайки турски осведомителни агенции. Автобус, превозващ ученици, които били на екскурзия, рано тази сутрин излетял от шосето и се ударил в крайпътните дървета. Предполага се, че водачът е загубил контрол над автомобила, предаде БТА. ", "date": "2018.01.20", "title": "11 загинали и 44 ранени в автобусна катастрофа в Турция"}
{"url": "https://www.24chasa.bg/novini/article/6673270", "text": "Всичко, което в момента го четете като мотиви на БСП за вота на недоверие, ние го знаем, то е минало през нашата комисия. Ние знаем и добрите, и лошите страни. Може би проблемът е, че не сме го докладвали своевременно лично на премиера. Вотът е обречен, но трябва да си направим изводи. Това заяви в пред Би Ти Ви депутатът Емил Димитров – Ревизоро, който е председател на парламентарната комисия за наблюдение на приходните агенции и борба със сивата икономика. Установили сме още проблеми – със застраховките, с нанотехнологиите, със закона за горивата, това сигурно ще са следващите теми за вот, добави Димитров. Викали сме в комисията и главния прокурор, и ГДБОП и ДАНС. Приемаме, че системата на митниците е имала проблем и той е установен. Но след като е установен, знаете ли още колко проблеми има – една македонска банда, една румънска банда, двойни резервоари в Русе, само като вземете бюлетина на МВР, ще видите колко още разкрития има, след като би трябвало да е отстранен проблемът. Това са разкрития от външни органи, не от системата, обясни депутатът. Аз няма да подкрепя този вот. Ударът е срещу финансовия министър Владислав Горанов, който най-малко го заслужаваше, защото е единственият министър, който събира пари. Всички други се хвалят колко пари са похарчили и са извоювали за своите ресори. Той е единственият, който събира. И сега той ще трябва да се оправдава за системи, действия и решения извън него. Включително и този пиар, който в понеделник ще се прави – митниците ще обясняват какво точно са направили или не са направили. Съгласете се – бизнесът е уведомил прокуратурата, прокуратурата е уведомила ДАНС, ДАНС е излязла с доклад, а митницата ще обяснява доклада на ДАНС, прокуратурата и на бизнеса. Това не трябваше да го причиняват нито на премиера Борисов, нито на министър Горанов, коментира още Емил Димитров. Той обвинява себе си като шеф на комисията в парламента, че не е уведомил веднага Бойко Борисов, след като още юни миналата година е било установено, че системата на митниците БАЦИС може да се манипулира. Пробивът в системата БАЦИС не може да стане без вътрешно участие. Как може всички в митниците да влязат в системата с една парола. Това е изумително, добави бившият зам.-министър на финансите Георги Кадиев. Той даде пример: \"Това е все едно в един хотел всички гости да са с един ключ и вие да търсите крадеца\". Можеше прокуратурата да повдигне обвинение на неизвестен извършител, но след като не се знае какво е извършено, това е обречено, каза Емил Димитров. Трябва да дойде ДАНС и да каже – ние установихме една парола, установихме, че има изтрити записи, а не митниците да говорят. Щетите само за 2016 г. са 10 млн. лв. Тезата, че проблемът е отстранен, не издържа. Ядосан съм, че още през 2016 г. не отидох при премиера, а решихме, че ще решим проблема с вътрешна уредба в парламента, завърши Емил Димитров. „Когато се правят системи, които позволяват манипулиране и е доказано, че има такова, някой или е поръчал така да бъде направена тази система, или с протекцията на високо равнище се правят тези опити и липсва последващ контрол. Не може да се хвърли отговорност за такъв тип действия на най-ниските равнища“. Това заяви народният представител от ПГ на „БСП за България“ Кристиан Вигенин пред Дарик радио. Той подчерта, че след действията на прокуратурата и доклада за БАЦИС нищо не е направено, за да бъде прекратена тази практика.", "date": "2018.01.20", "title": "Емил Димитров - Ревизоро: Ядосан съм, че не отидох веднага при премиера за пробива в митниците"}
{"url": "https://www.24chasa.bg/novini/article/6672787", "text": "Лифтингът на новинарския поток във фейсбук, който Марк Зукърбърг обяви преди седмица, предизвика лавина от разнопосочни коментари - от “най-накрая ще виждам публикациите на приятелите” до “той цензурира медиите” и “всъщност искат пари за реклама”. Поводът бе новият алгоритъм на нюзфийда, който ще дава предимство на постове, идващи от приятелите ни, пред тези на корпоративни страници например, но не засяга рекламите. “Публичното съдържание, което ще виждате, ще трябва да спазва същите стандарти - да насърчава смисленото общуване”, съобщи в личния си профил Зукърбърг. “Като пример - около телевизионните предавания и спорта се образуват многобройни групи от близки хора. Виждаме, че под видеата на живо хората си комуникират много повече, отколкото под останалите. Някои новини дават начало на разговори по важни теми. Но в наши дни гледането на видео, посочи той. “Нека бъда ясен: очаквам времето, което хората прекарват във фейсбук, както и някои параметри на ангажираността им, да намалеят. Очаквам обаче и времето, което прекарвате във фейсбук, да е по-ценно”, поясни Зукърбърг. И досега алгоритъмът на фейсбук не показваше всички публикации на приятелите ни и страниците, които сме харесали. Според социалната мрежа, ако това бе така, щяхме да бъдем пренаситени с информация, която нямаше да ни интересува. “Всеки път, когато някой посети своя новинарски поток, има средно 1500 потенциални истории от приятели, хора, които той следи, и страници, които той може да види”, казват от компанията. Именно заради това, вместо да подреждат публикациите чисто хронологично, както е в туитър ( от фейсбук дават приоритет на съдържанието, което ще ни показват. Например човек, който споделя публикации за спорт, досега виждаше по-често в новинарския си поток постове на спортноориентирани страници. Разбира се, показваха му се и статусите, и линковете по темата, шернати от негови приятели. Целта на компанията бе човек да вижда по-подходящо за него съдържание. Новият алгоритъм обаче има друга идея, казват от компанията - по-смислени взаимодействия. Засега промените не са в сила и все още не е ясно как точно ще изглеждат и дали хората ще усетят съществена разлика. Според редица анализатори обаче отсега е ясно - медиите и различните марки са губещите. Фейсбук дори не крие, че промените ще нанесат удар по издателите. В пост в блога на компанията Адам Мосери - шеф на екипа, отговарящ за новинарския поток, разясни новия алгоритъм. “Показването на повече публикации от приятелите и членовете на семейството ви означава, че ще виждате по-малко постове от страници, например видеа, медийни материали или различни типове бизнес”, съобщи той. Реакциите бяха бурни - мнозина споделиха, че това е вид цензура на медиите. Други пък бяха доволни. Истината е, че все още не е ясно какво количество информация, споделяна от фейсбук страници, ще продължава да се появява в новинарския ни поток. За целта трябва да влезе в нюзфийда си и да натисне вляво на екрана менюто “Новини”. Оттам се избира опцията “Предпочитания” и “Приоритизирай кого да видиш първи”. Появява се списък с всичките приятели и страници, които човек е харесал. Оттам той може да избере кои иска да вижда първи. Съществува и опцията да се направи избор така, че да не се показва съдържанието, генерирано от конкретен човек или страница. Намерението на Зукърбърк за промени накара редица анализатори да тълкуват каква е целта му. От фейсбук твърдят, че така се връщат към основните ценности на сайта - да свързва хората с хора, а не с новини, продукти или услуги. “Винаги се е смятало, че да набутваш новини и информация за известни личности навсякъде, казва бивш високопоставен служител пред “Бъзфийд”. Човек, който в момента работи в компанията, също е положително настроен: “Фейсбук ще стане по-локален. Мисля, че като цяло това ще е полезно за човечеството”, споделя той. Според друга теория това е част от борбата на фейсбук с разпространяването на лъжливи новини в социалната мрежа. По време на президентските избори през 2016 г. в САЩ например 126 милиона потребители, или малко по-малко от половината население на САЩ, са чели руските дезинформационни материали. Те са стигнали до тях чрез фейсбук, туитър и гугъл. Досегашният алгоритъм “харесваше” подобен тип материали - те са сензационни, коментирани и се споделят далеч повече от сухата информация. И поради тези причини се стига и до радикализацията и поляризацията на обществото. И фейсбук иска да се пребори с нея, тъй като няма как от компанията да проверяват всяка статия и дали тя не е пълна с фалшиви новини. Разбира се, най-застъпваната теория остава тази, че фейсбук просто търси начини да увеличи приходите си от реклама. Новите промени няма да засегнат спонсорираните постове. Когато обаче алгоритъмът влезе в сила, всички страници на медии, бизнес и услуги, които досега не са си плащали на социалната мрежа, ще бъдат показвани по-малко. Друга теория отново е свързана с рекламата, но не е свързана с изнудване на сайтове да си плащат. Споделяйки повече новини и по-малко лична информация във фейсбук, съдържанието е все по-безполезно за рекламодателите, на които фейсбук разчита, за да прави пари. Затова и от социалната мрежа решили да показват на хората личните моменти на другите, което пък щяло да им повлияе и така и те да почнат да споделят своите. Една от тях гласи, че всъщност фейсбук иска да получава по-добра информация за личността и контактите на потребителите си, която после да продава на американското правителство. “За какво му е на ЦРУ информация, че харесвам новинарски постове. Те искат да знаят с кого общувам, да ме следят”, пише автор с никнейм “Анонимен” в един от форумите в интернет. Само ден след обявяването на промените в новинарския поток на 11 януари акциите на “Фейсбук” паднаха с 4,4%. Така Марк До приключването на търговията на 12 януари акциите на социалната мрежа се търгуваха на $ 179,37. “Форбс” изчисли, че за основателя и изпълнителен директор на “Фейсбук” Зукърбърг това е лична загуба в размер на 3,3 милиарда - 4,4% спад на личното му богатство. 33-годишният Зукърбърг, който започна фейсбук през 2004 г. на 19 г., все още притежава 17 на сто от дружеството. Потребителите на фейсбук вече ще виждат по-малко публикации от страници.", "date": "2018.01.20", "title": "Фейсбук лифтинг*"}
{"url": "https://www.24chasa.bg/novini/article/6673307", "text": "Физици от САЩ, Швеция, Франция и Великобритания в лабораторни условия пресъздадоха мини версия на загадъчните гама експлозии, съобщи Лента. В рамките на експеримента бил предложен вероятният механизъм, свързан с възникването им. Става въпрос за изпускани от черните дупки снопове частици, които са под въздействието на силни магнитни полета. Гама експлозиите възникват в далечни галактики и са с продължителност от няколко секунди до 1 час. Най-ярката от тях - GRB 080319B, е наблюдавана на 19 март 2008 г., като в разстояние на 30 секунди е можело да бъде забелязана с невъоръжено око. При това източникът на гама експлозията се намирал в галактика, отдалечена на разстояние 7,5 милиарда светлинни години. Това я превърнало в рекордьор сред видимите в нощното небе далечни обекти. Като възможна причина за експлозията се споменавала емисията на гама лъчи, един от чиито снопове бе насочен към Земята. За да създадат модел на гама експлозията, учените използвали лазерната система Джемини в лабораторията Ръдърфорд-Епълтън във Великобритания. Това устройство излъчвало краткотрайни импулси с енергия 600 мегаелектронволта. Те се блъскали в оловна мишена с дебелина 5-25 милиметра. При това се образувала плазма, съставена от електрони и техните античастици - позитрони. След това електрон-позитронният сноп преминал през дупка, пълна с хелий. С помощта на специално оборудване учените проследили измененията на физическите характеристики на снопа в неутралната газообразна среда. Същевременно бил генериран протонен сноп, който взаимодействал с плазмата. Това позволило да се направи протонна радиография на електрон-позитронния сноп и да се измери силата на магнитното поле, което възникнало при преминаването му през хелия. Оказало се, че силата на създадените в рамките на експеримента магнитни полета се равнява на предсказаната от моделите на гама експлозии. Резултатите от изследването са публикувани във Physical Review Letters.", "date": "2018.01.20", "title": "Учени разкриха тайна за най-ярката гама експлозия в историята"}
{"url": "https://www.24chasa.bg/novini/article/6673312", "text": "На 19 януари 2018 г. в град Търговище, след съвместни действия на служители на ГДНП, ОДМВР- Търговище и ОДМВР-Велико Търново, е задържан участник в телефонна измама, осъществена по популярната схема за необходимост граждани да окажат съдействие на полицейски служители, провеждащи операция по задържането на извършители на измами. Това съобщиха от ОДМВР-Търговище. През същия ден 66-годишна жена от града е получила обаждане на стационарния телефон в службата си от мъж, представил се за полицейски служител, който я е въвел в заблуждение че, предоставяйки наличните си пари на извършители на измами, които вероятно ще й позвънят, ще помогне на полицията да ги задържи, а веднага след това парите ще й бъдат върнати. Жената е изтеглила от сметката си в банка сумата от 76 000 лева, поставила ги в найлонов плик и ги оставила на указаното й по телефона място - в непосредствена близост до кошче за смет на детска площадка в междублоково пространство в централната част на гр. Търговище. Около 15.00 часа служители от сектор „Противодействие на криминалната престъпност“ в ОДМВР-Търговище са задържали непосредствено след прибиране на плика с упоменатата сума младеж, който се е опитал да избяга. Установено е, че той е 16-годишен, от Търговище. Същият е задържан за срок до 24 часа на основание чл. 72, ал. 1, т. 1 от Закона за МВР. По случая е образувано досъдебно производство по чл. 209 от Наказателния кодекс. Работата по документиране на престъплението продължава под ръководството на прокурор от Районна прокуратура-Търговище. Проверява се съпричастността на задържания към още една измама, осъществена в града, при която в началото на месеца по съшия сценарий е била въведена в заблуждение 77-годишна самотноживееща жена от града. Тогава тя хвърлила през терасата на жилището си сумата от 1 600 лв. с идеята, че по този начин подпомага полицейска операция.", "date": "2018.01.20", "title": "Задържаха 16-годишен за участие в телефонна измама за 76 000 лева"}
{"url": "https://www.24chasa.bg/novini/article/6673329", "text": "Ангела Меркел пристига на работно посещение в София директно от Париж, където бе на среща с френския президент Еманюел Макрон. Визитата ще се проведе при изключителни мерки за сигурност. По пътя, по който се очаква да премине канцлерът от летището, има разположени полицейски екипи. Очаква се тя и Борисов да обсъдят най-вече българското председателство на Съвета на ЕС, сигурността, темата за Турция и мигрантите. Това е второто посещение на Меркел у нас в качеството й на канцлер. Тя беше в България и през 2010-а година, когато получи Орден \"Стара планина\".                                                                                                                                                                                                                                                                                                                       ", "date": "2018.01.20", "title": "Вижте как бе посрещната Ангела Меркел в България (Видео)"}
{"url": "https://www.24chasa.bg/novini/article/6673378", "text": "За първи път грипната епидемията у нас е причинена от вирусна група „Б“. Това каза в интервю за седмичното обзорно предаване „Метроном“ Радио „Фокус“ главният държавен здравен инспектор д-р Ангел Кунчев. Той обясни, че симптомите не се различават от тези при вирусите от група „А“. По думите му разликата е, че вирусите от тази линия са циркулирали в нашите георграфски ширини в предходните години, като се предполага, че по-голям брой хора са изградили антитела срещу грипа. „Докато другите респираторни вируси протичат преди всичко като възпаление на горните дихателни пътища с типичните болки в гърлото, кашлица и кихане, то при грипа водещото е общо засягане на организма под формата на главоболие, температура, болки в мускулите и ставите, обща отпадналост и безапетитие. Тези симптоми обикновено са доста силно проявени. А това при една не малка част от пациентите, почти при 1/3 от тях, ги принуждава да си останат вкъщи, което е и най-доброто като поведение“, каза още той. Д-р Кунчев допълни, че сред най-честите грешки на заболелите, са липсата на почивка и опита за самолечение, което в повечето случаи води до по-тежкото протичане на грипа. Той уточни, че в интернет съществуват множество наръчници за противодействие на грипа, но те често съдържат невярна информация. По думите му, когато става дума за здравето ни, най-добрият вариант енезабавната консултация с лекар.", "date": "2018.01.20", "title": "Д-р Ангел Кунчев: За първи път грипната епидемията у нас идва от вирусна група „Б“"}
{"url": "https://www.24chasa.bg/novini/article/6673345", "text": "Военната полиция и прокуратура разследват инцидента със самолет \"Спартан\", който е станал вчера по време на тренировка на летище \"Граф Игнатиево\". Няма пострадали военнослужещи от екипажа. Според информация на   освен по крилото, има щети и по двигателя на \"Спартан\"-а. В рамките на месец разследващите трябва да разберат дали екипажът е взел грешни решения, дали всички системи и агрегати са били изправни, както и дали е имало опасни външни условия. Според авиационното списание АЕРО заради силния вятър при рулиране на земята, самолетът се е наклонил на една страна и е ударил земята. Това беше единственият ни изправен военно - транспортен самолет \"Спартан\" и често се ползваше при донорски ситуации и превоз на хуманитарна помощ. Очаква се с части от него да бъде поравен друг \"Спартан\" и така отново да имаме един наличен, в средата на следващата седмица.", "date": "2018.01.20", "title": "Пострадал е двигателят на самолета \"Спартан\""}
{"url": "https://www.24chasa.bg/novini/article/6673353", "text": "Стихията нанесе сериозни поражения на електропреносната мрежа там, предаде  Екипи на енергото работят трети ден по отстраняване на авариите, като от снощи са осигурени генератори за захранване на най-засегнатите села. В Давидково бурният вятър отнесе по-голямата част на физкултурния салон, а в Стърница – покрива на пречиствателната станция за питейнни води, която захранва 80% от населението на община Баните. Проблеми създадоха и много паднали дървета по пътя. Щетите в Смолян и Баните тепърва ще се изчисляват.", "date": "2018.01.20", "title": "Остава бедственото положение в община Баните"}
{"url": "https://www.24chasa.bg/novini/article/6672599", "text": "Хитър, интуитивен, с високо IQ. Едър и тежък - 150 кг, но впечатляващо гъвкав в поведението си. Умее да се прикрива, не признава и най-дребните си недостатъци. Тези щрихи от психологичния портрет на боса на Килърите Петър Стоянов се оказват ключови при сравняването на двата му образа - именит спортист, прославил България на дохиото, и главатар на банда за “мокри поръчки”. Сумиста се отърква в политиката, но за кратко. След ареста му става ясно, че е бил нещатен експерт към Комисията за младежта и спорта в 41-ото народно събрание. Твърди се, че е бил поканен там от депутатка от БСП, която се запознала с него покрай проект за детска школа по сумо в софийското с. Гниляне. Сумиста си създава широки контакти, но навалицата от старите му познати сега се е разтворила в нищото. На 26 януари Стоянов ще навърши 43 г. зад стените на софийския затвор. Роден е в града на масовите убийства Нови Искър. По Нова година там бяха застреляни 6-има души, а убиецът им Росен Ангелов-Горския се гръмна сам. През 1931 г. на мегдана и по улиците в същия град Здравко Рибаров избива с нож, брадва и пищов 9 души един след друг. Стоянов живее в Нови Искър и учи в спортното училище в София, после кара висше, има семейство и дете. и това предизвиква смут. Първият път е през август 2010 г. след убийството на самоковския бос Юри Гелев, но го пускат, а разследването приключва с фиаско. Само месец по-късно, на 22 септември 2010 г., пак го задържат, но по делото “Килърите”. По онова време Сумиста е най-титулуваният наш състезател по сумо - 16 пъти е шампион на България и 9 пъти на Европа. 3-кратен сребърен медалист е от световни първенства и става световен шампион в професионалната лига Big Boy. Печели и световната купа в Полша през 2009 г., интерконтиненталната купа и купата на титаните, както и доста титли от международни турнири. В спортната си кариера е бил капитан, мениджър и треньор на националния ни отбор по сумо. На 5 ноември 2009 г. е избран за президент на Българската федерация по сумо, а на следващата година и за председател на европейската. В спортните среди е известен с прозвището Вожда. Така го знае и друг подсъдим по делото “Килърите” - търновският бизнесмен Георги Вълев. Двамата твърдят, че са се запознали покрай спонсорството на състезания. От 1997 г. Вълев е съосновател и член на Управителния съвет на клуба по сумо “Калоян” в Търново. Сумиста организира демонстративни игри, чрез 2 фирми, едната - на името на съпругата му. През 2008 г. вече е развил 2 бази за търговия - в Нови хан и в Студентския град в София, където с жена му държат кафене “Куатро”. Заведението предлага диетична кухня за спортисти и според полицаи и магистрати тъкмо в него са уговаряни “мокрите поръчки” на бандата. Сред старите познати на Сумиста се откроява босът на СИК Милчо Бонев - Бай Миле, убит през 2004 г. в ресторант “Славия”. А също сръбският мафиот Сретен Йосич, известен като Йоца Амстердамеца. Според прокуратурата жените на Сумиста и на друг член на групата - Янко Попов-Туцо, са Силвия Панагонова, свързан с вилно селище в Боровец. Често Сумиста и Панагонова се засичат по рождени дни. Подсъдим по “Килърите” казва, че тя му е кумица. А на Сретен Йосич мълвата отрежда ролята на кум на Сумиста. “Беше му кум на сватбата”, твърди участник в церемонията. През 2010 г. премиерът Бойко Борисов споменава, че се говори за това, и добавя: “Обикновено когато някой ти е кум, ходиш, каниш го, носиш ракия, срещаш се с него. Близък ти е.” Пред “24 часа” обаче двама адвокати на Сумиста отрекоха. Единият вчера заяви: “Истинският кум е друг, викнахме го в съда да го потвърди. Май че беше доктор, не знам”. Другият каза, че тържеството в белградския хотел не е било сватба. Връзки със Сретен Йосич има и Туцо. В съда в Шумен той признава, че го познава, но под друго име - Марко. Едва след ареста на сърбина в София разбрал от вестниците кой всъщност е той. ( Психолози, изследвали поведението на Сумиста, твърдят, че той парадира и с титлите, и с познанствата си. Умее да печели доверието на околните и да управлява ситуациите, в които се намира. На тест за интелигентност в Ловеч изкарва между 98 и 106 точки при възможни 120. “Сумиста е изградил фалшив фасаден образ на човек, който се занимава с легитимен бизнес. Поведението му се отличава с изключителна театралност и желание да се представи в крайно положителна светлина”, пише в съдебнопсихиатрична експертиза от пролетта на 2011 г. Според нея дълбоко в себе си Сумиста е неуверен и има болезнена необходимост да контролира случващото се. Обяснение за това се търси в “малоценностни изживявания” в детството. “Сумиста внимателно подбира хората, с които общува, и често е възприеман като самоуверен и доминантен. Умее да манипулира околните и се стреми да получи одобрение от хора с авторитет. При повърхностен контакт оставя добро впечатление, но склонността му да се самоизтъква може да отблъсне околните”, пишат експертите. Те го определят като егоцентричен, но с лабилна емоционалност и поддаващ се на внушения. По време на съдебното дело Сумиста често опитва да драматизира състоянието си, изкарвайки се прекалено стресиран. Експертите отбелязват, че това става чрез предизвикани от самия него демонстративни соматични оплаквания - изпотяване на дланите, неравномерен пулс, учестено дишане и опити за бягство от ситуацията в мними заболявания. Видимо обаче Сумиста доста отслабва, а в ареста и “Пешо Сумиста се представяше като човек, който милее за България, а в същото време приемаше изпълнението на поръчки за физическа саморазправа и убийства. Видимо за обществото беше добър човек”, казва на разпит един от свидетелите по делото “Килърите” - Боян Джамалов, бивш шофьор на Сумиста. “Зная, че убийството на Румен Рачев е организирано от Пешо Сумиста, който е получил поръчка за него.” Сумиста е осъден през 2015 г. като шеф на банда. На 1 декември м.г. окончателно е признат за виновен и като подбудител на 2 убийства - на търновския адвокат Петър Лупов и на шуменския бизнесмен Румен Рачев. Според обвинението той е възлагал изпълнението на част от поръчките на Васил Костов-Кеца, който координирал действията на сочените от МВР за преки извършители Владимир Филев и Георги Георгиев и им помогнал да се укрият. По-късно и двамата са намерени убити, овързани с тел и заровени до софийското с. Железница. Кеца е от Червен бряг, на 47 г., със средно образование. Бил е гард на Бай Миле. ( Арестуван е на 24 август 2010 г. При разговорите с психолози от Института на МВР той се концентрира трудно, показва неестествена приповдигнатост и психомоторна възбуда, се казва в документ по делото. Избягва да говори за детството си. Израснал е в бедно семейство, а един ден чужди хора му казали, че е осиновен. Чувството за празнота и липсата на достатъчна подкрепа в детството са довели до компенсаторно поведение за търсене на внимание - до свръхактивност и слаб успех в училище, пише в съдебнопсихиатрична експертиза на Кеца. Според нея Костов е подозрителен към непознати, недоверчив и склонен да подценява другите. Смята, че животът е несправедлив към него. Изпитва ожесточение към хора, които са се отнесли лошо с него, пречат му или го пренебрегват. В поведението си е враждебен, гневлив, арогантен. Готов е да отмъсти, ако някой засегне интересите му. Търси възмездие за отминала несправедливост. Егоцентричен, безкомпромисен и нетърпелив. Според прокуратурата Кеца действа първосигнално и прибързано, малко се интересува от нечие мнение и потребности с изключение на авторитетни за него фигури. Изпитва нужда от силни емоции и екстремни преживявания, което прави поведението му непредсказуемо. Свидетели по делото признават, че ги е страх от него. Смятат го за безчувствен и груб. Костантин Н. например казва, че бил предупреден от друг свидетел да не се занимава с Кеца, защото е “много опасен”. Туцо от Килърите е известен в родния си Самоков и околността, защото целият му живот минава там. Сега е на 47 г., семеен, с двама синове и внучка. Казва, че прякорът Туцо му е лепнат от полицаите. както и Дебелия. Това дето съм дебел, няма значение. За мен аз не съм дебел, як съм... На баща ми като малък са му викали Туцо. Към мене винаги са се обръщали с бате Яни, бай Янко, байко”, обяснява той в съда. Преди да го арестуват на 24 август 2010 г., Попов се занимава с ресторантьорство и туризъм в Боровец и по морето. Най-известното му заведение тогава е “Черният тигър” в Боровец. Там се появявал и Сретен Йосич. Свидетелката Верджиния Гогова твърди, че Туцо ѝ За това Туцо дава следното обяснение в съда: “Не мога да си спомня дали съм имал снимка на Сретен на телефона. При вас е. Защо не проверите? Аз с телефона не мога да се оправям, съобщение да напиша, като индианец на пишеща машина, камо ли да се снимам”. Туцо се определя и като животновъд и “любимец на животните”. Отглеждал коне, крави, прасета, кокошки, пауни, гъски. Надълго и широко обяснява в съда, че е срещал “всякакви луди идиоти”, но намирал общ език с “прости и всякакви”. След злополука с кон близо месец бил в кома. Дават му 95% инвалидност и е пенсиониран по болест. По време на съдебно-психиатричните изследвания Туцо не крие раздразнението си. “Изнервят ме вашите номера! Въобще не ме убеждавай в нищо! Давай да пишем тука!”, сопва се той на експертите. При тестовете се стреми да се представи в добра светлина. Посочва трите най-важни неща в живота си - “семейството, честността и доблестта”. Твърди, че от никого не е чул “лоша дума за себе си” и не е участвал в “никаква престъпна група\". Според експертите обаче той е “безскрупулен към хора с по-нисък статус” и “склонен да се подчинява и угодничи на тези, които стоят над него”. Има силно завишена оценка за себе си и лесно избухва. Един от анонимните свидетели, обозначен по делото “Килърите” с номер 4, разказва, че Туцо е бил ятак на издирваните от МВР Владимир Филев и Георги Георгиев. Двамата са заподозрени за убийствата на търновския адвокат Петър Лупов, застрелян на 25 март, и шуменския бизнесмен Румен Рачев, убит на 3 юли 2009 г. Филев и Георгиев контактували с Туцо по джиесема на един от стопаните на хижа “Вада” - Райчо, който е сред оправданите по делото. Навремето хижата била дадена под наем на самоковския бизнесмен Юри Галев, но той я преотстъпил на двама души да я поддържат. Анонимен свидетел номер 10 намесва Туцо в трафика с наркотици. Твърди, че трябвало да “гарантира” минаване на хероин през България от Истанбул до Белград. Туцо казва, че това са “пълни глупости”. Доказателства по тази следа не са събрани и обвинение за дрога не му е повдигнато. “Петър съм го виждал 7-8 пъти през живота си. Не съм имал бизнес с него, камо ли нещо друго. ядем, пием. С Кеца се запознах в конвоиращия автомобил през 2010 г. Ако един човек дойде и каже, че ме е видял с Васил на кафе, приемам. Подписвам всичко и заминавам в затвора\", пали се Туцо. Отнася 10 г. затвор за разлика от Сумиста, Васил Кеца и Георги Вълев, които са осъдени на доживотни решетки без право на замяна. Те твърдят, че процесът е политически, но всички съдебни инстанции отхвърлят тази теза. Сред осъдилите ги магистрати има и критици на работата на МВР и прокуратурата през годините. Туцо е прибран зад решетките на 1 декември 2017 г. Това става часове след като Върховният касационен съд обявява окончателното си решение. Преди това той е на свобода по здравословни причини. Тъй като още при разследването е лежал по арестите, вероятно след 3-4 г. ще дочака свободата. За останалите, осъдени до живот, бъдещето е мрачно. Помилване или промяна на закона, при която затворът до гроб да отпадне, не се задава.   “Не съм счетоводител, за да знам коя година е бил задържан Сретен Йосич и кога за първи път съм го видял. През 2002-2003 г. разбрах кой е този човек от вестниците. Преди това беше познат под друго име - като Марко Милотинович. Живееше в Самоков със семейството си. Постоянно играеше карти с полицаите на Боровец. Казваше ми, че живее в България заради войната в Сърбия. Всички полицаи, които идваха на Боровец, контактуваха с Йосич. От него знам, че се занимаваше с търговия със строителни материали, дървен материал, цимент... Такива неща за възстановяване на обекти, пострадали от войната. Познаваха го, дето се казва, и кучетата в Самоков. Не се е крил от никого”, разказва Янко Попов - Туцо в съда. Сретен ходел във всички ресторанти в Боровец, включително и в неговия. Веднъж казал на Туцо: “Ако разберат, че ние с теб се познаваме и сме приятели по един или друг начин, ще ти почернят живота”. “Аз му казах тогава: “Не се притеснявам от тоя начин на живот! Не го познавам като човека, описан в медиите... В живота си никога или по нечестен начин. Когато през 90-та г. разни групировки като ВИС и СИК се опитваха да рекетират хората в Самоков и Боровец, винаги съм ги възпирал. Лека му земя на Васко Илиев, молил ме е: “Кажи, че ти плащаш рекет, за да почнат да плащат и другите. Казах му, че бизнес по този начин не мога да приема и, ако искат, ще воюваме!”, кълне се Туцо. За Сретен признава - “по някакъв начин си бяхме в близки отношения”. Ходил му на гости в Белград, след като Йосич бил пуснат от затвора в Холандия. Сретен е арестуван в София на 20 юни 2002 г. Оказва се, че 3-4 г. той е живеел под носа на полицията с жена си и 3-те си деца в кооперация на бул. “Христо Ботев” под фалшива самоличност. Хванат е от ГДБОП, докато телефонира от улична кабина близо до СДВР. Йосич е издирван от Холандия, Австрия и още няколко държави за наркотрафик и други престъпления. Българският съд го екстрадира в Холандия, където не се доказват подозренията за негово участие в убийства, и той лежи за друго. През 2006 г. Йосич е върнат в Сърбия. Арестуван е пак през 2009 г. По-късно е осъден на 15 г. затвор за подстрекателство към убийство. По време на процеса “Килърите” има предложения Йосич да бъде призован, до разпит не се стига. Васил Костов - Кеца е тежко ранен при бомбен атентат срещу боса на СИК Бай Миле на 1 септември 2001 г. При опит да запази живота на шефа си, той е улучен от осколки в коремната кухина. Лекарите не могли да извадят всичките и той с години ходи с платно на стомаха. По време на делото се налага да го приемат в затворническия лазарет или в болницата в Шумен. Психолози отбелязват, че Кеца с подробности разказва за покушението и премеждието си. Подчертава, че е уважаван от Бай Миле. Друг път, че му дал пари за апартамент. Атентатът срещу Бай Миле е извършен в столичния кв. “Изток”, на входа на кооперацията, в която живеел. Освен Кеца, тогава е ранен още един гард. (24часа)", "date": "2018.01.20", "title": "Психопрофили на МВР: Сумиста - лукав и прикрит, аверите му - първосигнални"}
{"url": "https://www.24chasa.bg/novini/article/6673361", "text": "С тържествена служба в недозавършения университетски храм \"Св.Патриарх Евтимий\" на хълма Света гора Великотърновският университет отбеляза Деня на светеца - една от най-великите личности на Средновековието. Патриарх Евтимий е основател на Търновската книжовна школа, чийто продължител е Великотърновският университет. Затова край Ректората се вдига единствената у нас църква на името на светеца. \"Направихме два благотворителни бала, събрахме над 100 000 лв. Националната дарителска кампания продължава, защото има много неща, които трябва да се довършат. Направи се много за храма, но не успяхме да направим всичко, което искахме, защото се оказа, че някои дейности не могат да се планират така, както се планира една жилищна сграда. Има изисквания, които трябва да бъдат спазени, нови архитектурни решения, които трябваше да бъдат на база на първоначалния проект на покойния арх.Теофил Теофилов\", каза ректорът проф.Христо Бонджолов. Сформирани са нови екипи от изпълнители. Работи се. От чужбина се очаква доставка на нужните материали за кубетата, камбаните са поръчани в Русия. \"Срокове в тази работа няма, защото не е дело на един човек, на един университет. Изграждането на един такъв храм е общонародно дело\", каза ректорът. Сред събралите се в университетския храм бяха още бившият ректор на ВТУ проф.Иван Харалампиев, по чиято идея започна градежа преди повече от 10 г., декани, преподаватели и студенти. За кратко време до 2006 г. с активното спонсорство на бизнесмена Стефан Шарлопов, бе вдигната в груб строеж внушителната сграда, но за повече от 9 години строителството замря. В деня на св.Патриарх Евтимий м.г. бе обявена националната благотворителна кампания за довършването на университетския молитвен дом. \"Важно е не толкова за св.Патриарх Евтимий, важно е за нас самите, за паметта и за връзката. Патриарх Евтимий е последният предстоятел на нашата църква във Второто Българско Царство, преди падането на нашата държава под робство. Това е някаква връзка с онова време и онези хора, които като светци продължават да бдят над България и да ни пазят\", допълни проф.Бонджолов. След довършването на строителството студентите на Великотърновския университет ще направят иконостаса и ще изографисат вътрешността на храма.", "date": "2018.01.20", "title": "Почетоха паметта на Патриарх Евтимий Търновски в университетския храм на негово име"}
{"url": "https://www.24chasa.bg/novini/article/6673390", "text": "Ръководството на ГД „Борба с организираната престъпност“ – МВР проведе работна среща с делегация на Европейската комисия, в която участваха Йохан Лапасар - началник на кабинета на Андрус Ансип, заместник-председател и комисар по цифровия единен пазар, Лора Борисова - началник на кабинета на Мария Габриел, комисар по въпросите на цифровата икономика и цифровото общество, и Роберто Виола - генерален директор на Генерална дирекция „Съобщителни мрежи, съдържание и технологии“ на Европейската комисия. Това съобщиха от пресцентъра на МВР. По време на визитата, директорът на ГДБОП главен комисар Ивайло Спиридонов представи правомощията на дирекцията и създадения механизъм за противодействие на киберпрестъпността. Бяха посочени и инициативите и усилията на МВР, и в частност на ГДБОП, при укрепване на административния капацитет за ефективното противодействие на престъпленията, извършвани в Интернет. Заедно с представителите на Европейската комисия бяха обсъдени предприетите мерки в рамките на ЕС за осигуряване на по-голяма киберхигиена за европейските граждани и консолидирането на усилията на всички държави-членки и европейски институции при противодействието на киберпрестъпленията. Представителите на Европейската комисия поздравиха ръководството на дирекцията за усилията, които полага при своята работа по линия киберпрестъпност. Те високо оцениха осъщественото публично-частното партньорство и информационните кампании на ГДБОП, насочени към хората с цел да се предпазят от различните форми на този вид престъпления. Гостите предложиха своята подкрепа и помощ при реализирането на общите цели в сферата на киберсигурността и киберпрестъпността.", "date": "2018.01.20", "title": "Делегация на ЕК оцени високо работата на ГДБОП с киберпрестъпността"}
{"url": "https://www.24chasa.bg/novini/article/6673169", "text": "Президентът на САЩ Доналд Тръмп подписа закона за програмата за наблюдение на чуждестранни цели в интернет, предава ABC News, цитирана от \"Фокус\".  Конгресът на САЩ гласува за подновяването Закона за чуждестранно разузнавателно наблюдение, който позволява на американските разузнавателни агенции да събират разузнавателна информации от чужди граждани в други страни. „Винаги ще направя правилното нещо за страната ни и ще поставя сигурността на американския народ на първо място“, заяви Тръмп в социалната мрежа „Туитър“, съобщавайки по този начин, че е ратифицирал закона.", "date": "2018.01.20", "title": "Тръмп ратифицира закона за наблюдението на чужденци в интернет"}
{"url": "https://www.24chasa.bg/novini/article/6673173", "text": "По време на изслушване пред Конгреса на САЩ се появиха повдигащи вежди обвинения, че бившият председател на Британската партия на независимостта е предавал данни на основателя на сайта за разследване „Уикилийкс“ по време на тайни срещи, пише Daily Mirror, цитиран от \"Фокус\".  Фараж е бил забелязан през март 2017 г. да напуска посолството, където Асандж е задържан от 2012 г. насам, за да избяга от обвинения, че е извършил изнасилване в Швеция. Политикът заяви, че е посетил Асандж по „журналистически причини“ , но отказа за обсъди срещата. По време на изслушването пред Конгреса са дадени показания, че това не е единствената среща между двамата и по време на едната Фараж е предал на Асандж неустановени данни, събрани във флашка. Твърденията са направени от Глен Симпсън, съосновател на „Фюжън ДжиПиЕс“ – компанията, която стои зад известното досие, в което президентът на САЩ Доналд Тръмп е обвиняван за връзки с Русия. Според показанията му пред Конгреса „Фараж стана лице, към което започнахме да проявяваме интерес, след референдума за излизането на Великобритания от ЕС през юни 2016 г.“ „Казано ми бе, но не съм потвърдил, че Фараж е посещавал посолството на Еквадор и е давал данни на Асандж“. *** Бившият председател на Британската партия на независимостта Найджъл Фараж е предавал данни на създателя на сайта за разследване „Уикилийкс“ Джулиън Асандж в посолството на Еквадор в Лондон, където основателят на сайта се крие вече повече от пет години, пише The Sun. На американските конгресмени е съобщено, че Фараж е предал на Асандж „флашка“, съдържаща неустановени материали. Твърдението е на Глен Симпсън, директор на компанията, съставила спорното досие, твърдящо, че Русия притежава непристойни видеоматериали с Доналд Тръмп и проститутки. Той заяви пред комисията за разузнаване на Конгреса, че „Уикилийкс“ е бил посредник в отношенията между екипа на Тръмп и Партията на независимостта. „Казано ми бе, но не мога да потвърдя, че Фараж е имал допълнителни посещения на посолството на Еквадор и е давал данни на Асандж“, заяви Симпсън по време на изслушването. Самият Фараж заяви, че цялата история е „конспиративна глупост“. *** Бившият председател на Британската партия на независимостта се е срещал тайно с основателя на сайта за разследвания „Уикилийкс“ Джулиан Асандж, според разследване на Конгреса на САЩ, пише The Independent. Двамата са се срещали в посолството на Еквадор в Лондон, където Асандж обитаваше за повече от пет години, получавайки политическо убежище в страната. Смята се, че по време на една от срещите им бившият партиен лидер е дал флашка с данни на основателя на сайта. Твърденията са дадени от Глен Симпсън - директор на разследващата компания, стояща зад оспорваното „Досие на Тръмп“ – документ от 32 страници, който твърди, че президентът на САЩ има връзки с Русия. Той е наел бившия служител на британската разузнавателна служба Кристофър Стийл, за да напише досието, за което средства са давани от Демократическата партия на САЩ. По време на разследването в Конгреса той заяви, че му е казано „но не е потвърдено“, че Фараж е посещавал посолството на Еквадор и е давал данни на Асандж. „Има донякъде непризнати отношения между хората на Тръмп и хората на Фараж и „Уикилийкс“ е някъде сред това“, заяви той. *** Бившият председател на Британската партия на независимостта Найджъл Фараж може да се е срещал в посолството на Еквадор в Лондон и да предал на създателя на сайта за разследване „Уикилийкс“ флашка с данни, според показания, дадени в рамките на разследването в конгреса на САЩ относно връзките на предизборната кампания на президента Доналд Тръмп с Кремъл, пише The Guardian. Глен Симпсън, частен разследващ, чиято компания е създала досие относно връзките между кампанията на Тръмп и руски агенти, съобщи, че е получил данни от неназован източник, че Фараж е дал данни на Асандж, но няма доказателства за това. „Казано ми е, но не съм го потвърдил, че Фараж е имал срещи в еквадорското посолство и е давал данни на Асандж“, заяви Симпсън. На въпрос какви данни са предоставени на основателя на „Уикилийкс“ той отговори с „флашка“. Същевременно той заяви пред комисията за разузнаване на Конгреса, че е възможно да се потвърди колко често Фараж е бил в дипломатическата мисия. „Въпросът е какви данни? Игра на тронове или имейли? През 2016 или 2017 г. Отговорите на Симпсън са отклоняване на вниманието“, коментира „Уикилийкс“ от профила си в социалната мрежа „Туитър“. Асандж отрича да работи като агент на Русия, а Фараж се присмива на предположенията, че Кремъл е повлиял на изборите в САЩ за президент или на британския референдум за Брекзит през 2016 г. Отношенията на Фараж с Асандж представляват интерес, защото американското разузнаване смята „Уикилийкс“ за агент на руското правителство.", "date": "2018.01.20", "title": "Найджъл Фараж е предавал данни на Джулиан Асандж (Обзор)"}
{"url": "https://www.24chasa.bg/novini/article/6673176", "text": "Правителството на САЩ официално остана без финансиране, след като краткосрочният бюджет, който трябваше да осигури средства до 16 февруари, не бе приет в Сената, предава AFP, цитирана от \"Фокус\".  След провалянето на вота, конгресмените имаха време до полунощ (местно време или 07:00 часа българско) за да постигнат пробив в преговорите, но това не се случи. Това означава, че правителството на САЩ няма средства за да финансира държавните институции. Очакват се скоро да започнат разговори за промяна на проектозакона за бюджет за 2018 г.", "date": "2018.01.20", "title": "Правителството на САЩ официално остана без финансиране"}
{"url": "https://www.24chasa.bg/novini/article/6673183", "text": "Фейсбук ще започне да дава предимство на \"заслужаващи доверие\" медии в нюзфийда си в рамките на борбата си срещу \"търсенето на сензационното\" и \"погрешното информиране\", заяви изпълнителният директор на компанията Марк Зукърбърг, цитиран от Ройтерс. Фейсбук има над 2 милиарда потребители месечно и ще ги анкетира, за да определи кои медии заслужават доверие. От следващата седмица нюзфийдът на Фейсбук ще даде приоритет на \"висококачествените новини\" над източници, които се ползват с по-ниско доверие, предаде \"Фокус\". \"Социалните медии позволяват на хората да разпространяват информацията по-бързо от когато и да било досега и ако не се захванем с проблеми като сензационализма, невярната информация и поляризацията, ние ще ги усилим\", изтъкна Зукърбърг в свой пост във Фейсбук. \"Вече ще питаме нашите потребители дали познават даден източник на публикуване на новини и дали му имат доверие. Някои медии са смятани за надеждни само от своите читатели или зрители, докато други се ползват с по-голяма степен на обществено доверие, дори от хора, които не ги следят пряко\", обясни Зукърбърг, цитиран от Франс прес. В зависимост от отговорите на потребителите публикации от медии, които са смятани за заслужаващи доверие, ще са по-видими в нюзфийда на Фейсбук.", "date": "2018.01.20", "title": "Фейсбук дава приоритет на \"заслужаващи доверие\" източници на новини"}
{"url": "https://www.24chasa.bg/novini/article/6673187", "text": "Министър Лиляна Павлова поведе дискусията за бъдещето на света на български език. Гордеем се с нашата азбука и по време на председателството ще говорим и пишем на кирилица, каза министърът за Българското председателство на Съвета на ЕС 2018. Така тя откри прогнозното събитие на списание Икономист „Светът през 2018“ (Economist World in 2018 Gala dinner), което тази година се провежда в София. Емблематичните ежегодни гала-вечери The World In на изданието се провеждат в различни точки по света. Министър Павлова представи приоритетите на правителството пред участниците във форума, който събра българският и световен бизнес в зала 3 на НДК, където през следващите шест месеца ще бъдат взимани важни решения за бъдещето на Европа. На първо място сред приоритетите министър Павлова постави младите хора. Като основно предизвикателство тя посочи справянето с мигрантската криза и сигурността на европейските граждани. Тя подчерта, че страната успя да постави високо в европейския дневен ред темата за присъединяването към ЕС на Западните Балкани. Министърът изтъкна пред участниците във форума от цял свят неизвестните факти за България. Страната ни е втора в света по богатство на минерални извори след Исландия със своите над 200 вида минерална вода, трета в Европа по артефакти след Италия и Гърция, на първото място като износител на лавандулово масло и производител на най-качественото розово масло. Тя отбеляза и няколко показатели, които правят България една от най-стабилните европейски страни – икономически растеж от почти 4 %, строга фискална политика, външен дълг от 26% с тенденция за намаляване, инфлация от 1,3 % и 6 % безработица. Убедена съм, че можем да бъдем и дигитален хъб на Балканите, подчерта и министър Павлова и запозна делегатите с числа в подкрепа на амбицията - за 2016 г. имаме 600% растеж на ИТ сектора и всяка година той създава над 300 % нови работни места, а очакванията са да достигне до 5 % от БВП през следващите години. Искам да направим така, че Европа да се върне на сцената на световните сили в областта на високоизчислителните производителни технологии. Това заяви от своя страна българският еврокомисар по цифрови технологии Мария Габриел, която беше специалният гост на форума. Трябва да работим за отключването на потенциала на бизнеса, на малките и средни предприятия, окончателно да сложим край на географското блокиране и до края на следващата година да направим така, че бизнеса да се развива и иновира, допълни тя. Мария Габриел заяви амбициите на ЕС да се върне на сцената на световните сили в областта на изчислителни технологии и припомни решението да бъдат инвестирани 1 милиард евро в сектора до 2020 година, а още през 2019 - а Европа да има своя екзаскейл суперкомпютър. Сигурността в интернет ще е ключов приоритет не само на Българското, но и на Австрийското и следващи председателства, каза тя. Комисар Габриел цитира данни, според които 80 % от европейските фирми не осъзнават атаките, а в последната година са се сблъсквали с киберинцидент. През 2018 ще създадем за първи път и механизъм за координация между страните членки на ЕС срещу мащабна кибератака, добави тя. Ще бъдат създадени и мрежа от изчислителни центрове, които да се привлекат експерти от целия континент, ще се работи усилено и в областта на превенцията. За първи път се предлага и сертифициране на сигурността на продуктите на общоевропейско ниво и сертификатите, издадени в една държава членка да се признават в останалите. ЕС ще заложи на мащабни информационни кампании във всички страни, защото над 95 % от кибератаките се дължат на човешко непознаване. Според Мария Габриел обаче и най-добрите законодателни текстове няма да имат значение, ако Европа не инвестира в цифровите знания и умения на хората и даването на качествени кадри на бизнеса. Защото 80 милиона европейци никога не са използвали интернет, само 37 % имат цифрови умения, както сочат данните, а през 2020 по-голямата част от работните места ще изискват такива умения. 2018-а ще е година на мобилизация на всички, обобщи българският еврокомисар за цифровото общество. 2018 година ще е емблематична – това обобщение направи редакторът на списание „Икономист“ Джон Андрюс, който умело водеше дискусията със задаване на провокативни въпроси към участниците. „Тази година ще сме много по-добре отпреди 10 години. И това ще стана възможно и благодарение на научните открития, особено в медицината, някой от които ще бъдат използвани за решение на световните проблеми“, допълни той. Може да имаме ваксина срещи маларията, може да има напредък в изкуствения интелект, но може да има и ядрена война, предизвикана от случаен туит, прогнозира Джон Андрюс. 2018 ще е годината, в която очакваме зимните олимпийски игри в Южна Кория и световната купа по футбол в Русия. Това ще са нови времена за световния спорт и политика, отбеляза той. Очакват се промени в лидерството на световни сили като Япония и Саудитска Арабия, Близкият Изток може да стане опасно огнище, прогнозира той. В годината на кучето хората ще са лоялни, но и упорити. Ще бъдем под влиянието на „тръмпизма“ и „макронизма“, между двата полюса на поведение на новите лидери - от заравянето на главата в пясъка до широко отворения свят. Ще решаваме проблеми с корупция и катаклизми, прогнозира Джон Андрюс. Изводът, който направи е, че светът не е щастлив и замърсява моретата и океаните. А „щастливите“ страни се развиват най-бързо – Бутан и Джибути са в първите десет страни по растеж от 2007 година насам. Настоящата година ще премине и в усилия за спасяването на Големия бариерен риф и кампаниите да обръщаме повече внимание на природата. Двучасовата дискусия за това какво ни очаква през и след 2018 година беше прекъсвана от кратки филми, които показваха красотата на българската природа, на обичаите при розобер, на историята на създаването на кирилицата.", "date": "2018.01.20", "title": "Павлова поведе дискусията за бъдещето на света на български"}
{"url": "https://www.24chasa.bg/novini/article/6673194", "text": "Буря е повредила части от доставян на Китай руски ракетен комплекс С-400, предаде Ройтерс, позовавайки се на агенция РИА Новости. Китай е първият чуждестранен купувач на тази руска ракетна система. Договорът между Пекин и Москва бе подписан през 2014 г. Повредените компоненти са върнати в руското пристанище Уст Луга за оценка, заяви говорителката на службата за военнотехническо сътрудничество Мария Воробьова. Повредените части ще бъдат доставени на Китай по-късно. Не се уточнява кои компоненти са повредени, но Воробьова заяви, че са второстепенни, предаде \"Фокус\". Русия е подписала договор за доставка на С-400 и на Турция по-късно тази година.", "date": "2018.01.20", "title": "Буря е повредила части от руски ракетен комплекс С-400, пътувал към Китай"}
{"url": "https://www.24chasa.bg/novini/article/6673198", "text": "Въвеждат временна организация на движението в София. Причината е заснемането на филма „Падение и спасение”. Това съобщиха от пресцентъра на Столична община.  Забранява се престоят и паркирането на пътни превозни средства с изключение на автомобилите на снимачния екип и извън местата в режим на платено паркиране „служебен абонамент” на следните места: - От 07.30 до 19.30 часа днес на ул. „Иван Вазов” между бул. „Васил Левски” и ул. „Цар Шишман”. - От 07.30 до 19.30 часа на 22 януари и от 07.30 до 19.30 часа на 23 януари на ул. „Загоре” между ул. „Цар Иван Асен ІІ” и локалното пътно платно на бул. „Цариградско шосе”. - От 11.00 до 19.00 часа на 25 януари в ж. к. „Сердика” пред бл. 4, вх. Д.", "date": "2018.01.20", "title": "Въвежда се временна организация на движението в София заради филм"}
{"url": "https://www.24chasa.bg/novini/article/6673211", "text": "Много хора печелят от медицината, те се съпротивляват организирано и не искат системата в здравеопазването да се промени. Затова и толкова години не можем да приемем електронното здравеопазване, защото с него всичко ще се вижда. Това заяви в предаването \"Тази събота\" на Би Ти Ви шефът на Националната здравна каса проф. Камен Плочев. Ето и сега - преговаряме и всички говорят колко ще вдигнем цените на клиничните пътеки, а никой не ми казва как ще вдигнем обема на дейностите. Медицината е ценност, а много хора исках само да печелят от нея. Затова за 6 месеца нищо ме можах да променя, не знам и дали ще мога. Но аз съм боец и като хвана един проблем, не го оставям, категоричен бе проф. Плочев. Ще избутаме още година-две и системата на здравеопазването ще се срине. Парите няма да стигнат, политическата обстановка няма да позволи отново да се преразгледа бюджета на НЗОК”, предупреди той. „Системата е зле конструирана. Тази система генерира именно тези резултати – хроничен недоимък и това е поради две причини. Първо, парите за здраве са много малко и второ – трябва да се реши законодателно как да се използват тези пари”, категоричен е шефът на касата. За проблема с общинските болници проф. Плочев заяви: „Има два варианта. Единият е да оставим нещата на естествената финансова еволюция. Който не може да се справи – фалира и излиза от пазара. Другият е да продължим по стария начин – плащане, плащане, плащане, без терапевтичен ефект”. Според него обаче вторият вариант по никакъв начин не дисциплинира управителите на болниците. „Тук държавата е крайно време да осъзнае, че с тези 8% ние не можем да осигурим съвременна медицина”, допълни Плочев. Той заяви, че ако сега беше премиер, щеше да подготви програма за вдигане на здравната вноска. На пожелание на водещата Жени Марчева да има политическа воля и здрав гръб той отговори: „Воля има, но здрав гръб… Това е труден термин в момента, защото не те удрят по гърба, а по главата“. Чесън и малка греяна ракийка, но с малко сол в нея – тези утвърдени народни лекове препоръча проф. Плочев, който е специалист именно по инфекциозни болести. Той потвърди, че тези методи, типични за българина, наистина действат. Шефът на касата обясни, че грипът, който върлува в момента, наистина е тежък – подщам „B“, за който у нас почти няма имунизирани. Наистина има много болни и грипът протича тежко, каза проф. Плочев. Той посъветва хората да се пазят, като избягват места с много хора и носят маски, когато се налага.", "date": "2018.01.20", "title": "Шефът на Здравната каса: До 1-2 г. системата на здравеопазването ще се срине"}
{"url": "https://www.24chasa.bg/novini/article/6673218", "text": "Хиляди протестираха в Будапеща срещу образователната система в Унгария. Участниците в демонстрацията настояха за реформа, която да подготви учениците и студентите за предизвикателствата на 21 век, предаде  Според протестиращите сегашното образование учи децата да наизустяват, да помнят факти, но не и да мислят и да са критични. Организаторите на демонстрацията искат справедлива, демократична и модерна образователна система за всички ученици и студенти, а също така свободно да се избират учебниците и намаляване на задължителните часове в училище.", "date": "2018.01.20", "title": "В Унгария протестираха за по-добро образование"}
{"url": "https://www.24chasa.bg/novini/article/6673182", "text": "Българин ще бяга 36 часа с благотворителна цел. Красимир Георгиев е ултрамаратонец, който е тичал през джунгли, пустини, дори през Долината на смъртта, съобщи Нова тв. От петък той бяга на пътека, а целта му е да прави това непрекъснато в продължение на 36 часа. Неговото благотворително бягане ще продължи до 22 часа в събота. Каузата му е свързана с деца, преборили онкохематологични заболявания и изграждането на тренировъчен лагер за тях.", "date": "2018.01.20", "title": "Българин бяга 36 часа с благотворителна цел"}
{"url": "https://www.24chasa.bg/novini/article/6672158", "text": " ще получат наградите си след броени дни, за да започнат облагородяването на околоблоковото пространство на санирания блок. Спечелилите обещаха, че ще изпратят нови снимки на санираните си блокове - вече с новите придобивки от наградите.  и Министерството на регионалното развитие и благоустройството за санирането. Втора награда от 4000 лв. спечели блок в Пазарджик, а третата бе поделена между два блока - в Девин и в Благоевград. Те получават по 1500 лева всеки Авторитетно жури в състав доцент д-р инж. Борис Цанков - зам.- ректор на УАСГ, Христо Христов - началник- отдел “Финансово управление” към дирекция “Жилищна политика” на МРРБ, арх. Цветомир Ценков и Николай Николов, зам.-председател на Камарата на строителите в България, определиха след оспорван дебат победителите в конкурса “Покажи санирания блок - ще има щедри награди и за съседите”. Решението на журито не беше лесно, защото силните кандидатури на санирани блокове бяха значително повече от наградите. Десетки читатели на “24 часа” изпратиха стотици снимки на санирани блокове от цялата страна. Най-активни бяха от Бургас - близо 1/3 от кандидатурите са оттам. Този факт се подкрепя и от официалните данни на МРРБ, според които област Бургас е първенец по брой сгради, участващи в Националната програма за енергийна ефективност . Много силни кандидатури получихме също от Стара Загора, Варна, Смядово, Благоевград, Кърджали, Монтана, Перник, Стамболийски, Хасково, Севлиево, Гълъбово, Тетевен, Симеоновград, Русе, Павел баня, Левски, Видин и др. Наградите ще се харчат целево – единствено за облагородяването на околоблоковото пространство на санирания блок. Хората ще решат от какво имат нужда – красива беседка, детска площадка, барбекю, фонтанче или нещо друго, което ще краси пространството около дома им и ще им бъде от полза.", "date": "2018.01.20", "title": "Спечелилите фотоконкурса на “24 часа”  и МРРБ за санирането получават наградите си"}
{"url": "https://www.24chasa.bg/novini/article/6673393", "text": "Компанията “Уан Нетуърк Сървисес“ ЕООД би желала да изкаже официалното си становище по повод многобройните публикации в медиите относно това, че е разбита престъпна групировка, занимавала се с пране на пари чрез виртуалната валута OneCoin. Бихме искали ясно да заявим, че компанията никога не се е занимавала с незаконна дейност както на територията на Република България, така и в другите държави, в които оперира. Компанията “Уан Нетуърк Сървисес“ ЕООД и партниращите й дружества винаги открито са декларирали своите желание и готовност да съдействат на съответните органи, институции и медии с каквато информация е необходима с цел максимална прозрачност и изчистване на всякакви съмнения относно дейността на компанията. Искаме също така да изразим искреното си учудване от факта, че никой от представителите на компанията не беше потърсен за мнение от представители на медиите, както би било редно да се случи в една правова държава и каквато, поне ние силно вярваме, е Република България. Това, което наблюдаваме, обаче, ни кара да вярваме, че става въпрос за показна акция срещу “Уан Нетуърк Сървисес“ ЕООД, виртуалната валута OneCoin и нейния създател д-р Ружа Игнатова. Виждаме целенасочена медийна кампания с цел очерняне репутацията на гореизброените и преднамерено укриване на важни характеристики от дейността на компанията, която ни представя в изцяло негативна светлина. Важно е да се отбележи, че към момента, от известната на адвокатите на дружеството информация, е налице текущо разследване, което в правния мир означава само едно – няма официално приключил съдебен процес, обективно доказващ основание за повдигане на обвинение нито срещу фирма, нито срещу физическо лице. По време на проверката на органите на реда, при запитване от страна на служители на “Уан Нетуърк Сървисес“ ЕООД каква е причината за тази акция, има ли повдигнато обвинение и в какво, такава информация не беше предоставена.", "date": "2018.01.20", "title": "Становище на “Уан Нетуърк Сървисес“ ЕООД заради разбита престъпна група, свързана с виртуалната валута OneCoin"}
{"url": "https://www.24chasa.bg/novini/article/6673411", "text": "Изследователи за пръв път проследиха движението на очите и размера на зениците по време на сън при опитни мишки, съобщава сп. \"Current Biology\", цитирано от сп. \"Дискавъри\". Екипът на Даниел Юбер установил, че зениците се свиват и разширяват ритмично по време на съня. Измененията почти идеално съвпадат със степента на активност на мозъка. А това свидетелства за факта, че размерът на зениците отразява текущата фаза на съня. Колкото са по-свити зениците, толкова е по-дълбок сънят, предаде БТА.  Известни са два вида сън - бърз и бавен. Те непрекъснато се редуват. Когато човек заспива, настъпва фазата на бавния сън. Тогава организмът постепенно се изключва и възстановява силите си. По време на бързия сън тялото се включва в работен режим, но остава неподвижно. Очите се движат хаотично и то чно тогава се появяват най-ярките сънища. По време на бавния сън зениците се свиват. Това е свързано с консолидацията на спомените и преноса им в дългосрочната памет. Зениците играят важна роля по време на сън, защото блокират външните сигнали.", "date": "2018.01.20", "title": "Изследователи проследиха промяната на зениците при сън"}
{"url": "https://www.24chasa.bg/novini/article/6673420", "text": "Турция, Русия и Иран започнаха в Сочи консултации за подготовката на Конгрес на сирийския национален диалог, предаде ТАСС, цитирана от БТА. Засега консултациите се водят при закрити врати. В хотела, където разговарят дипломатите от трите страни, се допускат само гости на хотела, но не и журналистически екипи. В подготвителната среща в Сочи участват заместник-министрите на външните работи на трите страни, които работят интензивно по съставянето на списък на евентуалните участници в конгреса.", "date": "2018.01.20", "title": "Иран, Турция и Русия започнаха консултации за съдбата на Сирия"}
{"url": "https://www.24chasa.bg/novini/article/6673428", "text": "В 09.25 ч., в гара Бяла, маневрен състав на Булмаркет извършва маневра, без да е получил разрешение за извършването й. Вследствие на това, извън релсите с първата талига излиза един от вагоните, пълен с пропан-бутан. Това съобщиха от пресцентъра на Национална компания \"Железопътна инфраструктура\" (НКЖИ).  Няма прекъсване на движението на влаковете в участъка. В 12.30 часа вагонът е върнат на релсите. Няма изтичане на газ от вагона. Няма и не е имало опасност за населението. На място са органите на МВР, Гражданска защита, авариен екип и възстановителни средства на НКЖИ. Назначена е комисия за установяване на причините за инцидента.", "date": "2018.01.20", "title": "Неразрешена маневра е причина за инцидента с цистерна с газ на гара Бяла"}
{"url": "https://www.24chasa.bg/novini/article/6673433", "text": "\"Македонската нация никога не е съществувала\", заяви гръцкият премиер Алексис Ципрас в интервю за вестник „Етнос“, цитирано от портала „Нюз 24/7“. Интервюто на Ципрас ще бъде публикувано в неделя. В него той говори за спора за името с Република Македония, възможните решения, посочва какво име би приело гръцкото правителство и подчертава значението на въпроса за иредентизма. Порталът „Нюз 24/7“, който публикува откъси от интервюто на Ципрас, е част от медийната група на „Етнос“. Във връзка с диаметрално противоположната позицията на неговия коалиционен партньор партията „Независими гърци“ по въпроса с името, Ципрас заявява следното: „Панос Каменос няма да стане Андонис Самарас“, с което подчертава, че лидерът на „Независими гърци“ няма да създаде проблем за правителството. Андонис Самарас беше външен министър в правителството на Константинос Мицотакис /1990-1993 г./ Именно тогава избухна спора за името между Атина и Скопие. Самарас зае крайна позиция и не беше съгласен с Мицотакис. Той напусна управляващата тогава „Нова демокрация“ и създаде своя дясна партия „Политическа пролет“. Това беше една от причините за падането от власт на любимия премиер на гърците Мицотакис през октомври 1993 г. и връщането във властта на Андреас Папандреу и ПАСОК. Впоследствие Самарас се завърна в редиците на „Нова демокрация“, която оглави и стана премиер. Неотдавна той напусна лидерския пост, отстъпвайки го на Кирякос Мицотакис, който е син на покойния Константинос Мицотакис и брат на бившата външна министърка Дора Бакояни, уточнява БГНЕС.", "date": "2018.01.20", "title": "Ципрас: Македонска нация никога не е съществувала"}
{"url": "https://www.24chasa.bg/novini/article/6673437", "text": "Намаляването на миграционните потоци не е успокоило държавата и във всеки момент сме готови да реагираме на по-сериозна криза, каквато дано не се случва, заяви депутатът от ГЕРБ/ЕНП в Европейския парламент Емил Радев пред журналисти в Добрич, предаде БТА.  Той коментира, че България сега е по-встрани от миграционните потоци от Северна Африка, но рисковете за страната винаги са били от конфликтите в Близкия изток. За съжаление, войната в Сирия продължава, в Ирак също има доста голямо напрежение, каза депутатът като посочи, че основната част от нелегалната миграция, която идва към България, е от Афганистан, Пакистан, Бангладеш. Емил Радев добави, че и в приемните центрове, и по границата има пълна готовност. Надяваме се скоро да имаме нови патрулни кораби и нова техника, като граничното съоръжение се укрепва по всякакъв начин, допълни евродепутатът. По думите му са нужни още термални камери и още сили за бързо реагиране. Винаги сме призовавали Европейския съюз за още помощ и в жива сила, и в техника, и в средства,заяви Радев като посочи, че за граничната охрана допълнително отиват 100 000 000 лева годишно. Депутатът информира, че оценката за България за охраната на външната граница на Европейския съюз е висока.Това ни дава голям шанс и за Шенген, защото нашите европейски партньори разбират, че за да няма граници вътре в Европа,трябва много добре да се охранява външната граница и в това България играе огромна роля, каза депутатът в Европейския парламент. Емил Радев участва в дискусия \"Българското европредседателство\",организирана от Жени-ГЕРБ в Добрич.", "date": "2018.01.20", "title": "Емил Радев: Държавата е готова да реагира на по-сериозна мигрантска криза"}
{"url": "https://www.24chasa.bg/novini/article/6673459", "text": "Търновски криминалисти са се добрали до оперативна информация за готвения удар на \"ало\" терористите за 76 бона в Търговище, научи \"24 часа\". В петък при съвместни действия от служители на сектор „Измами“ към ГД „Национална полиция“, ОДМВР – Търговище и Велико Търново, под наблюдението на Районна прокуратура - Търговище, бе пипнато 16-годишно муле на телефонни измамници, което прибрало крупната сума от жертвата им. Предполага се, че тарторите на схемата и \"въртачите\" са от контингента на търновските полицаи, но засега няма други задържани. В петък 66-годишна жена от Търговище получила обаждане на стационарния телефон в службата си от мъж, представил се за полицейски служител. Той й обяснил, че ако предостави наличните си пари на извършители на измама, които вероятно ще й позвънят, ще помогне на полицията да ги задържи. Уверил я, че веднага след това сумата ще й бъде върната. Вярвайки че помага, жената изтеглила от сметката си в банка 76 000 лева, поставила ги в найлонов плик и ги оставила на указаното в телефонен разговор място - в непосредствена близост до кошче за смет на детска площадка в междублоково пространство в централната част на града. Около 15 часа, непосредствено след прибиране на плика с парите, полицаите задържали младеж, въпреки опита му да избяга. Установена е самоличността му - 16-годишен от Търговище, с криминалистическа регистрация за наркотици. Наложена му е полицейска мярка за срок до 24 часа. По случая е образувано досъдебно производство по чл. 209 от Наказателния кодекс. Работата по документиране на престъплението продължава. Проверява се съпричастността на задържания към още една измама, осъществена отново в Търговище - в началото на този месец по същия сценарий е била въведена в заблуждение 77-годишна самотно живееща жена от града. Тогава тя хвърлила през терасата на жилището си 1600 лева. Вероятно младежът е нает за куриер по обява за работа срещу определена сума от плячката, която прибира.", "date": "2018.01.20", "title": "Търновски криминалисти подали информация за удара на \"ало\" мафията \nза 76 000 лв."}
{"url": "https://www.24chasa.bg/novini/article/6673460", "text": "Испанска спасителна служба съобщи, че е спасила 56 мигранти, които са се опитвали да прекосят Средиземно море от Африка, за да стигнат до бреговете на Европа, предаде Асошиейтед прес. Мигрантите са били на два кораба - на единия са пътували 23 души, а на втория - 33, информира БТА. Европейската гранична и брегова охрана съобщи в петък, че 22 880 мигранти са пристигнали в Испания миналата година по море, което е повече от регистрираните 10 321 души през 2016 година. Освен това тя предупреди, че очаква броят на мигрантите, които използват западния средиземноморски път към Европа, да нарасне тази година. Международната организация по миграцията съобщи, че 2583 мигранти са влезли в Европа по море тази година до сряда включително, а 199 са загинали при пътуването.", "date": "2018.01.20", "title": "Спасиха 56 мигранти, опитвали се да стигнат Европа през Средиземно море"}
