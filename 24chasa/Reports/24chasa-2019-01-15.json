{"url": "https://www.24chasa.bg/novini/article/7246542", "text": "Проевропейски демонстранти и брекзитъри се събраха пред британския парламент преди днешния исторически вот по сделката за отделянето от ЕС, съобщи Асошиейтед прес. Едната група протестиращи, искащи нов референдум за членството на Великобритания в блока, развява синьо-жълтите знамена на ЕС. Другата група демонстранти, искащи твърд Брекзит, издигна плакати с текста \"Напускане значи напускане\", информира БТА. Петдесет и два процента от британците гласуваха през 2016 г. за излизане от ЕС, а 48 - за оставане. Страната и до днес остава дълбоко разделена относно отношенията с бъдещите си съседи.", "date": "2019.01.15", "title": "Противници и поддръжници на Брекзит с демонстрации пред британския парламент (Снимки)"}
{"url": "https://www.24chasa.bg/novini/article/7246491", "text": "  Скандалният либийски танкер “Бадр”, който в момента е под името “Бдин”, бе върнат на бургаското пристанище в 6 часа сутринта на 15 януари със заповед на шефа на Морска администрация кап. Живко Петров. Това съобщи самият той на извънреден брифинг в Бургас вчера. Причината била, че танкерът можел да предизвика екокатастрофа, тъй като не бил ремонтиран близо 2 г. “Когато корабът отплава на 21 декември, му разрешихме единствено курс до турското пристанище Тузла в Мраморно море, където да бъде ремонтиран. Вместо това той застана на 24 мили пред Созопол. Корабът за нормална експлоатация - не са му проверени системите и не е сертифициран. За да се избeгне евентуално замърсяване на икономическата зона на България, разпоредих да бъде върнат обратно на стоянка в пристанище Бургас - там, откъдето отплава. След това заедно с колеги от Гранична полиция, с техен катер и наши инспектори бе връчено разпореждането на капитана. Той осъществи връзка с корабособствениците и танкерът пристигна на котвената стоянка. Корабът в момента е под панамски флаг, собственост на “Булгаргеомин ЛТД ДЗЗД”, а екипажът е украински. Всякакви спорове за собственост не са в прерогативите на Морска администрация, те следва да се изясняват по съдебен път със съответните документи”, каза кап. Петров. В понеделник към 18,20 ч танкерът вдига котва от позицията, на която бе повече от седмица, и отплава на североизток. Преди полунощ обаче корабът изненадващо обръща и се насочва обратно към Бургас, където хвърля котва малко след 6 ч сутринта. В момента танкерът е на рейд в бургаското пристанище и ще остане там, докато му бъдат подновени всички документи. А това било работа на съответната администрация на флага, обясниха от Морска администрация. Главната дирекция на търговското корабоплаване, част от морската власт на Панама, е започнала процедура за отмяна регистрацията на “Бдин” от своя регистър, съобщи maritime.bg. Според специализирания сайт за корабоплаване в официалната документация на Панама по случая се съобщава за сериозни съмнения за истинността на подадените документи при регистрацията на кораба под панамски флаг. От сайта съобщават също, че сагата с либийския танкер в България е влязла в сводката за пиратството и опасностите за корабоплаването в световен мащаб на Службата за военноморско разузнаване на Военноморския флот на САЩ. Всеки месец Службата за военноморско разузнаване на американския флот публикува и разпространява доклад за пиратската активност. Историята с либийския танкер в България е включена в доклада за случаите, които са опасни за корабоплаването, между 3 декември и 2 януари. В документа се посочва, че на 21 декември на танкера, плаващ под либийски флаг, са се качили въоръжени мъже и “нападнали членовете на екипажа и принудили моряците да напуснат кораба”. Вчера директорът на ГД “Гранична полиция” главен комисар Светлан Кичиков заяви, че е приключила вътрешна проверка, която установила, че служители на Гранична полиция не са употребявали сила при смяна на екипажа на кораба, както твърдял либийският капитан на “Бадр”. “Няма такова нещо, лично и на място проверих какво се е случвало на 21 декември. Няма използване на физическа сила и помощни средства. Гарантирам, че всички процедури по смяната на екипажа са спазени, всички документи, необходими за тази дейност, били депозирани от корабния агент на 21 декември. Либийският капитан последен е напуснал кораба, дадена му е възможност да вземе всичко необходимо от касата на кораба”, каза главен комисар Кичиков. опитал да мине Босфора, след като отплава от Бургас под името “Бдин”. Повече от 2 седмици танкерът стоял на 24 мили срещу Созопол, извън български води, но в отговорната икономическа зона. На 2 януари обаче Върховният административен съд на България (ВАС) отмени решението на Административния съд – Бургас, както и заповедта на директора на Морска администрация, и капитан на пристанището, с която преди това либийският танкер бе задържан. От присъдата на ВАС става ясно, че либийският танкер е бил незаконосъобразно задържан в Бургас и Морска администрация трябва да заплати и съдебните разноски. Премиерът Бойко Борисов проведе телефонен разговор с либийския си колега Файез Сарадж снощи. Двамата обсъдили казуса със задържания кораб “Бадр”. Премиерът на Либия е благодарил на Борисов и на българското правителство за тяхната навременна намеса и демонстрираното желание казусът да приключи с положителен за двете страни край.  Сарадж подчертал, че благоприятният развой на събитията ще даде много силен знак за бъдещото сътрудничество между България и Либия и импулс на двустранните и икономическите отношения между двете държави.  Двамата премиери се разбрали да бъдат гарант за развитието на икономическите отношения и български фирми отново да имат възможност в бъдеще да работят на либийския пазар. Сарадж е приел поканата на Борисов да посети България в най-скоро време. (24 часа)", "date": "2019.01.15", "title": "Опасност от екокатастрофа върна либийския танкер в Бургас (Обзор)"}
{"url": "https://www.24chasa.bg/novini/article/7246521", "text": "Един от най-издирваните наркотрафиканти в Албания се предаде днес на полицията след близо три години издирване по обвинения в трафик на наркотици в съседна Гърция, предаде Ройтерс, цитирана от БТА. Клемент Балили успяваше да се измъкне от органите на реда от май 2016 г. благодарение на мрежата, подкрепяща го в района на крайбрежния албански град Саранда, както и благодарение на предполагаемите му политически връзки, заради което има големи опасения за възможностите на членката на НАТО Албания да се бори с големите престъпни босове, посочва агенцията. Вътрешният министър Сандер Леши заяви пред журналисти, че албанската полиция, която е извършила над десет неуспешни операции за залавянето му, е постигнала исторически напредък със залавянето на престъпника. Предаването му бе резултат от дълбоката и широкомащабна операция в сътрудничество с партньорите на Албания, каза Леши. На въпрос какво е било предложено на Балили, за да се реши да се предаде, Леши отговори: \"Уверението за справедлив процес срещу него\". 48-годишният Балили е имал връзки с партията Социалистическо движение за интеграция, посочва Ройтерс.", "date": "2019.01.15", "title": "Един от най-издирваните наркотрафиканти в Албания се предаде на полицията"}
{"url": "https://www.24chasa.bg/novini/article/7246540", "text": "Гръцките власти са заловили 6,5 тона канабис и голямо количество таблетки, съдържащи забранения стимулант фенетилин, скрити в буксир на южното крайбрежие на остров Крит, предаде Асошиейтед прес, цитирана от БТА. Бреговата охрана съобщи днес, че канабисът и 258 000 таблетки, съдържащи стимулант фенетилин, са били намерени в тайник. Плавателният съд, на борда на който е открит наркотикът, е бил на малкото пристанище в Агия Галини. Бреговата охрана посочи, че разследването по случая продължава. Същият плавателен съд - буксир \"Андреас\", е бил използван през 2017 г. при операция за наркотрафик. Тогава гръцките власти, подкрепени от Европейската агенция за гранична и брегова охрана, арестуваха шестима сирийци и заловиха голямо количество канабис и таблетки с фенетилин.", "date": "2019.01.15", "title": "Заловиха 6,5 тона канабис в Гърция"}
{"url": "https://www.24chasa.bg/novini/article/7246448", "text": "Роскосмос планира през тази година да изгради на територията на Република Южна Африка оптико-електронен комплекс за откриване на елементи от космически боклук, съобщава ТАСС, цитирана от БТА. Комплексът ще действа в рамките на развитието на системата за ранно предупреждение за опасни ситуации в околоземното космическо пространство. Понастоящем елементи от руската Автоматизираната система за предупреждение за опасни ситуации в околоземното пространство са разположени както на територията на Руския, така и зад граница. Структурите в РЮА ще бъдат изградени до края на тази година. Миналата година подобна система беше установена в бразилската обсерватория Пико дос Диас. Русия позиционира своите системи за наблюдение на космическия боклук както в Западното, така и в Южното полукълбо.", "date": "2019.01.15", "title": "Роскосмос изгражда комплекс в Африка за наблюдение на космическия боклук"}
{"url": "https://www.24chasa.bg/novini/article/7246437", "text": "Жената, пътувала с циганина, задържан за   излезе със своя версия пред   - те се подигравали с тях и ги обиждали. Според Миглена Тодорова зад волана на автомобила в неделя вечерта била самата тя, а не задържаният Йордан. Тя  твърди, че колата с курсантите ги настигнала. „Шофирах и видях, че започнаха да ми присвяткат отзад, въпреки че изпреварването беше забранено. Карах си най-нормално. И след като ни изпревариха, ни показаха среден пръст. Половината ръка се виждаше и се виждаха военните му дрехи”, посочи приятелката на Йордан. Според жената започнало преследване и за да сплаши момчетата, Йордан извадил брадва. „Той не е искал да убие никого, просто да ги сплаши ли, не знам как да го нарека. Просто не беше редно от тяхна страна да ни застрашават на пътя. Той защитаваше мен, себе си и малкото, което нося”, подчерта Миглена. Днес четиримата курсанти бяха разпитани по случая. Те даваха обяснения за обстоятелствата, при които в неделя вечерта на пътя Сливен – Гурково е станало нападението. По телефона един от курсантите каза, че не са виновни и не са го предизвикали нападението. Единствената реплика, която момчетата казали на мъжа, била: „Има ли проблем?”, след което той скочил с брадва от колата, а те се заключили, защото се изплашили.", "date": "2019.01.15", "title": "Жената до рома с брадвата: Подиграваха се с нас, обиждаха. Искаше само да ги сплаши"}
{"url": "https://www.24chasa.bg/novini/article/7246468", "text": "Русия продължава да е в \"очевадно нарушение\" на договора за ракетите със среден и малък обсег, заявиха днес САЩ, които вече заплашиха да се оттеглят от това споразумение, датиращо от времето на Студената война, предаде Франс прес, цитирана от БТА. Руски и американски дипломати се срещнаха днес в руската мисия в Женева за консултации по договора, след като в началото на декември миналата година САЩ дадоха на Русия ултиматум и 60 дни да изпълни условията им, предупреждавайки, че в противен случай ще се оттеглят от него. \"Срещата беше разочароваща, тъй като е ясно, че Русия продължава да нарушава очевадно договора и не беше готова да обясни как смята да се върне към пълно и проверимо изпълнение на ангажиментите си\", каза американският заместник-държавен секретар за контрола на въоръженията и международната сигурност Андреа Томпсън. \"Посланието ни беше ясно: Русия трябва да унищожи ракетната си система, която не спазва\" регулациите, заяви Томпсън и допълни, че американската делегация ще информира съюзниците и партньорите за ситуацията на утрешната среща на НАТО. Придвижване напред по темата за Договора за ликвидиране на ракетите със среден и малък обсег след консултациите в Женева няма поради безапелационната позиция на Вашингтон, заяви пред журналисти след срещата руският заместник-външен министър Сергей Рябков, цитиран от ТАСС. \"Като цяло сме принудени да констатираме, че придвижване напред няма. Американската позиция е застинала в своята безкомпромисност и безапелационни искания към Русия\", каза Рябков, според когото тези искания не са \"подкрепени с конкретика и не съдържат нови елементи, които да позволят да се разчита на сближаване на подходите\". Рябков отбеляза, че САЩ се опитват да унищожат договора. \"Смятаме, че Русия съблюдава стриктно договора, докато САЩ изострят напрежението и не желаят да слушат нашите аргументи\", каза той, цитиран от ДПА.", "date": "2019.01.15", "title": "САЩ: Русия нарушава договора за ракетите със среден и малък обсег"}
{"url": "https://www.24chasa.bg/novini/article/7246483", "text": "Френският президент Еманюел Макрон прикани днес сънародниците си да изложат своите оплаквания и предложения за промени в икономиката по време на т.нар. голям дебат, който да умиротвори протести на \"жълтите жилетки\". Макрон официално откри днес тримесечния национален дебат по време на среща с 600 кметове и общински съветници в нормандското градче Гран Буртруд, предаде Асошиейтед прес, цитирана от БТА. Президентът започна пътуването си със спирка в друг малък град - Гани - за да изслуша опасенията на местни представители от намалената покупателна способност на пенсионерите и държавните служители. Макрон каза, че иска да бъде оказана помощ на \"хората в затруднено положение\" да намерят начин да излязат от бедността, като станат \"по-отговорни\", защото \"някои правят нещата правилно, но някои ги объркват\". Този негов израз, включваше нецензурен френски глагол и беше широко коментиран в социалните мрежи, отбелязва АП. Преди време 42-годишният Макрон е правел изявления, възприемани от мнозина французи като арогантни. Особено остри реакции имаше заради думите му, че безработните мъже трябва просто \"да пресекат улицата\", за да си намерят работа или че някои френски работници не полагат усилия. Въпреки строгите мерки за сигурност и забраната за автомобилен трафик десетки демонстранти с жълти жилетки се бяха събрали край Гран Буртруд, за да изразят своето недоволство срещу президента.", "date": "2019.01.15", "title": "Макрон откри големия дебат заради \nпротестите на \"жълтите жилетки\""}
{"url": "https://www.24chasa.bg/novini/article/7246480", "text": "Чешки ски инструктор загина днес при лавина в Австрия. Това е 11-тата поред жертва в алпийската страна за тази зима след достигналите исторически нива снеговалежи, предаде ДПА. Двайсет и четири годишният мъж карал ски извън обозначените за това писти заедно с баща си в планината Анкогел в Южна Австрия, когато бил завлечен и затрупан от снежната маса, заяви австрийската полиция. Броят на загиналите при лавини от ноември е двойно по-голям в сравнение със средните дългосрочни стойности според Борда за алпийска сигурност - платформа, събираща статистически данни за злополуки. Количеството на снежната покривка, натрупала се от началото на новата година, е рекордна в няколко ски курорта като например отчетените 283 см в Зефелд в Тирол. Друг тиролски курорт, Хохфилцен, е затрупан от 451 см сняг - подобно нещо се случва веднъж на сто години, както заявиха метеоролозите. Зимното време роди и истории с щастлив край.Тази сутрин 60 гости и служители успяха да се евакуират от две австрийски планински хижи, след като те бяха затрупани от лавини. Австрийските телевизия показа любителски кадри как снегът от лавините е изпочупил прозорците и е засипал стълбището на едната от тях, намираща се в курорта Рамсау. Четиригодишно момче се размина на косъм със смъртта в швейцарския град Нефелс, след като падна от балкон от височина 7 метра, съобщи швейцарската полиция. Детето не получило никакви наранявания, защото падането му било омекотено от натрупалия се през последните дни дълбок сняг, добави пред ДПА говорител на полицията. През последните дни алпийските региони в Швейцария, Южна Германия и Австрия се опитват да се справят със суровата зима. В австрийската провинция Залцбург към днешния ден около 40 000 граждани и туристи продължаваха да са откъснати от света заради снега. Днес обаче снеговалежите отслабнаха и в няколко региона предупрежденията за лавини бяха понижени с една степен от най-високото равнище, тоест от \"много голяма опасност\" на \"голяма опасност\".", "date": "2019.01.15", "title": "11-ти загинал заради лавините в Австрия (Снимки)"}
{"url": "https://www.24chasa.bg/novini/article/7246513", "text": "Френски адвокат, защитник на френски джихадисти, заминали да се бият в редиците на групировката \"Ислямска държава\" в Ирак и в Сирия, бе задържан днес под стража в Париж по подозрение във финансиране на тероризъм. Това съобщи Франс прес, цитирана от БТА. Адвокатът е заподозрян от служители на Генералната дирекция за вътрешна сигурност, че е платил на посредник да осигури връщането от Ирак на френския джихадист Максимилиан Тибо. Според в. \"Паризиен\" 33-годишният Тибо е заминал през 2015 г. да се присъедини към \"Ислямска държава\" и сега е в неизвестност. Той е съпруг на Мелина Бугедир, млада французойка, осъдена през юни 2018 г. в Багдад на доживотен затвор за присъединяване към \"Ислямска държава\".", "date": "2019.01.15", "title": "Арестуваха адвокат във Франция, заподозрян във финансиране на тероризъм"}
{"url": "https://www.24chasa.bg/novini/article/7246379", "text": "Европейският парламент обсъди днес в Страсбург началото на румънското председателство на Съвета на ЕС. Пет от седем политически групи поискаха Румъния да подобри борбата с корупцията и да спазва европейските ценности, съобщи БТА. Групата на Европейската народна партия (ЕНП) посочи, че много румънски министри нямат преговорни умения и не познават институциите на ЕС. Румъния все още не се е присъединила напълно към ЕС, защото остава извън Шенген и еврозоната. Срещнете се възможно най-скоро с държавните и правителствените ръководители на Франция, Холандия, Германия, Австрия, за да ги убедите, че страната е готова да бъде приета в Шенген, обърнаха се от ЕНП към румънския премиер Виорика Дънчила. Социалистите и демократите изразиха тревога от хода на борбата с корупцията в Румъния и от промените в правосъдната система. Влиянието на службите за сигурност над правосъдието е неприемливо. Ако има несправедливо осъдени, грешката трябва да се поправи, но не може да има общо опрощение (на осъдените за корупция), заявиха социалистите. Групата на европейските консерватори и реформатори призова водеща задача на председателството да бъде борбата с незаконната миграция и призова за налагането на австралийския подход в преговорите за промяна на правилата от Дъблин. Групата на АЛДЕ призова за прочистване на румънските служби за сигурност и изрази опасение, че е възможно до края на председателството да бъде задействан и срещу Румъния чл. 7 от договора за ЕС. Зелените посочиха, че председателството на Съвета на ЕС е възможност председателстващата страна \"да блесне със способностите си\". Тревожим се, когато се вгледаме в румънското правителство. Румънците, поискали граждански права, остават нечути. Промените в румънското законодателство узаконяват корупцията. Все още имате време да се превърнете в положителен пример, надяваме се да бъдем приятно изненадани, добавиха от тази парламентарна група в обръщение към Дънчила. Групата \"Европа на народите и свободата\" изрази уважение към народа и правителството на Румъния, но изрази опасения за дали управляващите в Букурещ стоят достатъчно стабилно и дали са способни да водят председателството. Дънчила заяви, че Букурещ цели да намери работещи решения по въпроса за миграцията, както и постигането на напредък по въпроса за сближаването със Западните Балкани. Румънците се чувстват свързани с ЕС, но страдат от критиките към нашата страна и от условия, прилагани единствено към нас. Това е израз на неравенство, например с Шенген, поясни тя. Румънският премиер призова да бъдат научени уроците от решението на мнозинството от избирателите във Великобритания да напуснат ЕС. Не търся разчистване на сметки. Дошла съм, за да потърсим заедно решения. Твърденията за неподготвеност на румънските министри са предубеждение. Защитаваме върховенството на закона, но и правата на онези, пострадали от грешки на правосъдието, заяви Дънчила.", "date": "2019.01.15", "title": "Европарламентът с критики към румънското председателство"}
{"url": "https://www.24chasa.bg/novini/article/7246310", "text": "Министър-председателят Бойко Борисов проведе телефонен разговор с либийския си колега Файез Сарадж. Двамата обсъдиха казуса със задържания в България кораб \"Бадр\". Премиерът на Либия благодари на Бойко Борисов и на българското правителство за тяхната навременна намеса и демонстрираното желание казусът да приключи с положителен за двете страни край. Пред българския министър-председател Файез Сарадж подчерта, че благоприятният развой на събитията ще даде много силен знак за бъдещото сътрудничество между България и Либия. Премиерът Сарадж бе категоричен, че положителното решаване на казуса с кораба ще даде и допълнителен импулс на двустранните и икономическите отношения между двете държави. Двамата премиери се разбраха да бъдат гарант за развитието на отношенията и български фирми отново да имат възможност в бъдеще да работят на либийския пазар. Либийският премиер е приел поканата на Борисов да посети България в най-скоро време. ", "date": "2019.01.15", "title": "Борисов говори с либийския премиер Файез Сарадж за танкера \"Бадр\""}
{"url": "https://www.24chasa.bg/novini/article/7246373", "text": "Анкара има намерение да установи пълен контрол над зоната за сигурност в Северна Сирия в случай на създаване на такава. Това заяви днес говорителят на турския президент Ибрахим Калън, цитиран от ТАСС и БТА. Зоната за сигурност по дължината на сирийската граница ще бъде под контрола на Турция, заяви Калън на пресконференция в Анкара.", "date": "2019.01.15", "title": "Турция: Зоната за сигурност в Северна Сирия ще е под наш контрол"}
{"url": "https://www.24chasa.bg/novini/article/7246392", "text": "Четиридесет и седем депутати са заявили до момента, че ще подкрепят сделката за Брекзит на премиера Тереза Мей, съобщи Ройтерс. Сто двадесет и осем, в това число 39 консерватори, са се обявили против споразумението за излизане от ЕС, което Обединеното кралство договори с останалите 27 страни членки, информира БТА. Британският парламент води в момента дебат дали да подкрепи, или да отхвърли документа - решение, което ще определи как ще изглежда британското излизане от Европейския съюз и ще положи основите на бъдещия курс на икономиката на страната. Шансовете то да бъде одобрено, изглежда, не са на страната на Мей, тъй като сделката й е критикувана от всички страни, в това число евроскептици, поддръжници на ЕС и северноирландската партия, подкрепяща по принцип консервативното правителство на малцинството. Сводката на Ройтерс включва депутатите, които са заявили през първите четири дни на парламентарните дебати дали ще подкрепят днес сделката за Брекзит. Депутатите имат правото да променят решението си преди вота, а някои от депутатите, които взимат думата в Камарата на общините, тепърва трябва да направят окончателния си избор. Има общо 650 депутати в парламента. От тях около 100 са министри в правителството и членове на Консервативната партия, известни с прозвището \"камшици\", чиято задачата е да осигурят всички партийни членове да гласуват, както се иска. Тези стотина депутати са задължени да подкрепят сделката и не са включени в преброяването. Консервативната партия на Мей има 317 депутати. Тя управлява с работно мнозинство от 13 депутати, благодарение на споразумение с десетимата депутати на северноирландската Демократична юнионистка партия.", "date": "2019.01.15", "title": "До момента 47 депутати са \"за\" Брекзит, 128 - против"}
{"url": "https://www.24chasa.bg/novini/article/7246394", "text": "Бабата и дядото на Севелин Николов, който уби баща си с 21 удара с нож в нощта на 4 ноември 2017 г. в столичния кв. “Павлово”, искат обезщетение от внука си заради загубата на сина си - 51-годишният Жоро. Исковете на Василка и Светослав за морални вреди са за по 140 000 лв. Заедно с тях като частни обвинители по делото на 15 януари т.г. бяха допуснати 13-годишният брат на подсъдимия и чичо му, които също търсят кръвнина - съответно от 100 000 лв. и 80 000 лв. Всички искове за общо 460 000 лв. бяха допуснати от съдия Доротея Кехайова. Според адвокат Тихомир Цаков приемането им за съвместно разглеждане в наказателния процес ще затрудни разследването. “Виновен съм”, каза Севелин, след като застана на подсъдимата скамейка, въпреки че има проблеми със здравето - накуцва с единия крак, а рамото му е оперирано. Младежът, който през февруари ще навърши 27 г., поиска делото да се гледа по съкратена процедура. По закон при нея наказанието задължително се намалява с 1/3. Бабата на младежа - Василка, бе директор на езиковата гимназия, в която учеше и Йоан Матев, подсъдим за убийството на Георги в Борисовата градина. Тя не дойде на първото разпоредително заседание по делото. Представляваше я адвокат Камен Новиков. Той поддържаше пред съда и исковите молби на нейния съпруг и брата на убития. Съдът отхвърли искането на друг адвокат, който представлява малкия брат на подсъдимия, делото да се гледа при закрити врата. На 7 февруари след разпит на две жени - близки на Жоро, се очаква по делото да има присъда. Дотогава Севелин остава зад решетките, тъй като съдът отхвърли искането мярката му за неотклонение \"задържане под стража\" да бъде изменена. Според магистратите младежът може да бъде лекуван и в затворническата болница.", "date": "2019.01.15", "title": "Роднини искат 460 000 лева кръвнина от Севелин, който уби баща си. Той: Виновен съм"}
{"url": "https://www.24chasa.bg/novini/article/7246287", "text": "Председателят на ПГ на ГЕРБ и зам.-председател на партията Цветан Цветанов проведе работна среща с посланика на Украйна в България Н.Пр. Виталий Москаленко. Двамата отбелязаха добрите двустранни отношения и положителния отзвук от посещението на премиера Бойко Борисов в Украйна, по време на което той се срещна с президента Петро Порошенко и заедно участваха в отбелязването на 160-тата годишнина на Болградската гимназия \"Георги Сава Раковски\". В резултат от посещението бе засилено задълбочаването на сътрудничеството в областта на образованието, културата и инфраструктурата. Подчертано бе, че ГЕРБ и правителството застават твърдо зад общата позиция на ЕС за спазване на международното право и налагане на санкции срещу Русия за анексирането на Крим. Цветанов и Москаленко се обединиха около идеята за засилване на парламентарното сътрудничество между България и Украйна. Посланик Москаленко ще проведе среща с Групата за приятелство с Украйна в българския парламент.", "date": "2019.01.15", "title": "Цветанов пред посланика на Украйна: Заставаме зад общата позиция на ЕС за Крим"}
{"url": "https://www.24chasa.bg/novini/article/7246196", "text": "Най-малко един човек е загинал, а четирима са ранени при днешното нападение срещу луксозен хотелски и офис комплекс в кенийската столица Найроби. Това заяви представител на една от местните болници, цитиран от Ройтерс и БТА. В болницата били докарани петима пациенти, единият от които починал, каза представителят на лечебното заведение. Червеният кръст заяви, че пострадали са били докарани в четири болници. Кенийската полиция съобщи, че е взривила натъпкан с експлозиви автомобил, предаде Асошиейтед прес. Когато чули експлозията на детонираната кола, хората в района на комплекса в Найроби, където беше извършено днешното нападение, започнали да залягат и да крещят. Полицаите са се отдръпнали и от други автомобили, за които имало подозрения, че в тях също има експлозиви. Цитиран от Асошиейтед прес очевидец заяви, че е видял най-малко две тела на мястото, където беше извършено днешното нападение в кенийската столица.", "date": "2019.01.15", "title": "Най-малко един загинал при нападението в Найроби, а четирима са ранени (Снимки)"}
{"url": "https://www.24chasa.bg/novini/article/7246210", "text": "На 12 януари е починала Драга Мутафчиева, майка на актьора Христо Мутафчиев. Това съобщи във фейсбук дъщеря й Анна Мутафчиева. Погребението е било на 13 януари. \"Да, мама Драга си отиде. Напусна ни внезапно, само на 70 години. Беше млада, готина, свежа, бодра. Появиха се някакви проблеми с аортата, влезе в болница и не излезе. Казаха, че е сепсис. Още не мога да усетя, че вече я няма. След месец-два, когато посегна към телефона да й се обадя, да споделя нещо с нея, тогава ще заболи истински, тогава ще разбера голямата загуба, че мама вече не е между нас, че няма да я чуя. Но аз съм голямо момче. Мама ми го е  казвала - мислете за живите. Живите са си живи\", сподели с \"24 часа\" актьорът Христо Мутафчиев. Той преди дни погреба майка си в Карлово. Баща му живее при роднини в съседно село. \"Ние в нашето семейство сме по големите изненади, по сериозните работи, правим ги с размах. Ето, мама ни изненада с внезапната си кончина. Аз изненадах всички с инсулта да спазя правилото мъжете да си отиват преди жените си. Все си бях тръгнал, ама се върнах.", "date": "2019.01.15", "title": "Христо Мутафчиев: Мама ни напусна внезапно, само на 70 г."}
{"url": "https://www.24chasa.bg/novini/article/7246239", "text": "Министърката на селското стопанство на Бразилия Тереза Кристина да Коста Диас осъди ангажираната с обезлесяването на Амазония топ моделка Жизел Бюндхен, че критикува своята страна, без да знае за какво говори, предаде Франс прес, цитирана от БТА. \"Съжалявам, Жизел Бюндхен, вие трябва да бъдете наша посланичка, да казвате, че нашата страна е водеща в опазването на природата, а не да критикувате Бразилия, без да знаете за какво говорите\", каза министърката в интервю по радиото. Според нея, \"в никоя друга държава\" няма такъв строг закон за опазване на горите. Преди да стане част от крайнодясното правителство на Жаир Болсонаро, Кристина Тереза ръководеше лобистката парламентарна група по земеделие. \"Казах, че Жизел Бюндхен може да стане посланичка на Бразилия, за да покаже, че страната ни произвежда храни и заедно с това опазва природата. Тя ще получи нашата покана\", потвърди министърката в Туитър няколко часа след интервюто. Жизел Бюндхен е на 38 години. Тя е омъжена за звездата на американския футбол Том Брейди. Бюндхен е посланичка на добра воля на ООН за опазване на природата. През последните години тя изказа упреци спрямо бразилското правителство заради противоречивите му инициативи за опазване на амазонската джунгла. През септември 2017 г. супермоделката проведе кампания в Туитър против декрет на тогавашния бразилски президент Мишел Темер - предшественик на Болсонаро за проучване и експлоатация на огромните минни залежи в Амазония. Неотдавна, тя критикува и проект за изменение на нормите за пестицидите. Идването на власт на Болсонаро на 1-ви януари 2019 г. предизвика множество притеснения сред природозащитниците. Още в деня на встъпването си в длъжност, той прие наредба за ограничаване на земите на индианските племена и тяхното преминаване в ресора на министъра на селското стопанство. Според несъгласните, това е начин да ги прехвърли в ръцете на земеделските предприемачи. Бразилия е най-голямата страна в Южна Америка и е най-големият производител и износител на месо и соя.", "date": "2019.01.15", "title": "Бразилската министърка осъди Жизел Бюндхен, че критикува страната си"}
{"url": "https://www.24chasa.bg/novini/article/7246252", "text": "Редовното правителствено заседание ще се проведе в сряда, 16 януари, от 10 часа при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛЕН ПЛАН ЗА ДЕЙСТВИЕ ПО ЗАЕТОСТТА ПРЕЗ 2019 Г. Внася: министърът на труда и социалната политика 2. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛЕН ПЛАН ЗА ДЕЙСТВИЕ ЗА НАСЪРЧАВАНЕ НА РАВНОПОСТАВЕНОСТТА НА ЖЕНИТЕ И МЪЖЕТЕ 2019-2020 Г. Внася: министърът на труда и социалната политика 3. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ОТНОСНО ИЗПЪЛНЕНИЕТО НА ПЛАНА ЗА ДЕЙСТВИЕ ЗА 2018 Г. С МЕРКИТЕ, ПРОИЗТИЧАЩИ ОТ ЧЛЕНСТВОТО НА РЕПУБЛИКА БЪЛГАРИЯ В ЕВРОПЕЙСКИЯ СЪЮЗ, КЪМ 31 ДЕКЕМВРИ 2018 Г. Внася: заместник министър-председателят по правосъдната реформа и министър на външните работи 4. ПРОЕКТ НА РЕШЕНИЕ ЗА ПРИЕМАНЕ НА ПЛАН ЗА ДЕЙСТВИЕ ЗА 2019 Г. С МЕРКИТЕ, ПРОИЗТИЧАЩИ ОТ ЧЛЕНСТВОТО НА РЕПУБЛИКА БЪЛГАРИЯ В ЕВРОПЕЙСКИЯ СЪЮЗ. Внася: заместник министър-председателят по правосъдната реформа и министър на външните работи 5. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА ПРЕИМЕНУВАНЕ НА АКАДЕМИЯТА ЗА МУЗИКАЛНО, ТАНЦОВО И ИЗОБРАЗИТЕЛНО ИЗКУСТВО - ПЛОВДИВ, В АКАДЕМИЯ ЗА МУЗИКАЛНО, ТАНЦОВО И ИЗОБРАЗИТЕЛНО ИЗКУСТВО „ПРОФ. АСЕН ДИАМАНДИЕВ“ - ПЛОВДИВ. Внася: министърът на образоването и науката 6. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ТАРИ­ФАТА ЗА ТАКСИТЕ, КОИТО СЕ СЪБИРАТ В СИСТЕМАТА НА МИНИСТЕРСТ­ВОТО НА ОКОЛНАТА СРЕДА И ВОДИТЕ, ПРИЕТА С ПОСТАНОВЛЕНИЕ № 136 НА МИНИСТЕРСКИЯ СЪВЕТ ОТ 2011 Г. Внася: министърът на околната среда и водите 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ. Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 8. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕ­НИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА НАЦИОНАЛНИЯ ВОЕННОИСТОРИЧЕСКИ МУЗЕЙ. Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ, И ЗА БЕЗ­ВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА СТОЛИЧНА ОБЩИ­НА, ОБЛАСТ СОФИЯ. Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА НАЗНАЧАВАНЕ НА ИЕВА САЛМЕЛА ЗА ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА БЪЛГАРИЯ В РЕПУБЛИКА ФИНЛАНДИЯ И ОТКРИВАНЕ НА КОНСУЛСТВО, РЪКОВОДЕНО ОТ НЕЯ, СЪС СЕДАЛИЩЕ В ТУРКУ И С КОНСУЛСКИ ОКРЪГ, ОБХВАЩАЩ РЕГИОНИТЕ ВАРСИНАИС-СУОМИ И САТАКУНТА. Внася: заместник министър-председателят по правосъдната реформа и министър на външните работи 11. ПРОЕКТ НА РЕШЕНИЕ ЗА ОТКРИВАНЕ НА КОНСУЛСТВО НА РЕПУБЛИКА БЪЛГАРИЯ В РЕПУБЛИКА ХЪРВАТИЯ, РЪКОВОДЕНО ОТ ПОЧЕТНО (НЕЩАТ­НО) КОНСУЛСКО ДЛЪЖНОСТНО ЛИЦЕ СЪС СЕДАЛИЩЕ В СПЛИТ, И С КОН­СУЛСКИ ОКРЪГ, ОБХВАЩАЩ ТЕРИТОРИЯТА НА ЛИЧКО-СЕНСКА, ЗАДАРСКА, ШИБЕНСКО-КНИНСКА И СПЛИТСКО-ДАЛМАТИНСКА ОБЛАСТИ, И ЗА НАЗНАЧАВАНЕ НА ЗДРАВКО ПЛАЗОНИЧ, ХЪРВАТСКИ ГРАЖДАНИН, ЗА ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА БЪЛГАРИЯ В РЕПУБЛИКА ХЪРВАТИЯ СЪС СЕДАЛИЩЕ В СПЛИТ И С КОН­СУЛСКИ ОКРЪГ, ОБХВАЩАЩ ТЕРИТОРИЯТА НА ЛИЧНО-СЕНСКА, ЗАДАРСКА, ШИБЕНСКО-КНИНСКА И СПЛИТСКО-ДАЛМАТИНСКА ОБЛАСТИ. Внася: заместник министър-председателят по правосъдната реформа и министър на външните работи 12. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В 3665-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ „ТРАНСПОРТ, ТЕЛЕКОМУНИКАЦИИ И ЕНЕРГЕТИКА“, ФОРМАТ „ЕНЕР­ГЕТИКА“, ПРОВЕДЕНО НА 19 ДЕКЕМВРИ 2018 Г. В БРЮКСЕЛ. Внася: министърът на енергетиката 13. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЖЕЛЕЗОПЪТНИЯ ТРАНСПОРТ. Внася: министърът на транспорта, информационните технологии и съобщенията", "date": "2019.01.15", "title": "Виж какво решава кабинетът утре"}
{"url": "https://www.24chasa.bg/novini/article/7246256", "text": "Досега са продадени 221 300 електронни винетки на обща стойност 15 016 090 лева. От тях 135 008 са електронните винетки за леки автомобили и теглените от тях ремаркета, а 86 292 са винетките за камиони и тирове, съобщиха от пресцентъра на АПИ. Напомняме, че от 1 януари 2019 г. няма годишни винетки за тежкотоварни автомобили, заради предстоящото въвеждане на тол за изминато разстояние от 16 август 2019 г. Най-дългосрочната винетка за камионите в момента е месечната и цената й е от 80 до 174 лв. в зависимост от вида на тежкотоварното моторно превозно средство. Пик на продажбите на електронни винетки за леки автомобили се очаква в края на януари, когато изтичат годишните стикери на повечето шофьори. Е-винетки могат да се купуват от интернет страниците bgtoll.bg и vinetki.bg, мобилното приложение BGTOLL, в областните пътни управления, от около 250 терминала за самотаксуване в цялата страна и на граничните контролно-пропускателни пунктове, на касите и на сайта на мобилния оператор А1, в пощенските клонове и в офисите на Easy Pay и в бензиностанциите ОМВ и “Лукойл”. За ползване на републиканската пътна мрежа е необходима винетка. Водачите с хартиени винетки трябва да са спокойни – стикерите им важат до изтичане на тяхната валидност, но трябва да останат залепени на предното стъкло на автомобила.", "date": "2019.01.15", "title": "Над 220 000 е-винетки са продадени до момента"}
{"url": "https://www.24chasa.bg/novini/article/7246278", "text": "Германската Служба за вътрешно разузнаване обяви днес, че поставя под засилено наблюдение крайнодясната партия \"Алтернатива за Германия\" (АзГ) заради подозрения, че контактува с екстремисти, предадоха Асошиейтед прес и ДПА, цитирани от БТА. Предвижда се да бъдат проучвани публичните коментари на членове на партията, както и техните връзки с екстремистки групи, каза на пресконференция директорът на Федералната служба за защита на конституцията (Bundesamt fur Verfassungsschutz) Томас Халденванг. По думите му обаче режимът на наблюдение не предвижда внедряване в партията на агенти под прикритие, нито използване на специални разузнавателни средства. Общата задача за наблюдението е да установи дали партията се придържа към екстремистки тенденции, които може да нарушат конституционния ред в Германия. В началото след създаването си АзГ беше евроскептична, но впоследствие зае твърда позиция срещу политическия елит и срещу миграцията. Няколко нейни членове са били критикувани за възхвала на нацисткия режим и подтикване към насилие спрямо малцинствата. Клонът на АзГ в провинция Тюрингия вече е обект на засилено наблюдение от местните власти заради екстремистки изказвания на нейни членове. Наскоро партията прекрати връзки със своето младежко крило, поради опасения, че то може да вкара цялата партия в сериозни трудности, припомниха информационните агенции.", "date": "2019.01.15", "title": "Германското контраразузнаване наблюдава \"Алтернатива за Германия\" за връзки с екстремисти"}
{"url": "https://www.24chasa.bg/novini/article/7246247", "text": "Фейсбук обяви днес, че ще инвестира 300 милиона долара в свързани с журналистиката проекти през следващите три години, предаде Франс прес. Една от целите на компанията е да стимулира местните медии, които страдат от цифровата революция. \"Ще продължим борбата срещу фалшивите новини, дезинформацията и нискокачествената информация, но освен това имаме възможността и отговорността да помагаме на местните медии да се разрастват и да успяват\", написа в публикация във Фейсбук Кембъл Браун, вицепрезидент на Фейсбук за сътрудничество с медиите. Фейсбук стартира в началото на януари 2017 г. своя проект за журналистиката, чиято основна цел е да засили връзките на компанията с медийната индустрия, информира БТА. Тогава ставаше дума най-вече за предложения на Фейсбук към медиите как да увеличат доходите си от своето присъствие в социалната мрежа и как да бъдат разработени механизми на сътрудничество между Фейсбук и медиите. Инвестираната сума по тази инициатива не беше съобщена. Фейсбук (който разполага с 2,2 милиарда активни потребители) реши да отиде още по-далеч и да вземе участие в още много медийни проекти, част от които тепърва ще бъдат разработвани. Освен това компанията ще създаде съвместно с центъра \"Пулицър\" специален фонд от пет милиона долара, който ще бъде предназначен да подкрепя финансово журналистически проекти на местни медии.", "date": "2019.01.15", "title": "Фейсбук ще инвестира 300 млн. долара в проекти, свързани с журналистика"}
{"url": "https://www.24chasa.bg/novini/article/7246261", "text": "По време на предстоящото си посещение в Русия турският президент Реджеп Тайип Ердоган планира да обсъди с руския си колега Владимир Путин сътрудничеството в рамките на изтеглянето на американските военни от Сирия. Това заяви днес турският президентски говорител Ибрахим Калън, цитиран от ТАСС и БТА. В рамките на еднодневното посещение на Ердоган в Русия на 23 януари той ще обсъди редица въпроси, включително ситуацията в Идлиб и сътрудничеството с Русия във връзка с решението на САЩ да изтеглят войските си от Сирия, каза Калън на пресконференция в Анкара.", "date": "2019.01.15", "title": "Ердоган ще обсъди с Путин изтеглянето на американските военни от Сирия"}
{"url": "https://www.24chasa.bg/novini/article/7246282", "text": "Археолози откриха две гробници от древноримската епоха в пустинята в Египет, западно от река Нил, съобщиха Асошиейтед прес и ДПА. От министерството по въпросите на паметниците на културата на Египет поясниха, че разкопките са извършени на обекта Бейр ал Шангала в оазиса Дахла. Едната гробница е построена от пясъчник и включва 4 погребални камери, в които са открити древни човешки кости, газени лампи и глинени съдове, докато другата е построена от тухли от кал, а стените й са украсени с рисунки, изобразяващи мумифициране, информира БТА. Разкопките на обекта започнали през 2002 г.", "date": "2019.01.15", "title": "В Египет са открити две гробници от древноримската епоха"}
{"url": "https://www.24chasa.bg/novini/article/7246296", "text": "Бумът на кредитирането от 2018 г., свързан с ниските лихви, ръста на икономиката, на доходите и конкуренцията между банките, носят увеличаващи се рискове. Това предупреждение е записано в последното издание на БНБ “Банките в България”, което оценява сектора към септември 2018 г. Преките рискове са свързани с очакванията за наближаваща рецесия и предстоящо повишаване на лихвените нива. Косвените пък са свързани с външни шокове от спад на икономическата активност в еврозоната, Брекзит, търговската война САЩ - Китай и САЩ- Русия. Най-високи са опасностите при ипотечните заеми, които са дългосрочни и при които ръстът през миналата година бе най-голям - близо 10%. Към септември заемите са с 1,4 млрд. лв., или с 12,6% ръст спрямо септември 2017 г., а общият им размер е над 60,3 млрд. лв., отбелязват от централната банка. За предпоследното тримесечие на 2018 г. заемите за граждани са с 375 млн. лв. повече, фирмените с 537 млн. лв., а за други финансови предприятия - с 414 млн. л 3,4 млрд.лв. е нетният размер на необслужваните кредити, което е 4,1% от всички нетни заеми, отбелязват от централната банка. Капиталът на банковата система покрива изцяло техния размер. Въпреки това от БНБ препоръчват на банките да спазват консервативни кредитни стандарти Причините са две - делът им все още е над средния за ЕС, а при някои кредитни институции високите стойности са съчетани и с по-ниско от средното за системата покритие с обезценка. През септември м.г. БНБ обяви, че ще увеличи до 0,5% антицикличния буфер. Това означава, че за всеки заем се отделят по 0,5% като резерв. Намерението бе увеличението да влезе в сила от октомври т.г. Впоследствие срокът бе изтеглен за януари, а за 10 банки той бе вдигнат до 0,75%. От анализа става ясно, че планът на БНБ е размерът му да се вдигне до 1% от 2020 г. В края на септември м.г. общата натрупана обезценка в банковата система бе 4,6 млрд. лв. Общите активи на банките достигат 103,2 млрд., като през третото тримесечие на м.г. са се увеличили с 3,1 млрд. лв. Въпреки ниските лихви по депозити, които са близо до нулата, спестяванията растат - към септември те са с 2,4 млрд. лв. повече в сравнение със септември 2017 г. и достигат до 88,6 млрд. лв. От БНБ очакват свиване на разликата при лихвите по депозити и кредити Ръстът на жилищните заеми има принос в увеличаване цените на имотите, което стимулира търсенето на още кредити за покупка, предупреждават централните банкери. Адаптираме кредитните си стандарти, те са достатъчно консервативни, така че да не допускат прекомерно и неразумно отпускане на заеми, което да застраши системата, коментираха от Асоциацията на банките. Във вторник една от имотните агенции - Arco Real Estate, отчете 7,1% спад в броя на запитванията за покупка на имот през четвъртото тримесечие на 2018 г. спрямо предходното. Според брокерите ръстът на цените на имотите през 2018 г. е бил с 6,3% по-нисък от предходната година. В началото на 2018 г. той бе стигнал до 8,5% и това поставяше България на 10-о място в ЕС, а в края на годината страната ни отстъпи на 12-о място.", "date": "2019.01.15", "title": "БНБ: Внимавайте със заемите за жилища, лихвите ще се качват"}
{"url": "https://www.24chasa.bg/novini/article/7246308", "text": "Председателят на Европейската комисия Жан-Клод Юнкер се върна днес по-рано от предвиденото в Брюксел от Страсбург, за да изчака резултата от гласуването тази вечер в британския парламент на споразумението за излизане на Великобритания от ЕС, предложено от министър-председателката Тереза Мей, предаде Ройтерс, цитирана от БТА. \"Юнкер се върна в Брюксел днес следобед, за да реагира на ситуацията след гласуването в британската Камара на общините. Важно е, че той е на разположение и ще работи в Брюксел в следващите часове\", написа в Туитър негов говорител. Предвидено бе председателят на ЕК да участва заедно с испанския премиер Педро Санчес в дебати за бъдещето на Европа рано утре сутринта в Европейския парламент. В Лондон говорител на Тереза Мей каза, че тя няма планове да ходи в Брюксел утре, съобщи Ройтерс.", "date": "2019.01.15", "title": "Юнкер се върна в Брюксел, чака резултата от гласуването в британския парламент"}
{"url": "https://www.24chasa.bg/novini/article/7246378", "text": "Поисканото от БСП спиране на процедурата за концесиониране на летище София не е предвидено в Закона за концесиите и няма правно основание. Това заяви министър Росен Желязков по време на брифинг. Министърът разясни, че концедент по процедурата е министърът на транспорта, а не държавата. Той уточни, че единственото което е предвидено, в периода от откриването на процедурата до определянето на концесионера е или прекратяването й, или нейното удължаване. До момента процедурата е удължавана 3 пъти, като законовите основанията са две – отстраняване на несъответствия в документацията или необходимост от допълнителни разяснения. Към настоящия момент е предвидено да се приемат заявления от кандидатите до 5 февруари 2019 г. „От БСП настояват Европейската комисия да провери концесионния договор за наличие на държавна помощ, това  е заложено в документацията, но на по-късен етап когато има определен концесионер, който печели процедурата и преди влизане на договора в сила. Прави се с цел комисията да се запознае с конкретните условия на офертите и избора на концесионер, така че ЕК да има основание да се произнесе по конкретни параметри, които са предложени по сделката, а не параметри по проект“, каза още  Желязков. Чак след нотификация на ЕК може да бъде подписан договор с избрания концесионер. По повод забраната за развитие на друго летище в радиус от 100 км от летище София, министърът обясни, че в процедурата е заложен ангажимент на държавата да не изгражда или предоставя на концесия друго държавно летище. Това не означава, че е заложено ограничение за изграждането на летища с частни инвестиции. Като пример министърът посочи, че в момента ГД „Гражданска въздухоплавателна администрация“ разглежда проект на инвестиционен план за изграждане на частно летище в рамките на София и ако генералният план отговаря на изискванията на закона, тази инициатива ще бъде одобрена и ще стартира изграждането. Колкото до отчуждаването на терени извън концесионната площ на летището,  Желязков обясни, че ако в периода на експлоатация се установи по голяма нужда от нови територии за летището, предвид изграждането на нови писти и съоръжения, е предвидено държавата да съдейства за отчуждаването на терени и приобщаването им към концесионната площ, но без да заплаща за тях. Той беше категоричен, че държавата няма да изгражда пътища, както се твърди, а ще съдейства при необходимост административно. Във връзка със сериозния обществен интерес, ви припомняме параметрите на концесията, които показват ползата за държавата и развитието на летището. Размерът на първоначалното концесионно възнаграждение е 550 млн. лв. без ДДС. Годишната концесионна такса ще бъде равна на по-голямото от двете: или не по-малко от 15 млн. лв. или сумата, определена като най-малко 10% от всички приходи от обекта на концесия. Тези 15 млн. лв. и 10% са минимума, тъй като кандидатите за концесията ще бъдат оценявани на базата на техните предложения. Очакваме годишното концесионно възнаграждение да е в още по-високи размери от заложените суми. Минималните инвестиции в обекта са в размер на 600 млн. евро за срока на концесията. Задължителна инвестиция е изграждането на нов Терминал 3 до 10-та година от началото на договора, както и строителство на нова писта, ако проучването на трафика до петата година покаже необходимост от такава. Към момента съществуващата инфраструктура на летище София е надвишила своя проектен капацитет, поради което са необходимо да се направят значителни инвестиции, за да може летището да се справи с очаквания ръст. Държавата няма възможност да осигури тези средства и логичното решение е да се привлече частен оператор, който да инвестира в обекта и да заплаща годишно концесионно възнаграждение на държавата. Политически спекулативно е твърдението, че концесията се прави, за да се разграби дружеството, напротив, при нея държавата предоставя на частен партньор само правото да управлява летището. Цялата летищна инфраструктура, както и активите, остават публична собственост, включително всичко построено от концесионера, съобщават от министерството. Концесионирането на големи транспортни инфраструктурни обекти е постоянен приоритет на политиката на правителството за развитието на транспортния сектор в България. Възлагането на държавните концесии в сектора не е било и не следва да бъде самоцел. МТИТС ще продължи да осигурява ефективността на този процес и при въведените нови изисквания на националното и европейско законодателство, с оглед модернизиране, поддържане и развитие на ключовите обекти от транспортната инфраструктура.", "date": "2019.01.15", "title": "Желязков: Няма правно основание за спиране на концесията на летище София"}
{"url": "https://www.24chasa.bg/novini/article/7246192", "text": "Турските власти са решили да се обърнат към Интерпол, за да поискат задържането на турския баскетболист Енес Кантер, играещ в НБА в отбора на \"Ню Йорк Никс\", който е обвинен в принадлежност към \"терористична организация\", предаде АФП, като се позовава на Анадолската агенция, съобщи БТА. 26-годишният баскетболист редовно заявява подкрепата си за ислямския проповедник Фетхуллах Гюлен, когото турските власти обвиняват за организирането на опита за преврат в Турция през юли 2016 г. Истанбулската прокуратура е подготвила искане за екстрадиция, както и искане за издаване от Интерпол на червена бюлетина, която ще замени международната заповед за арест, издадена за баскетболиста. Прокуратурата е предала необходимите документи на компетентните власти в Анкара. Турция анулира през 2017 г. паспорта на Енес Кантер - явен противник на президента Реджеп Тайип Ердоган, и издаде заповед за арест на баскетболиста заради връзките му с Гюлен. Бащата на баскетболиста - Мехмет Кантер, бе задържан за кратко. Енес Кантер обяви на 5 януари, че няма да участва в пътуване на неговия отбор в Лондон, тъй като се страхува за живота си заради враждебното си отношение към Ердоган. Президентът на турската баскетболна федерация Хидайет Тюркоглу, който е и съветник на президента Ердоган, окачестви тези думи като \"клеветническа\" кампания срещу Турция. Турските власти преследват неотклонно привържениците на Гюлен, който живее в САЩ от около двайсет години. Десетки хиляди хора, заподозрени за връзки с Гюлен, бяха арестувани след опита за преврат.", "date": "2019.01.15", "title": "Турция се обръща към Интерпол, за да иска арест за баскетболист от НБА"}
{"url": "https://www.24chasa.bg/novini/article/7246121", "text": "Сомалийската ислямистка групировка \"Аш Шабаб\" пое отговорността за днешното нападение в кенийската столица Найроби. Това заяви говорител на групировката, цитиран от Ройтерс.  \"Ние стоим зад атаката в Найроби. Операцията продължава. По-късно ще дадем подробности\", заяви Абдиасис Абу Мусаб, говорител за военните операции на \"Аш Шабаб\". Асошиейтед прес също съобщава, че според групировката атаката все още не била приключила и в комплекса, който беше извършено нападението, все още имало нейни бойци. Загиналите при атаката срещу хотелския и офис комплекс в Найроби са най-малко трима, а един е ранен, съобщи кенийският вестник \"Стар\", цитиран от ТАСС и БТА.  На мястото са пристигнали полиция, специални части, пожарни и медицински екипи, а в небето над комплекса кръжи хеликоптер. Евакуацията на хората от комплекса продължава и всички подстъпи към него са затворени. Евакуират се и хората от околните сгради. Правоохранителните органи вече обявиха, че разглеждат версията за терористичен акт.", "date": "2019.01.15", "title": "Сомалийските ислямисти поеха отговорност за нападението в Найроби (Снимки)"}
{"url": "https://www.24chasa.bg/novini/article/7246122", "text": "Министърът на правосъдието Цецка Цачева е заявила, че необходимостта от реформиране на пенитенциарната система е възприета от българските власти като въпрос от национално значение, съобщиха от пресцентъра на ведомството. Цачева е казала това по време на работна среща у нас с преседателя на Европейския комитет за предотвратяване на изтезанията и нечовешко и унизително отнасяне или наказание /КПИ/ Микола Гнатовски. Министърът е допълнила, че са постоянни усилията за справянето с идентифицираните от КПИ проблеми в местата за лишаване от свобода. И е казала, че препоръките на комитета са обективни и че те помагат за отстраняване на констатираните слабости. Председателят на КПИ е благодарил на Министерството на правосъдието и на ГДИН за отворения диалог и за доброто сътрудничество. Той е заявил още, че КПИ оценява високо постигнатия напредък в някои аспекти на реформата в пенитенциарната система и е потвърдил позицията на Комитета, че той е в готовност да помага на България за преодоляване на трудностите. Целта на срещата е била обсъждането на мерките, предприети от страна на българските власти за изпълнение на препоръките по доклада на Комитета от есента на 2017 г., както и допълнителното насърчаване на сътрудничеството между българските власти и КПИ. По време на разговорите са били отбелязани плановете за изграждането на център за обучение и пилотен затвор край София. Правосъдният министър е заявила, че се търсят различни варианти, с които да се отговори на препоръките за състоянието на Софийския затвор и двата най-големи ареста в страната - тези в София на бул.\"Г.М. Димитров\" и на ул. \"Майор Векилски\". По време на срещата е била изтъкната още ролята на изготвената Стратегия и План за действие за подобряване на медицинските грижи в затворите, както и съответното обучение на персонала. По отношение на подобряване на инфраструктурата в местата за лишаване от свобода са били посочени дейности в краткосрочен план: изграденият нов арест на територията на затвора в Сливен за 40 задържани лица, който предстои да бъде открит в началото на април, новият арест в затвора в Стара Загора за 56 задържани лица, който предстои да бъде завършен до края на този месец, продължаващият ремонт на корпуса на затвора в Пазарджик, който ще подобри значително битовите условия на лишените от свобода и др. Посещението на делегацията от Съвета на Европа у нас ще продължи с работни срещи и с други институции, допълват от правосъдното министерство.", "date": "2019.01.15", "title": "Цачева: Нуждата от реформа на наказателната система е от национално значение"}
{"url": "https://www.24chasa.bg/novini/article/7246154", "text": "Любовна драма от типа „Дързост и красота” се разигра в пловдивския окръжен съд, където дизайнерката Миглена Каканашева-Мегз припадна в знак на любов към гаджето си Румен Рончев. Той обжалва ареста си и Каканашева се появи, като обясни, че е дошла да го подкрепи. Там беше и съпругата му. „Любов, обичам те много”, прошепна тя, когато извеждаха бизнесмена от залата. Той обаче не отвърна на чувствата й, дори не я погледна. В този миг тя се свлече и близките й тръгнаха да я плискат с вода. „Тази циганка прави циркове”, не издържа Зорница, съпругата на бизнесмена. Любовната драма лъсна след обвинението на прокуратурата, според което Мегз тръгнала да прави застрахователна измама, обявявайки, че джипът й е откраднат. Мощното возило било открито в имот на братовчеда й Антон Лесов. За съучастник на Каканашева е сочен любовникът й Румен Рончев, който притежава две транспортни фирми. Засега само той е в ареста, а любимата му е на свобода под парична гаранция от 10 000 лева. Лесов пък е с мярка „подписка“. Пловдивският окръжен съд отказа да пусне бизнесмена на свобода и потвърди определението на по-долната инстанция. Преди да почне делото Мегз обясни, че е дошла да подкрепи мъжа, когото обича и допълни, че той се развеждал със съпругата си. Според Зорница Рончева обаче Каканашева отдавна не е любовница на мъжа й. Докато той бил зад решетките, Мегз се опитвала да му открадне бизнеса.    ", "date": "2019.01.15", "title": "Любовна драма в пловдивския съд,  Мегз припада (Видео)"}
{"url": "https://www.24chasa.bg/novini/article/7245913", "text": "Руски и американски дипломати завършиха днес в Женева консултации в междуведомствен формат по датиращия от периода на Студената война Договор за ликвидиране на ракетите със среден и малък и обсег (ДЛРСМ), от който САЩ искат да се изтеглят, предаде Франс прес. Срещата се проведе при закрити врата в руската мисия, казаха няколко запознати източници. \"Русия и САЩ ще проведат консултации по Договора за ядрените ракети със среден обсег в Женева на 15 януари\", обяви по-рано в Туитър руският заместник-министър на външните работи Сергей Рябков в Туитър, предаде БТА. Американският заместник-държавен секретар Андреа Томпсън, която отговоря за контрола на въоръженията и международната сигурност, посочи в туит, че тя оглавява делегацията на САЩ в Женева. Консултациите се проведоха на фона на ултиматума, поставен от Съединените щати на Русия през декември. Вашингтон даде на Москва 60 дни да изпълни договора, като заплаши, че в противен случай ще се оттегли от споразумението. Договорът изключва използването на ракети с обсег от 500 до 5500 км и сложи край на кризата, избухнала през 80-те години на миналия век заради разполагането на съветски ракети СС-20 с ядрени бойни глави, насочени към западните столици. НАТО и САЩ обвиняват Русия, че нарушава договора, като разработва нова ракетна система - обвинения, отхвърляни от Москва като неоснователни. Според генералния секретар на НАТО Йенс Столтенберг тези ракети могат да ударят градове в Европа няколко минути след изстрелването си от вътрешността на Русия и могат да носят ядрени заряди. Москва отхвърля тези обвинения и на свой ред обвинява Вашингтон в нарушаване на договора. На 4 декември американският държавен секретар Майк Помпейо заяви, че САЩ ще преустановят изпълнението на задълженията си по споразумението, ако до 60 дни Русия не започне отново да го спазва. По този начин, в началото на следващия месец, Вашингтон може да започне обратното броене до излизането си от договора.", "date": "2019.01.15", "title": "Русия и САЩ се консултираха по Договора за ядрените ракети със среден и малък обсег"}
{"url": "https://www.24chasa.bg/novini/article/7245931", "text": "Транспортно споразумение в размер на 230 милиона евро ще бъде подписано по време на предстоящото посещение в Сърбия на руския президент Владимир Путин. Това съобщи сръбският министър на строителството, транспорта и инфраструктурата Зорана Михайлович, цитирана от ТАСС и БТА. Сред многото проекти, които ще бъдат подписани по време на посещението, фигурира транспортно споразумение в размер на 230 милиона евро, което се отнася за електротехническите работи по участъка Стара Пазова - Нови Сад. Очаква се тези работи да приключат в края на 2021 г. Също така е много важен проектът за диспечерски център, за реализацията на който работим от над две години, каза Михайлович. Президентът на Сърбия Александър Вучич съобщи наскоро, че очаква руския президент Путин на посещение в Белград на 17 януари. Последната среща на двамата лидери се състоя в Москва на 2 октомври 2018 г., припомня ТАСС.", "date": "2019.01.15", "title": "Русия и Сърбия ще подпишат транспортно споразумение в размер на 230 млн. евро"}
{"url": "https://www.24chasa.bg/novini/article/7245939", "text": "Да отпадне забраната за публикуване на социологически данни в реално време на изборния ден в печатните, електронни и информационни медии. Такава промяна в Изборния кодекс са внесли от ГЕРБ. Инициативата за промяната е на \"24 часа\", който внесе предложението до депутатите от медийната комисия от всички групи още в първия работен ден на този парламент. Конкретни вносители на промените са Диана Саватева, Ивелина Василева,  Димитър Бойчев, Ася Пеева, Галя Василева и Иван Вълков от ГЕРБ. В мотивите на вносителите се подчертава, че промяната се внася заради наложилата се практика в различни социални мрежи през целия изборен ден да се публикуват данни, което пораждало неравнопоставеност между тях. Изменението е мотивирано и с данни от доклад на Централната избирателна комисия (ЦИК) в периода 2015-2017 г., че ЦИК е била сезирана с множество сигнали за публикуването и оповестяването на резултати от социологически изследвания в деня преди изборите и в изборния ден. Те се появявали в страниците на търговски електронни медии, както и чрез препращането към профила на доставчиците на такива медии в социалните мрежи, като в значителна част от случаите оповестяването на данните от социологическите проучвания се представя под формата на алегорични образи на предмети, животни, населени места и други. Днес е последният срок за внасяне на промени в Изборния кодекс между първо и второ четене.", "date": "2019.01.15", "title": "Идеята на \"24 часа\" влиза в закон: Да падне забраната за огласяване на междинни резултати в изборния ден"}
{"url": "https://www.24chasa.bg/novini/article/7245938", "text": "Генерал Авив Кохави встъпи в длъжност днес като нов началник на генералния щаб на израелските въоръжени сили, предаде Асошиейтед прес. Той обеща под негово командване армията да бъде \"смъртоносна, ефикасна и иновативна\" предвид тежките предизвикателства по израелските граници. \"Обещавам да вложа цялата си енергия във взискателен и критичен подход, чрез който да укрепя нашата отбрана и да я приспособя към предизвикателствата на настоящето и бъдещето\", заяви Кохави. \"Ще направя това, фокусирайки се върху повишаването на възможностите ни да нанасяме удари по нашите врагове и върху това да имаме смъртоносна, ефикасна и иновативна армия, която да запази смисъла на съществуването си и своята уникалност\", каза той, цитиран от БТА. На днешната церемония, която се състоя в сградата на генералния щаб на израелските въоръжени сили в Тел Авив, Кохави бе произведен в чин генерал-майор и с това стана 22-ият началник на израелския генщаб. Той заменя на поста генерал-лейтенант Гади Айзенкот, който излиза в пенсия след 40 години военна служба. Началниците на израелския генерален щаб обикновено заемат този пост до четири години. В последната седмица на Айзенкот на тази длъжност беше открит, според израелската армия, шестият и последен тунел на Хизбула към Израел. Айзенкот обяви още, че Израел е нанесъл удари по хиляди ирански цели като част от завоя в политиката си към пряка конфронтация с Иран, а не само с неговите съюзници - групировките Хизбула в Ливан и Хамас в Газа, отбелязва Асошиейтед прес. Петдесет и четиригодишният Кохави е бивш началник на военното разузнаване, както и на северното командване на израелската армия, а за последно бе заместник на Айзенкот. Той беше и командир на дивизия при израелското изтегляне от ивицата Газа през 2005 г. Приписва му се заслугата, че в началото на миналото десетилетие като командир на парашутна бригада е разработил тактика, при която десантчиците да разбиват с чукове стените между домовете в палестинските бежански лагери на Западния бряг, за да могат по този начин да се придвижват между тях и същевременно да лишават разположените евентуално наоколо снайперисти от добра видимост.", "date": "2019.01.15", "title": "Новият шеф на израелските военни сили: Ще направя армията смъртоносна"}
{"url": "https://www.24chasa.bg/novini/article/7245952", "text": "Мъж /70 г./ и съпругата му /67 г./ са откарани в болница след пожар в дома им в комплекса \"Меден рудник\" в Бургас. Пожарът възникнал около 14.00 часа днес. Това съобщиха от ОД на МВР в крайморския град. От там посочват, че вероятната причина за възникналото запалване е късо съединение в електрически контакт, в който е бил включен климатик. От пожара едната от стаите на апартамента е изгоряла. Двамата обитатели на жилището са обгазени и с екип на \"Спешна помощ\" са откарани в УМБАЛ-Бургас, където се установява здравословното им състояние.", "date": "2019.01.15", "title": "Възрастни мъж и жена са в болница \nслед пожар в дома им в Бургас"}
{"url": "https://www.24chasa.bg/novini/article/7245951", "text": "Румънският президент Клаус Йоханис заяви днес, че Западните Балкани ще представляват един от приоритетите на румънското председателство на Съвета на Европейския съюз, съобщава Аджерпрес. Йоханис, който разговаря с президента на Словения Борут Пахор, заяви, че двамата са обсъдили най-важните въпроси от дневния ред на ЕС, включително теми като Брекзита, колективната отбрана, Черноморския регион и Източното партньорство, предава БТА. \"Изтъкнах общата подкрепа към политиката на разширяване на ЕС към Западните Балкани в зависимост от изпълнението на критериите за присъединяване на страните от региона. В този контекст подчертах факта, че регионът на Западните Балкани ще представлява един от приоритетите на румънското председателство на Съвета на ЕС\", заяви румънският президент на съвместна пресконференция със словенския си колега. Той посочи, че Румъния и Словения имат много добри двустранни отношения. От своя страна Борут Пахор заяви, че Словения е готова да помогне на Румъния през шестте месеца, в които страната ще бъде ротационен председател на Съвета на ЕС. \"Това двудневно посещение, което идва няколко дни след официалното поемане на председателството на Съвета на ЕС от Румъния, представлява демонстрация на нашата подкрепа към Румъния и готовността ни да направим всичко, което е по възможностите ни, за да помогнем на Румъния през тези шест месеца и да направим всичко възможно за запазването на доверието в общото европейско бъдеще\", изтъкна словенският държавен глава. Двамата лидери също така са обсъдили следващата среща в рамките на инициативата \"Три морета\", която ще се състои през юни в Словения и в която според словенския президент ще участват над десет държавни глави и високопоставени представители на САЩ и Европейската комисия. Борут Пахор също така заяви, че би искал Румъния да стане член на Шенгенското пространство. \"Предишните критерии, определени в миналото за страните, които желаеха да бъдат членки, бяха изпълнени от Румъния, но ето че за Румъния ЕС наложи допълнителни условия. Ако Румъния иска да стане член на Шенгенското пространство, трябва да изпълни тези критерии, но Словения смята, че всички страни трябва да изпълняват тези критерии. Действително бих искал Румъния да бъде част от тази зона\", посочи словенският президент.", "date": "2019.01.15", "title": "Йоханис: Западните Балкани ще бъдат сред приоритетите на председателството ни"}
{"url": "https://www.24chasa.bg/novini/article/7245962", "text": "Две експлозии и престрелка избухнаха днес в луксозен квартал на кенийската столица Найроби, съобщиха местни медии, цитирани от Ройтерс и БТА. Засегнати са шикозният хотел \"Дусит\" и офис сграда. Местна телевизия показа пушек, който се издига над района. Взривът бил чут в радиус над 5 километра, предаде Франс прес. Засега не е ясно за какъв тип нападение става дума. Частен охранител обаче каза за АФП, че станалото е дело на \"бандити\".  Подпалени били и няколко автомобила. Началникът на полицията в Найроби Филип Ндоло заяви, че районът е изолиран заради подозрения за обир.", "date": "2019.01.15", "title": "Експлозии и престрелка в луксозен район на Найроби (Снимки+видео)"}
{"url": "https://www.24chasa.bg/novini/article/7245965", "text": "Националните флагове бяха спуснати до средата на пилоните и хора се подписваха в книги за съболезнования в кметствата в Полша и полските дипломатически мисии в чужбина, докато страната скърби за  , предаде Асошиейтед прес. В Гданск граждани полагаха цветя и цветя и се подписваха във възпоменателна книга в кметството. Правителството започна седмичното си заседание във Варшава с едноминутно мълчание. Междувременно министърът на вътрешните работи Йоахим Бруджински съобщи, че полицията е арестувала трима души, призовавали в социални мрежи за още убийства след покушението срещу починалия в понеделник Адамович. Бруджински окачестви арестуваните като интернет тролове и \"нестабилни\" личности, предаде БТА. В неделя вечерта по време на благотворителна проява бивш затворник се качи на сцената и прободе с нож Адамович три пъти в сърцето и коремната област. Преди да бъде задържан, нападателят каза по микрофона пред стотиците присъстващи, че това е отмъщение срещу опозиционната партия \"Гражданска платформа\", защото когато е била на власт, той е бил несправедливо вкаран в затвора през 2013 г. за банкови обири. Убийството на Павел Адамович хвърли Полша в потрес и скръб. То заплашва да засили политическото противопоставяне в страната, разделена между привърженици на управляващата дясна партия \"Право и справедливост\" и либералната \"Гражданска платформа\", отбелязва АП. Някои поляци казват, че управляващите също носят вина за покушението, защото често използват остри думи срещу своите критици, сред които бе Адамович. Представители на правителството и независими наблюдатели призовават към спокойствие, предвид криминалното досие на убиеца и неговото предполагаемо психично заболяване, отбелязва още АП.", "date": "2019.01.15", "title": "Полша скърби за убития кмет на Гданск, арестуваха трима, призовавали за още убийства"}
{"url": "https://www.24chasa.bg/novini/article/7246055", "text": "Бургаското пристанище да стане британско, след като Лондон напусне ЕС. Такава прагматична идея за след Брекзит разви евродепутатът и зам.-председател на ВМРО Ангел Джамбазки в кулоарите на Европейския парламент в Страсбург. Британските фирми ще искат да останат в ЕС и след Брекзит. Може да им се предоставят офиси и да се обслужват бързо \"на едно гише\", даде пример Джамбазки. При 10% данъци в България и възможност компаниите да продължат да търгуват без такси в рамките на ЕС интересът ще е огромен, категоричен е Джамбазки. Ако не го направим, тези фирми ще отидат в Ирландия, Франция или Германия, предупреди той.", "date": "2019.01.15", "title": "Джамбазки: Бургас да стане английско пристанище"}
{"url": "https://www.24chasa.bg/novini/article/7246054", "text": "Районна прокуратура - Сливен се самосезира по журналистически материали, според които бившата белодробна болница в града, която е и паметник на културата, се разграбва. Това съобщиха от Прокуратурата. По случая е разпоредена проверка, тъй като в материалите се съдържат данни за извършено престъпление от общ характер. Тя ще установи статута и състоянието на сградата, застрашена ли е от самосрутване, полага ли собственика дължимите по закон грижи за сградата, осъществява ли се контрол, застрашава ли сградата живота и здравето на преминаващите граждани, охранява ли се. Извършването на проверката е възложено на служители от ОД на МВР - Сливен, Община Сливен и РО на ДНСК в града. Тя трябва да бъде приключена в срок от 30 дни. След доклад за резултатите, наблюдаващият прокурор ще предприеме последващи действия. Сградата е собственост на търговско дружество с принципал министъра на здравеопазването, съобщи областният управител на Сливен Чавдар Божурски. Дружеството е в ликвидация от 2010 година, която не е приключила до днес. От областната и общинската администрация търсят решение за проблема, като променят ПУП на основната сграда и я обособят като самостоятелен имот. Сградата се намира на терен от 28 декара, върху който има и други изоставени постройки.", "date": "2019.01.15", "title": "Прокуратурата се самосезира по случая с белодробната болница в Сливен"}
{"url": "https://www.24chasa.bg/novini/article/7245991", "text": "Касиерка в сектор \"Пътна полиция\" на ОДМВР-Благоевград застава на съд за длъжностно престъпление. Тя прибрала за себе си 7680 лв., които й били дадени за т. нар. \"щастливи\" номера. Окръжна прокуратура е внесла за разглеждане в съда обвинителен акт срещу И. С. Тя трябвало да работи съгласно заповед за определяне на реда за даване на регистрационни табели с комбинация от цифри по желание, четири еднакви цифри или надпис по желание. За тази услуга се събирали определени такси. През периода от 2 септември 2014 г. до 2 юни 2015 г., касиерката, при работа по 39 преписки, предоставила регистрационни табели с избрана от заявителите комбинация от цифри, без документ, че е платена допълнителна държавна такса за тази услуга. Служителката прилагала към някои заявления платежни нареждания от други вносители за различни МПС или за първоначална регистрация за същото МПС с основание за плащане \"смяна на номер на автомобил или зачисляване в района\". С тези си действия обвиняемата целяла подадените по този начин заявления да бъдат одобрени. Тя получавала от собствениците на коли на ръка дължимите държавни такси. И. С. задържала събраните по неправомерен начин пари от държавни такси, като по този начин набавила за себе си 7680 лева.", "date": "2019.01.15", "title": "Съдят касиерка на КАТ в Благоевград, взела 7680 лв. от \"щастливи\" номера"}
{"url": "https://www.24chasa.bg/novini/article/7244576", "text": "Тотални бракми, които са ползвани по над 10 години, са полицейските патрулки в България. А една от най-популярните полицейски коли остава съветската машина лада, като все още дори има и жигулита в експлоатация - както първоначално през 70-те години се наричат ладите. Това става ясно от справка за автомобилите на МВР, която вътрешното ведомство предостави на “24 часа” по Закона за достъп до обществена информация. От тях обаче 3611 - или 88,4 на сто, са на повече от 7 години експлоатация. А повече от половината полицейски автопарк е минал 10 години експлоатация, показва справката, предоставена от министерството. С тях се патрулира, ходи се на престъпления, посещават се и редовно селата, в които няма управление или дори “квартален”. по пътищата. Именно такива са и по-голямата част от ладите, които продължават да се ползват от полицаите като патрулни автомобили. Общо съветските автомобили в МВР са 496, което прави над 10% от полицейския автопарк. И докато жигулитата или легендарните лади “петици” са сред екзотиката - с останали между 1 и 5 бройки в някои по-отдалечени управления, то джипът “Лада Нива” все още е хегемон за селските полицейски управления. От тези проходими автомобили над 300 бройки са в употреба. И всички те са с повече от 10-годишна непрекъсната експлоатация. Всъщност само ладите са повече от чисто новите коли на полицаите. Под 1-годишна експлоатация имат само 303 от патрулките. Повечето са новозакупените “Киа”, които бяха доставени миналата година по рамкова процедура за 1000 нови патрулки. Това стана след продължил повече от две години скандален търг на вътрешното министерство. Именно по този търг предстои да се обновява автопаркът на МВР. Вътрешното министерство обаче отказа подробности пред “24 часа” кога предстоят следващите доставки на нови коли за полицаите. Освен че е изключително стар, автопаркът на МВР е и Третата най-масова група коли освен чисто новите патрулки и старите лади са възпетите от “Ъпсурт” астри. От този модел на “Опел” се движат 645 патрулки. Всичките те вече са минали 7 години активна експлоатация. 175 пък са семейните ванове на ситроен “Ксара” и “Пикасо”, които бяха подарени на МВР преди доста години. Подобно е положението и с полицейските мотоциклети. От общо 386 мотора 259 са на възраст над 20 години, а в употреба са все още Под 5-годишни са единствено 14 беемвета на отряд “Сигма”. Още се водят на отчет и 5 мотора с кош “Иж Юпитер”. Още по-драматично е пък при пожарните автомобили. Там под 5-годишна възраст са само 149 пожарни, всички останали са в експлоатация повече от 20 години. Старият автопарк вдига изключително много разходите на МВР за ремонти и резервни части, показва още справката, предоставена на “24 часа”. Така например за периода 2014-2017 г., т.е. А през 2017 г. за резервни части и поправка на полицейските бракми са отишли 2,5 млн. лева, показват данните на вътрешното министерство. Всяко министерство или агенция в държавата са пазарували нови автомобили в последните 3 години, показват справки от ведомствата, поискани от “24 часа” по реда на Закона за достъп до обществена информация. Единственото ведомство, което не е купувало нови автомобили за чиновниците си през последните 3 години, е Министерството на външните работи. Вместо това е отделило пари за нови автомобили на част от посланиците и прибрало старите в София, за да се ползват от чиновниците тук. Министерството на финансите купува коли, но втора употреба. Така през миналата година са взели “Порше Кайен” от 2014 г. и беемвета, сред които и БМВ Х5 Един от най-богатите автопаркове е на създадената през 2017 г. Държавна агенция за електронно управление - 86 автомобила, като част от тях са купени през 2017 г. Останалите са преминали към агенцията от структурата на транспортното министерство, върху която се създаде новата агенция за изграждане на електронното правителство. 49 служебни коли с 24 шофьори има администрацията на Министерския съвет. В този автопарк не влизат колите на министрите, които са собственост на НСО, а не на правителството. МС предпочита при нужда да взема коли от други ведомства, а не да ги купува.", "date": "2019.01.15", "title": "Полицията още се вози на 496 съветски лади, чисто новите патрулки са 303"}
{"url": "https://www.24chasa.bg/novini/article/7246061", "text": "Варненският апелативен съд отмени определение на Окръжния съд – Добрич, от миналата седмица, с което спрямо Мартин И., разследван по досъдебно производство на Райнно управление на МВР–Албена, за притежание на марихуана, предназначена за разпространение, е била определена първоначална мярка за неотклонение „парична гаранция“ в размер на 2500 лева. Втората съдебна инстанция уважи протеста на Окръжната прокуратура-Добрич и наложи на обвиняемия най-тежката мярка за процесуална принуда „задържане под стража“. Пресслужбата на Апелативния съд – Варна, припомня, че при полицейска операция от офиса, нает от Мартин И.в курорта Албена, органите на реда иззели съхранявана на различни места близо 360 грама марихуана. Както първата, така и втората съдебна инстанция, намират, че събраните по делото гласни, писмени и веществени доказателства водят до обосновано предположение, че обвиняемият е съпричастен към предявеното обвинение. Притежанието на голямо количество забранено от закона вещество, предназначено за продажба е престъпление, тежко по смисъла на закона и с висока обществена опасност. Въпреки че Мартин е управител на фирма и реализира доходи, според разследващите той системно поддържал контакти с криминално проявени лица. Това обстоятелство мотивира съда за извода, че е реална опасността мъжът да са укрие от наказателно преследване. Независимо от представените доказателства за здравословните проблеми на обвиняемия, който има хронично заболяване и полага грижи за болен родител със 100 % инвалидност, въззивният съд намира, че според представената по делото съдебно-медицинска експертиза Мартин може да се лекува в следствения арест. Колкото до грижите за болния роднина, съдът намира, че няма доказателства, че обвиняемият е единственият, който може да полага грижи за него.", "date": "2019.01.15", "title": "Задържан с 360 грама марихуана отива в ареста, отменят паричната гаранция"}
{"url": "https://www.24chasa.bg/novini/article/7246086", "text": "Варненският апелативен съд отмени първоначалната мярка за неотклонение \"парична гаранция\" в размер на 2500 лева спрямо Мартин И. от балчишкото село Оброчище. Тя е била определена с решение на Добричкия окръжен съд миналата седмица, съобщават от апелативното съдилище. Мъжът е разследван по досъдебно производство на Районното управление на МВР - Албена за притежание на марихуана, предназначена за продажба. При полицейска операция от офиса, нает от Мартин И. в курорта Албена, органите на реда са иззели близо 360 грама марихуана, съхранявана на различни места. Въпреки, че Мартин е управител на фирма и реализира доходи, според разследващите той системно поддържал контакти с криминално проявени лица. Това обстоятелство мотивира съда за извода, че е реална опасността мъжът да са укрие от наказателно преследване. Независимо от представените доказателства за здравословните проблеми на обвиняемия, който има хронично заболяване и полага грижи за болен родител със 100 % инвалидност, въззивният съд намира, че според представената по делото съдебно-медицинска експертиза, Мартин може да се лекува в следствения арест. Колкото до грижите за болния роднина, съдът намира, че няма доказателства, че обвиняемият е единственият, който може да полага грижи за него. Втората съдебна инстанция уважи протеста на Окръжна прокуратура - Добрич и наложи на обвиняемия най-тежката мярка за процесуална принуда \"задържане под стража\". Това определение е окончателно.", "date": "2019.01.15", "title": "Задържаха разследван за разпространение на дрога от Оброчище"}
{"url": "https://www.24chasa.bg/novini/article/7246091", "text": "Общинският съвет на Добрич не прие на извънредното си заседание предложението на общината да се изтегли дългосрочен заем в размер на 2,5 млн. лв. със срок на погасяване до 6 години. Обезпечението по кредита е учредяване на залог върху настоящи и бъдещи вземания на община Добрич. Средствата са за довършването на блок „Добрич”, който чака това от 33 години. От 34 присъстващи съветници 20 гласуваха „за”, 14 – „въздържал се”. Председателят на Общинския съвет Иво Пенчев не участва в гласуването, както сам обяви. Съветници от ГЕРБ предложиха общината да довърши блока със собствени средства, тъй като имала преходен остатък от м.г от 3,1 млн. лв. и преизпълнение на бюджета за м.г. с 10 процента. Довършването на блок „Добрич”, който се строи с общински пари, е замразено заради липса на средства през 2014 г. Става дума за 24 апартамента и 6 магазина. За да се приеме решението, беше необходим още 1 глас. Присъстващите на сесията представители на обезщетени и чакащи за апартаментите си собственици – около 30 семейства, изпаднаха в сълзи след решението на общинските съветници. Казаха, че не са им останали нито сили, нито нерви, нито здраве. Извън емоциите, после заявиха, че започват да водят дела срещу община Добрич за обезщетения. А в Страсбург ще водят дела за нарушаване на човешките права. Предложението на общината беше, освен тегленето на кредита, тя да предостави и свои обекти в блока на фирмата-изпълнител. Според последните справки, необходимите средства за завършването на сградата, която е в централната градска част, са около 4,5 млн. лв. В обезщетените семейства вече е пораснало трето поколение.", "date": "2019.01.15", "title": "Съветниците в Добрич не гласуваха\nобщината да тегли заем за завършването на жилищен блок"}
{"url": "https://www.24chasa.bg/novini/article/7246069", "text": "В Словакия 15 000 семейства останаха без ток заради падналия сняг. 20 общини обявиха втора степен на тревога за силен снеговалеж. Поради мощните ветрове и паднали дървета много електрически жици са скъсани,  Електротехниците работят от сутринта по възстановяване на електроподаването. Силният снеговалеж засегна и централна част на страната, където са повечето зимни курорти. Лошата пътна настилка доведе до пътен инцидент на границата с Полша. Автобус, превозващ деца катастрофира с лек автомобил. Няма сериозно пострадали, с изключение на водача на лекия автомобил.", "date": "2019.01.15", "title": "15 000 семейства останаха без ток заради снега в Словакия"}
{"url": "https://www.24chasa.bg/novini/article/7245383", "text": "Международните пазари посрещнаха току що отминалата Коледа с огромни загуби. Почти нямаше финансов анализатор, който да не си дърпа косите и да не предрича началото на следващата световна икономическа рецесия. Наистина, гледайки графиките на Dow Jones, DAX, Nikkei, Shanghai и S&P 500 положението изглеждаше плачевно. S&P 500 индекса пропадна значително, като регистрира най-тежката си коледа след голямата депресия. Dow Jones, индексът, който е синоним за представянето на американската икономика започна да пропада още през септември, когато от историческия си връх от 26458 пункта, се срина до 25115 през октомври, а след това до 21792 на 24.12.2018. Само през Коледа индекса се срина с почти 3%, като загуби над 653 пункта за няколко часа. Въпреки отличното представяне на всички индекси през първите 2 тримесечия на 2018 година, движени предимно от технологичните гиганти, които увеличиха драматично пазарната си капитализация, септември и октомври месец „попариха“ пазарите, като почти всички софтуерни компании регистрираха загуби, а от там и индексите в които същите са включени. Трудно могат да се обхванат всички компании и индекси, но гледайки по-отдалеч S&P 500, както и IFO World Business Climate индексите, ще видим, че възходът, корекцията и спадът на технологичния сектор е основната причина за движението. Всички Топ 10 технологични и „дигитални“ компании регистрираха загуби, включително Amazon, Facebook и Alphabet (компанията майка на Google). Търговската война на САЩ с Китай също оказва своето влияние, но в много по-малка степен (с жълто са отбелязани датите, на различните тарифи наложени от САЩ и Китай), а почти целия ръст е благодарение на технологичните гиганти, които до един отбелязаха загуби през октомври (червеното кръгче на графиката) . IFO индексът показва световния бизнес климат. Отново в третото тримесечие на годината се виждат големи загуби в сравнение с предишните тримесечия, заради корекциите на цената на акциите на технологичните компании, както и срива на цените на петрола. Рецесия или корекция Дотук изглежда сякаш че следващата световна икономическа рецесия предстои, или дори вече е започнала. Но не това показват данните. След черната Коледа на 2018, Dow Jones регистрира най-големия си ръст откакто съществува индекса, S&P се върна в „позитивната“ зона в първите дни на януари, NASDAQ върна позициите си отпреди резкия си спад. Но дали това е краткосрочен тренд или просто последния залог на инвеститорите преди голямата пропаст, изисква по-задълбочен поглед. Според Financial Times корекцията на S&P 500 индекса извън рецесия е около 16%. В момента същата тази корекция се движи между 8 и 12% спрямо октомври. Очакванията са, че индексът ще се задържи около тези нови коригирани нива и ако тръгне нагоре, то рецесията все още ще бъде страшна приказка за лека нощ. Dow Jones вече премина през своята корекция, като се движи под очакванията, но не и в меча територия, спрямо пика си в началото на 2018 година, когато отбеляза връх. Не на последно място от Централната банка на САЩ увеличиха основния лихвен процент 4 пъти и се очаква да продължат с тази си политика. За да затворят „дупката“ на количествените улеснения, лихвения процент трябва да скочи на 5% (в момента е едва 2.25% до 2.5%), преди инвеститорите дори да започнат да се притесняват. Намаляването на „безплатните“ пари се очаква да повлияе позитивно на вече негативната крива на доходността, която е един от основните признаци за предстояща криза. Златото, което основна алтернатива на инвестициите в акции и индекси се движи по-бавно от очакваното и намира конкуренция в лицето на държавните ценни книжа. С други думи, все още инвеститорите предпочитат дългови ценни книжа вместо физическо злато, което е най-добрата застраховка срещу криза. По-скоро цената на жълтия метал, се влияе от възстановяването на китайския юан, представянето на метала в Индия и вътрешната политика на Тръмп и в много по-малка степен от ситуацията с основните икономически индекси. Въпреки всичко,   си остава най-лесния и достъпен начин за съхранение на стойност независимо от икономическата ситуация. Разбира се, никой не може да предскаже пазара и редица анализатори от Wall Street са на мнение, че това „задавяне“ на пазарите в октомври и декември е само началото на още по-турбулентна 2019 година.", "date": "2019.01.15", "title": "Идваща криза или корекция на пазара е спада на международните пазари"}
{"url": "https://www.24chasa.bg/novini/article/7245617", "text": "Зимбабве може да има нужда от руска помощ за модернизиране на армията си в бъдеще, каза президентът на африканската страна Емерсън Мнангагва, който е на посещение в Москва, предаде Ройтерс. Асошиейтед прес отбелязва, че Мнангагва е дошъл в Русия с надежда да осигури дългосрочни заеми за страната си, която е изправена пред най-тежката икономическа криза от десетилетие. В Зимбабве избухнаха протести заради скока на цените на горивата, при които бяха убити петима души. Това са най-сериозните размирици след онези, които последваха изборите през август, припомня БТА. Зимбабвийският президент каза пред агенция РИА Новости, че при днешната си среща със своя руски колега Владимир Путин ще иска заеми, но не назова конкретна сума. Той също така възнамерява да покани руски компании да търсят газ и петрол в Зимбабве. Русия е подписала най-малко 19 споразумения за военно сътрудничество с африкански страни южно от Сахара след 2014 г., когато й бяха наложени западни санкции заради анексирането на Крим. Москва полага усилия също така да разширява икономическото и дипломатическото си сътрудничество с държавите от този регион, отбелязва Ройтерс.", "date": "2019.01.15", "title": "Президентът на Зимбабве ще иска заеми от Путин, за да модернизира армията си"}
{"url": "https://www.24chasa.bg/novini/article/7245666", "text": "Германската служба за защита на конституцията обяви официално днес, че партията „Алтернатива за Германия“ ще бъде проверена и евентуално поставена под наблюдение в цяла Германия. Подобни проверки вече се извършват в отделни клонове на „Алтернатива за Германия“, но за първи път като случай за контраразузнаването е обявена и цялата партия. Новината бе съобщена първо от берлинския вестник „Тагесшпигел“ и потвърдена от Франс прес. Все още не е взето решение за наблюдение, тече само проверка, повече информация шефът на контраразузнаването Томас Халденванг ще даде на пресконференция днес следобед. „Публични изказвания на членове на партията и открити връзки с дясно-екстремисткото движение „Идентитери“ трябва да се проверят щателно и да се прецени до каква степен и в какъв размер са дясно-екстремистките стремления в партията“, се казва в доклада на контраразузнаването, цитиран от медиите. Проверката е последната стъпка преди поставяне под наблюдение. При наблюдение контраразузнаването започва да работи с внедрени агенти, записи на разговори и съхраняване на данни. Младежката организация на АзГ „Млада Алтернатива“, както и групировката „Крилото“ около тюрингския шеф на АзГ Бьорн Хьоке вече са окачествени като достатъчно подозрителни за започване на наблюдение.", "date": "2019.01.15", "title": "Контраразузнаването се заема с „Алтернатива за Германия“"}
{"url": "https://www.24chasa.bg/novini/article/7245645", "text": "Най-малко 15 деца са загинали в Сирия през последния месец вследствие на \"отрицателните температури и липсата на медицински грижи\", според данни на Детския фонд на ООН (УНИЦЕФ), предаде ДПА. Тринадесет от децата са били на по-малко от една година. Най-малко осем от децата са починали в лагера Рукбан в Югозападна Сирия, където близо 45 000 души живеят при тежки условия в отдалечен пустинен район. В източната провинция Дейр аз Зур, седем деца са починали, след като семействата им избягали в района на Хаджин заради ескалацията на насилието, която доведе до изселването на близо 10 000 души от декември, предава БТА. \"Без надеждна и достъпна медицинска помощ, закрила и покрив над главата все повече деца ще умират ден след ден\", предупреди регионалният директор на УНИЦЕФ Герт Капелере. Той подчерта: \"Историята ще ни осъди за тези напълно предотвратими жертви\".", "date": "2019.01.15", "title": "Най-малко 15 деца загинали в Сирия през последния месец заради студа и липсата на грижи"}
{"url": "https://www.24chasa.bg/novini/article/7245663", "text": "В гръцкия парламент започна дебатът за вота на доверие към правителството, който беше поискан в неделя от премиера Алексис Ципрас след оставката на военния министър Панос Каменос и разпадането на коалицията СИРИЗА - Независими гърци, предаде БТА.  В началото на двудневния дебат, който трябва да завърши утре в полунощ, се изказа министър-председателят Алексис Ципрас, съобщава гръцката държавна телевизия ЕРТ. Той заяви, че когато сегашното правителство е дошло на власт през 2015 г., Гърция е била сянка на себе си, докато днес може да гледа на бъдещето с оптимизъм. Той отново посочи сред успехите на кабинета си изхода от кризата и спасителните програми, края на мерките за икономии и поставянето на икономиката на здрави основи. По въпроса за Преспанското споразумение, което стана повод за оттеглянето на подкрепата за кабинета от страна на партията Независими гърци, Ципрас заяви, че той уважава тези, които имат различно мнение, чиято позиция е въпрос на принципи и съвест, но не онези, които се преструват и променят мнението си с оглед на опозиционната си стратегия. Ципрас подчерта, че позициите им с Панос Каменос по въпроса за съставното наименование на северната гръцка съседка винаги са били различни, но въпреки различията им той уважава неговото мнение. Премиерът обаче се спря и на тези, които \"в продължение на 20 години обявяваха една позиция, гласуваха я в програмните декларации на правителствата си, прокламираха я на международни форуми като министри, а днес, само и само за да запазят партийното си заведение, се преструват, че са несъгласни, търсят да намерят аргументи там, където не съществуват\". Ципрас каза още, че от мандата на правителството остават още 9 месеца, през които трябва да бъдат завършени много важни дела. Сред тях той посочи планираните промени в конституцията, законодателството за отговорността на министрите, увеличаването на минималната заплата, облекченията за свободните професии, закона за защита на основното жилище на нередовните длъжници, както и приключването на дискусиите и прилагането на едно историческо споразумение с Гръцката православна църква с цел уреждането на отношенията между Църквата и държавата.", "date": "2019.01.15", "title": "Гръцкият парламент започна дебата \nза вот на доверие към кабинета"}
{"url": "https://www.24chasa.bg/novini/article/7245672", "text": "Шестдесет гости, повечето от датски ски клуб, и служители успяха тази сутрин да се евакуират невредими от двестагодишен хотел в Централна Австрия, след като лавина помете сградата, предадоха ДПА и Асошиейтед прес. На снимки, показани по австрийската телевизия О Ер Еф, се вижда как снегът е разбил прозорците и е нахлул по стълбището в хотела в австрийския курорт Рамзау. Нилс Лет-Сьоренсен, председател на датския ски клуб \"Хобро\", похвали персонала и местните спасители за бързото преместване на туристите в друг хотел. През последните две седмици в Австрийските Алпи наваля няколко метра сняг, което доведе до затваряне на много пътища и до висок риск от лавини, припомня БТА. В провинция Залцбург десетки хиляди граждани и туристи, включително в големия ски курорт Заалбах-Хинтерглем, останаха днес откъснати от шосеен транспорт. Снеговалежът отслабва, а в няколко райони предупреждението за опасност от лавини беше понижено с една степен от максималното \"най-високо ниво\" на \"високо\". Източната част на Швейцария, близо до австрийската граница, също се бори с лошото време. Четиригодишно момче в швейцарския град Нефелс оцеля при падане от балкон от 7 метра височина, съобщи местната полиция. Детето няма наранявания, защото падането било омекотено от снега и от влажната почва. Топлото, по-влажно време след дни на обилни снеговалежи, повиши риска от лавини в части от Южна Германия, Австрия и Швейцария. В Бавария топящият се сняг наводни няколко пътища и мазета в градчето Харбург, а през нощта река Вьорниц преля. От началото на годината десетки хора загинаха в лавини и свързани с лошото време инциденти в региона.", "date": "2019.01.15", "title": "Лавина помете 200-годишен хотел в Централна Австрия (Снимки)"}
{"url": "https://www.24chasa.bg/novini/article/7245726", "text": "Френският президент Еманюел Макрон ще даде днес в Нормандия началото на \"голям дебат\", необичайна инициатива на национално ниво, в опит да отговори на гнева на \"жълтите жилетки\", който разтърсва страната. Залогът е жизненоважен за Макрон, който се надява да съживи управлението си и да си възвърне инициативата след два месеца криза и сриващ се рейтинг, предаде БТА.  Тази първа поява на държавния глава извън Париж от един месец ще протече при засилени мерки за сигурност, а \"жълтите жилетки\" и синдикатите призоваха за протести на мястото на срещата. Областната управа забрани до утре всякакви публични събирания в западната община Гран Буртерулд, където президентът ще даде начало на дебата. В Руан, на около 30 км оттам, над 2500 \"жълти жилетки\" в събота преминаха в шествие в улиците на градския център и се стигна до сблъсъци със силите на реда и нападения над журналисти. От 14 ч. по Гринуич (16 ч. българско време) държавният глава ще изслуша повече от два часа кметовете на редица градове от региона, които ще изложат оплакванията на съгражданите си. На откриването на този голям дебат са поканени 600 местни избраници. Днес това нормандско градче с население 3500 души, което не се обслужва от никакъв обществен транспорт, ще стане първият етап от една обиколка на Франция, в която Макрон ще изслуша кметове от цялата страна на десетина подобни срещи. А дали ще разговаря и с местните жители? Всичко ще зависи от обстановката, заяви Елисейският дворец. Откакто понесе острите нападки на демонстранти в началото на декември в Пюи-ан-Веле, Централна Франция, Еманюел Макрон повече не се е срещал с обикновени граждани. Единственото изключение бе краткотрайна поява на коледния базар в Страсбург на 14 декември след атентата, който взе пет жертви. Изслушване \"Не е моментът да се крие, трябва да излезе сред хората, те не искат президент, който се е сврял в Елисейския дворец\", изтъкна правителствен източник. Ключовата дума е \"изслушване\". \"Думата ще имат кметовете, за да предадат тревогите на съгражданите си\", каза Елисейският дворец. Еманюел Макрон \"ни каза, че не възнамерява да говори, освен по съвсем конкретни поводи. Той е по-скоро във фаза на изслушване\", потвърди Ваник Берберян, председател на Сдружението на селските кметове на Франция, след като бе приет в Елисейския дворец. Сред събраните оплаквания водещи са въпросите за данъчна справедливост, по-точно връщането на данък върху имуществото на най-богатите французи, който е табу за президента, а също покупателната способност на пенсионерите и мобилността. Рисковете на упражнението При тази обиколка Еманюел Макрон ще бъде придружен от четирима министри, двама от които бяха натоварени вчера с воденето на големия дебат: министърът за местните власти Себастиен Лекорню и държавният секретар за екологичния преход Еманюел Варгон. Елисейският дворец не иска този дебат да изглежда като упражнение с предизвестен изход, както някои \"жълти жилетки\" и представители на опозицията обвиняват правителството. Затова президентът няма да се произнася по никой въпрос преди края на дебата в средата на март. Освен това във финалната фаза на дебата от 1 март нататък ще се организират\" регионални граждански конференции\". Редица колумнисти подчертават днес във френския печат рисковете от тази инициатива за президента. \"Ако се провали, вредите за него и за страната ще са огромни\", безпокои се Жан-Мишел Бугро от в. \"Репюблик де Пирене\". Лоран Боден от в. \"Алзас\" обаче смята, като мнозина други, че \"е в интерес на всички този дебат да даде резултат\". Президентът ще трябва сериозно да се постарае да убеди големия брой французи, които са убедени, че големият дебат е безсмислен, без значение дали подкрепят Макрон или \"жълтите жилетки\". Почти всеки втори французин възнамерява да участва в големия дебат, но само 31 процента смятат, че той ще доведе до изход от кризата с \"жълтите жилетки\", показва публикувано вчера изследване на института ЪпиниънУей.", "date": "2019.01.15", "title": "Макрон започва голям дебат в опит да отговори на гнева на \"жълтите жилетки\""}
{"url": "https://www.24chasa.bg/novini/article/7245743", "text": "Албания насърчава постигането на окончателно споразумение между Белград и Прищина, защото то ще направи възможно обединението на Албания с Косово, заяви албанският премиер Еди Рама в телевизионно предаване снощи по прищинска телевизия, цитиран от Танюг. \"Позицията ми е, че окончателното споразумение между Сърбия и Косово, което ще има като резултат признаването на Косово и окончателното му отделяне от историята със Сърбия, признато и гарантирано от САЩ и ЕС, е споразумението, което искаме\", каза Рама, предава БТА. \"Тук сме да подкрепим споразумението, подкрепяно и от онези, които вдъхнаха на Косово свобода и демокрация. Косово не е освободил президентът на Албания Илир Мета, а онези, които днес имат права и задачи, САЩ и ЕС, да стимулират двете страни към окончателно споразумение и на неговата основа Албания да се обедини с Косово\", каза албанският премиер. \"Разбирате ли това или не? С кого говоря тук, с кого?\", запита Рама.", "date": "2019.01.15", "title": "Еди Рама: Насърчаваме постигането на споразумение между Белград и Прищина"}
{"url": "https://www.24chasa.bg/novini/article/7244697", "text": "Подсъдимият за подкупи бивш шеф на ДАИ Цветелин Цветанов е един от кандидатите за ръководна длъжност в новата толсистема, показа проверка на “24 часа”.  Цветанов беше арестуван през март 2016 г. Тогава беше директор на Изпълнителната агенция “Автомобилна администрация” (ИААА, позната със старото си име ДАИ). Обвиниха го за ръководител на престъпна група, която събирала такса “спокойствие” от превозвачи и търгувала с шофьорски книжки. В дома на тъста му в Долни Дъбник разследващките откриха над 400 хил. лв., скрити в гардероб, а в апартамента му в София - 47 хил. лв. Цветанов стоя повече от 1 г. в ареста, а днес се явява като подсъдим с още 6-има негови подчинени в миналото. Следващото заседание е на 18 януари. Останал без работа, Цветелин Цветанов решил да кандидатства за нов висок пост, този път в Агенция “Пътна инфраструктура”. В края на ноември вече уволненият председател на управителният съвет Светослав Глосов обявява конкурс за началник на сектор “Контрол и правоприлагане” в Националното тол управление, което стартира с фал на 1 януари. Кандидатстват близо 100 души, но допуснати до конкурса са едва 17. Един от тях е точно подсъдимият за корупция Цветелин Цветанов. На 3 януари Цветанов и част от допуснатите се явили на тест за заемане на длъжността. Той обаче не го издържал, става ясно от публикуван в четвъртък списък. Така подсъдимият се разминава с шанса да стане началник в толсистемата.  От АПИ не отговориха на въпрос на У24 часаФ дали имат изискване към кандидатите си да не са подсъдими за престъпления. Уточняват, че на първо място е класиран друг кандидат, а не Цветелин Цветанов. Комисията за незаконно придобито имущество (КПКОНПИ) вече е завела дело срещу Цветелин Цветанов с иск за два имота и налични пари в банкови сметки за общо 471 хил. лв., научи “24 часа”. То ще се води в Пловдивския окръжен съд и стартът е на 11 март, учочняват от КПКОНПИ. Един от имотите на бившия шеф на ДАИ, който е заплашен от конфискация, е рибарник от 34 дка край Долни Дъбник. Оказало се, че веднага слес като напуснал ареста, го продал на тъста си Цецо Гетов и тъщата Нелка Гетова. Те живеят в градчето до Плевен. В гардероба на спалнята им разследващите откриха 400-те хил. лв., за които се предполага, че са от подкупи. След като КПКОНПИ проверили сделките, поискали от съда да развали договора на продажба на рибарника и сделката е обявена за недействителна в края на м.г. Причината е, че парите за нея са с престъпен произход.", "date": "2019.01.15", "title": "Началник в толсистемата искал да става Цветелин Цветанов - подсъдим за подкупи бивш шеф на ДАИ"}
{"url": "https://www.24chasa.bg/novini/article/7245744", "text": "Служители на РУ-Своге задържаха 62-годишен, умъртвил домашно куче. Около 8.20 часа вчера столичанка се обърнала за помощ към полицията, съобщавайки, че кучето й е било убито в двора на вилата й в с. Луково. Това съобщиха от пресцентъра на МВР. Веднага на място бил извършен оглед и след установяването на насилствено причинената смърт на животното, полицаите предприели незабавни издирвателни действия. Така нe след дълго бил установен и задържан извършителят на престъплението - 62- годишен софиянец, който направил пълни самопризнания. Срещу него е започнато бързо производство за извършено престъпление по чл. 325Б от НК.", "date": "2019.01.15", "title": "Хванаха 62-годишен, убил домашно куче в Софийско"}
{"url": "https://www.24chasa.bg/novini/article/7245727", "text": "Столични полицаи разкриха извършител на кражба от столичен търговски център. Действията по разследването стартирали в края на миналата година, когато служител от обекта подал сигнал в Четвърто РУ, че на 24 ноември от паркинга били откраднати бар маса и стол. В резултат на предприетите оперативни действия по образуваната преписка бил задържан 27- годишен плевенчанин. Откраднатите чужди вещи са намерени и върнати. Събраните материали по случая са подготвени за доклад в прокуратурата с мнение за налагане на административно наказание на основание чл. 218 от НК.", "date": "2019.01.15", "title": "Задържаха 27-годишен за кражба от търговски център в София"}
{"url": "https://www.24chasa.bg/novini/article/7245765", "text": "Турският президент Реджеп Тайип Ердоган заяви, че Турция подкрепя идеята за буферна зона от 20 мили по сирийско-турската граница и смята, че тази ивица може да бъде разширена допълнително, предадоха Ройтерс и турската частна телевизия НТВ. Ердоган каза това пред репортери, след като говори на заседание на парламентарната група на своята Партия на справедливостта и развитието (ПСР). \"Ако САЩ поемат контрола на въздушното пространство, ние казахме, че можем да поемем цялата сигурност на сушата\", посочи той, цитиран от БТА. Турският лидер изтъкна, че темата за създаването на такава зона е била обсъдена с президента на САЩ Доналд Тръмп по време на телефонния им разговор снощи. По думите на Ердоган самият той е повдигал въпроса за подобна зона още по времето на администрацията на Барак Обама. \"Обама не направи нужните стъпки по въпроса; гледаше положително на това, но не предприе действия\", каза Ердоган. Сега, след като темата бе повдигната отново от президента на САЩ, турският лидер подчерта, че одобрява идеята. \"Може да се работи по въпроса, тези 20 мили може да бъдат допълнително увеличени\", добави той, без да уточни с колко. \"Няма да оставим зоната за сигурност на терористите. СЗН не могат да участват в такъв проект, те са терористи. Ще се работи заедно с коалиционните сили\", уточни още Ердоган. Американският президент Доналд Тръмп ядоса турците със свой пост в Туитър вчера, в който предупреди Турция за икономическа катастрофа, ако атакува кюрдите след изтеглянето на американските войски от Сирия. В същия туит Тръмп споменава за необходимостта да се създаде зона за сигурност от 20 мили. По-късно през деня Ердоган разговаря по телефона с американския си колега. Днес турският лидер окачестви проведения разговор като положителен и посочи, че двамата са се договорили да подобрят икономическите връзки помежду си. \"Вярвам, че снощи постигнахме историческо разбирателство с г-н Тръмп по всички тези въпроси\", каза още турският президент.", "date": "2019.01.15", "title": "Ердоган: Подкрепям идеята за буферна зона в Сирия"}
{"url": "https://www.24chasa.bg/novini/article/7245784", "text": "Около 75 години след масовия разстрел на унгарски евреи по бреговете на Дунав в Будапеща, израелски водолази започнаха днес издирвателна операция с надежда да открият тленни останки, предаде ДПА. Хиляди жертви на Холокоста бяха разстреляни в Дунав през зимата на 1944-45 г. от бандите на фашистката Партия на кръстосаните стрели, дошла на власт в Унгария с преврат през октомври 1944 г. Те били принуждавани сами да пробиват дупки в леда на замръзналата река в подготовка за своята екзекуция, предава БТА. Мисията за издирване на костите е инициатива на израелската доброволческа организация ЗАКА. Тя е основана от ортодоксални евреи със задачата да открива човешки останки, за да им осигури ритуално погребение. Водолазите ще използват със специални сонарни устройства, които може да се спускат на дълбочина до 150 м, да идентифицират обекти и да предават информация и данни за точното местоположение на оператора на уреда. Операцията бе уредена след 3-годишни преговори между ЗАКА и унгарските власти, за да се получи разрешение за провеждането й. Разрешението водолазите да започнат работа бе обявено след среща в Будапеща вчера между израелския вътрешен министър Арие Дери и унгарския му колега Шандор Пинтер. По-късно Дери се срещна с водолазите на брега на Дунав.", "date": "2019.01.15", "title": "Израелски водолази търсят жертви на Холокоста на дъното на Дунав в Будапеща"}
{"url": "https://www.24chasa.bg/novini/article/7245758", "text": ", вече е с изяснена самоличност. Първоначално у него не бяха открити никакви документи, но тази сутрин полицията установи неговата самоличност. Това е 41 годишният Владимир Илиев от близкото до Ракево с. Добруша. Той работел като международен шофьор и живеел с родителите си в селото. Наскоро Илиев се развел с първата си жена и тогава започнал често да изпада в депресия, твърдят местните. Преди седмица пък споделил пред приятели, че не вижда вече смисъл да живее по този начин и обявил, че сам ще сложи край на живота си. От полицията са категорични, че се касае за самоубийство, а не за нещастен случай, както първоначално се предполагаше. По случая вече е заведено и досъдебно производство.  ", "date": "2019.01.15", "title": "Ето кой е загиналият под влака край врачанското с. Ракево"}
{"url": "https://www.24chasa.bg/novini/article/7245793", "text": "Четиринадесет души бяха арестувани днес при полицейска операция в Барселона и съседното градче Игуалада, в североизточната испанска област Каталуния, срещу терористична клетка, подозирана, че е готвела атентат, предаде Франс прес, като се позова на регионалната полиция, предава БТА. \"Намерението на клетката е било да извърши атентат, но още се опитваме да разберем кои обекти\" може да са са били мишени, каза говорител на каталунската полиция Мосос д'Ескуадра. Тринадесет души са задържани в Барселона и един - в Игуалада, уточни говорителят, без да даде подробности за националността, възрастта и профила на арестуваните. Около 6 ч. тази сутрин (7 ч. българско време) регионалната полиция обяви, че е започнала \"антитерористична\" операция, в хода на която е извършила в Барселона и Игуалада 6 обиска, повечето от които в центъра на каталунската столица. Над 100 тежко въоръжени агенти с маски участват в операцията, провеждана по заповед на съдия следовател от мадридския специализиран наказателен съд, който се занимава с дела срещу тероризъм, \"терористични престъпления\" и \"престъпни организации\". В края на годината, по време на празниците, Барселона бе поставена в състояние на тревога след предупреждение от американските власти за риск от атентат, припомня Франс прес.", "date": "2019.01.15", "title": "Разбиха терористична клетка в Испания, 14 в ареста"}
{"url": "https://www.24chasa.bg/novini/article/7245788", "text": "В Германия е арестуван съветник на армията по подозрение в шпионаж в полза на Иран, предадоха Франс прес и Ройтерс, като се позоваха на прокуратурата. Задържаният е 50-годишният Абдул Хамид С., който е с двойно германско и афганистанско гражданство. Той е бил културен и езиков съветник към германската армия, предаде БТА. Заподозреният ще се яви пред съдия по-късно днес.", "date": "2019.01.15", "title": "Арестуваха съветник на армията в Германия, подозират, че е шпионирал за Иран"}
{"url": "https://www.24chasa.bg/novini/article/7245085", "text": "На 14 януари в Пекин заместник-директорът на Китайската космическа агенция и заместник главнокомандващ на проекта за проучване на луната У Йенхуа заяви, че благодарение на успеха на мисията на „Чан'ъ-4\", Китай започна 4-тия етап от проекта за изследване на Луната и далечния космос. До края на 2019 г. „Чан'ъ-5\" ще вземе проби от повърхността на Луната и ще се завърне. Около 2020 г. Китай ще изпълни първата задача за изпращане на сонда до Марс, предава  . У Йенхуа добави, че на 11 януари сондата „Чан'ъ-4\" и луноходът „Юту-2\" са се разкачили нормално и са се снимали взаимно. Изпратените изображения до Земята са били ясни и пълни, трансферът на данни от сондата протича нормално. У Йенхуа заяви, че Китай желае на основата на взаимната изгода, използването на космоса за мирни цели и инклузивното развитие заедно с международната общност да съдействат за развитието на световното космическо дело. Китай е готов да допринесе с иновации, идеи и сила за стимулиране изграждането на общата съдба на човечеството.", "date": "2019.01.15", "title": "Китай ще проведе първата мисия за проучване на Марс със сонда около 2020 г."}
{"url": "https://www.24chasa.bg/novini/article/7245344", "text": "Бюджет 2019 е с най-висока досега рамка за Русе. Това стана ясно на общественото обсъждане на проекта за финансиране на Община Русе за настоящата година. Бюджет 2019 осигурява повече средства за образование, здравеопазване, екология и социални дейности. „Това е бюджетът на една силна Община, който позволява да се изпълнява успешно както инвестиционната програма, така и програмите за социални дейности, здравеопазване, образование, екология, култура и всичко останало, което налага Русе като безспорен регионален и национален лидер. Рамката на бюджет 2019 е най-високата до момента и категорично показва ефективността на Общината – двигател, който устремено развива града и малките населени места“, заяви кметът Пламен Стоилов. Рамката на проектобюджета за 2019-та година е 113 990 993 лв., без преходен остатък (при първоначален бюджет за 2018 г.: 106 052 733 лв., без преходен остатък). Той е балансиран при осъществен анализ на приходите за 2019 г. и разчет на разходите, съгласно приоритетите, заложени в Програмата за управление и Общинския план за развитие на Община Русе. Акцентите в Проектобюджет 2019 г. включват продължаване на социалната политика на Общината (асистирана репродукция, подпомагане дейността на различни клубове и др.); изпълнение на заложените дейности в Инвестиционната програма (изграждане на ново улично осветление; ремонт и изграждане на детски и спортни площадки, спортни игрища; благоустрояване на междублоковите пространства и др.), както и изпълнението на ключови проекти по различни европейски програми. Наблюдава се ръст в шест функции - „Образование“, в която са осигурени и целеви средства в размер на 150 000 лв. за оборудване и ремонти, в т.ч. дворни пространства в детски градини; „Здравеопазване“, „Социално осигуряване, подпомагане и грижи“, „Жилищно строителство, комунално стопанство и опазване на околната среда“, „Почивно дело, култура, религиозни дейности“, „Икономически дейности и услуги“, като бюджетът осигурява и резерв за непредвидени и неотложни разходи в размер на 220 000 лв. Ключов акцент през настоящата година е успешното изпълнение на проектите, които ще преобразят облика на града чрез реконструкция и рехабилитация на пешеходната среда и изграждане на зона за обществен отдих; рехабилитация на два ключови булеварда в града – „Липник“ и „Трети март“; надграждане с втори етап на проекта за интегриран градски транспорт; ремонт на пет сгради от образователната инфраструктура и на сградата на Пантеона на възрожденците; традиционно, и през тази година, фонд „Малки населени места“ ще осигурява средства за проекти в размер на 320 хил. лв. и 700 000 лева за ремонт на уличната мрежа. Сред стратегическите обекти, включени в Инвестиционната програма на Община Русе за 2019 година са: Изграждане на голям плувен комплекс, изграждане на спортна зала със закрит басейн в СУ „Васил Левски“, енергийна ефективност на система за улично осветление на гр. Русе, обновяване на 20 бр. детски площадки и проектиране за обновяването на още 25, изграждане на 2 бр. площадки за фитнес на открито и на 2 бр. стрийт площадки, обособяване на зони за паркиране успоредно на ул. „Алеи Възраждане“ и други.", "date": "2019.01.15", "title": "Бюджет 2019 е с най-висока досега рамка за Русе"}
{"url": "https://www.24chasa.bg/novini/article/7245337", "text": "Съединените щати и Северна Корея планират тази седмица във Вашингтон среща на министерско равнище, на която да обсъдят организирането на втора двустранна среща на върха, след дълго ядрените преговори отдавна забуксуваха, съобщиха южнокорейски медии, цитирани от Ройтерс. Срещата между държавния секретар на САЩ Майк Помпейо и Ким Йон-чхол, високопоставен представител на КНДР, ще се състои в четвъртък или петък, пише в. \"Чосун илбо\", цитирайки неназован дипломатически източник. Очаква се двете страни да уговорят датата за втора среща на върха между американския президент Доналд Тръмп и севернокорейския лидер Ким Чен-ун. Пратеникът на КНДР вероятно ще се срещне и с Тръмп, пише \"Чосун илбо\", предаде БТА.  Новината бе съобщена и от южнокорейската агенция Йонхап. Според репортер на американската телевизия Си Ен Ен такава среща може да се състои тази седмица, но още не е окончателно уговорена.", "date": "2019.01.15", "title": "Обсъждат втора среща между Тръмп и Ким Чен Ун"}
{"url": "https://www.24chasa.bg/novini/article/7245339", "text": "В пленарната зала на гръцкия парламент се пренася днес политическото противопоставяне, което беше разпалено от обявеното от опозицията като \"режисирано\" оттегляне на Панос Каменос от правителството. Дебатът за вота на доверие започва в 12 часа на обяд във вторник и ще приключи в полунощ в сряда, след което ще започне поименното (явно) гласуване. Дискусията ще бъде открита от министър-председателя Алексис Ципрас, ще продължи с политическите лидери и ще завърши в полунощ в сряда. По време на двудневния дебат думата ще вземат парламентарните представители на партиите, както и депутати в съотношение пет от СИРИЗА, трима от Нова демокрация и по един от всяка партия. Показателно за позицията, която се очаква да заеме най-голямата опозиционна партия (Нова демокрация) са думите на Кириакос Мицотакис в интервю (по телевизионния канал АНТ1). Лидерът на водещата опозиционна партия директно обяви оставката на Каменос за режисирана (\"Ципрас и Каменос са в пълно разбирателство, става дума за един лош театър\") и призова депутатите да обмислят какво би означавало евентуалното даване на доверие на правителството: \"Да на Преспа(нското споразумение) и удължаване на живота на едно вредно правителство\". Мицотакис прогнозира, че съдейки, както се изрази, \"от декларациите на разнородната група, която беше намерена и иска да подкрепи г-н Ципрас\", последният ще получи доверието на парламента, но \"не и доверието на народа\". Затова, каза Мицотакис, \"чистото решение са избори сега.\" Запитан за предложението на Каменос към него да приеме условието за никаква употреба на името \"Македония\" (в названието на северната гръцка съседка), за да гладуват заедно вот на недоверие към кабинета, Мицотакис отговори, че Каменос, който вдига толкова шум за името \"Македония\", се колебае между смешното и трагичното, защото, когато имаше възможност да свали правителството и да не бъде подписано Преспанското споразумение, той не го направи. Почти едновременно с изявленията на Мицотакис, министърът на отбраната в оставка в интервю за телевизия STAR отправи (сдържана) критика към Алексис Ципрас, като каза, че той е имал ангажимент да не дава постове на кадрите, които напускат Независими гърци, остро нападна (министъра на туризма) г-жа Кундура, но същевременно увери, че няма намерение да отстранява Танасис Папахристопулос и Костас Зурарис, които са заявили, че ще кажат \"да\" в процедурата на вот на доверие. Променливата картина се допълва от процесите в Потами по отношение на позицията на депутата Спирос Данелис, който се срещна с лидера на партията Ставрос Теодоракис, който поиска от него \"да отговори до понеделник вечер\" и да изясни позицията си и окончателното си решение. Твърди се, че Теодоракис е заявил на Данелис, че позицията на Потами е да не даде вот на доверие на правителството, докато решението на парламентарната група за позицията на партията по отношение на Преспанското споразумение не се е променило, т.е. всеки депутат ще реши по съвест. Срещата е била необходима, пак според същите източници, защото Теодоракис е искал преди дебата в парламента за вота на доверие да узнае крайното решение на Данелис, доколкото ако той упорства да даде доверие на кабинета, с това не просто се разграничава от позицията на Потами, но и създава нова политическа ситуация. Депутатът Спирос Данелис отговори на Ставрос Теодоракис късно вечерта в понеделник, че ще даде вот на доверие на правителството по време на гласуването в парламента в разрез с линията на Потами. /БТА/", "date": "2019.01.15", "title": "Вотът на доверие към гръцкото правителство влиза в парламента"}
{"url": "https://www.24chasa.bg/novini/article/7245300", "text": "Турция продължава да струпва военни сили и техника по границата си със Сирия в подготовка на военна операция срещу сирийска кюрдска милиция, разглеждана от Анкара като терористична организация, съобщава електронното издание на турския в. \"Сабах\". Новите подкрепленията са изпратени от други окръзи към намиращия се при сирийската граница окръг Хатай. През декември турският президент обяви предстояща военна операция на Турция източно от р. Ефрат в Северна Сирия, като посочи, че страната вече е предприела действия за офанзива срещу Силите за защита на народа (СЗН). Оттогава продължава разполагането на сили по южната граница на Турция. Военен конвой от девет вагона, натоварени с гаубици и танкове, премина наскоро при строги мерки за сигурност през района на град Къръкхан в Хатай на път за граничните окръзи Шанлъурфа и Килис, предаде БТА. На 4 януари друг военен конвой, съставен от камиони, натоварени с танкове и бронетранспортьори, пристигна в Газиантеп, Южна Турция, от Килис. Според Турция СЗН и тяхното политическо крило - Партията на демократичния съюз, представляват разклонения в Сирия на Кюрдската работническа партия (ПКК), която от 1984 г. води въоръжена борба срещу турската държава, отнела живота на близо 40 хиляди души.", "date": "2019.01.15", "title": "В. \"Сабах\": Турция продължава да струпва военни сили по границата със Сирия"}
{"url": "https://www.24chasa.bg/novini/article/7245362", "text": "Издадените до момента актове във връзка с лицензионната процедура на проекта АЕЦ \"Белене\" запазват правното си действие и днес. Това каза председателят на Агенцията за ядрено регулиране /АЯР/ Лъчезар Костов на пресконференция. АЯР до момента е издала заповед за одобряване на избраната площадка и разрешението за проектиране. Следващият етап от лицензионната процедура за издаването на заповед за одобряване на техническия проект формално не е приключил. През 2008 г. проектът за АЕЦ \"Белене\" е бил представен в АЯР, заедно с междинния отчет за анализ на безопасността. До 2012 г. е била извършена много работа по тази лицензионна фаза. Направени са много анализи, експертизи и оценки, обясни Костов. Според него не повече от година би отнело, за да се извършат всички лицензионни дейности по проекта, ако има стратегически инвеститор, предава БТА. \"При практическото подновяване на действията за реализиране на проекта, процесът на лицензиране следва да продължи от фазата на одобряване на техническия проект на съоръжението, като се отчитат извършените досега действия, допълни Лъчезар Костов. По думите му в рамките на същата процедура трябва да се извърши нова оценка на проекта от гледна точка на действащите към момента изисквания. В момента титуляр на издадените лицензионни актове и този, който може да възобнови лицензионната процедура, е Националната електрическа компания /НЕК/, добави председателят на АЯР. Новата компания за изграждането на АЕЦ \"Белене\", каквото е намерението на правителството, ще бъде наследник на НЕК по отношение на лицензирането на проекта и ще може да ползва правата по издадените до момента лицензионни актове, информира Лъчезар Костов. Той се аргументира, че законодателството позволява стъпване на правоприемника на мястото на настоящия титуляр в незавършилите производства по издаване на лицензионните актове.", "date": "2019.01.15", "title": "Шефът на Агенцията за ядрено регулиране: Издадените лицензии за АЕЦ \"Белене\" важат"}
{"url": "https://www.24chasa.bg/novini/article/7245369", "text": "Известна адвокатка от турски произход в Германия е получила смъртни заплахи от неонацисти, предаде Анадолската агенция, позовавайки се на нейни изявления пред германските медии. Седа Башай-Йълдъз е получила заплашително послание по факса, подписано с \"NSU 2.0\" - инициалите на неонацистката организация Националсоциалистически ъндърграунд. В съобщението се съдържали подробности за семейството й, информира \"Зюддойче цайтунг\". Башай-Йълдъз е казала, че това е втората смъртна заплаха, която получава от август, когато в друго съобщение по факса била заплашена със смърт двегодишната й дъщеричка, предаде БТА. През декември петима полицаи във Франкфурт бяха отстранени от длъжност по подозрения, че са използвали полицейските архиви, за да получат лична информация за адвокатката, и са споделили сведенията с крайнодесни екстремисти. Башай-Йълдъз представляваше в съда семействата на жертви на Националсоциалистическия ъндърграунд. Жертви на организацията станаха десет души - осем турци, един грък и един полицейски служител - в периода 2000-2007 г.", "date": "2019.01.15", "title": "Неонацисти заплашват със смърт турска адвокатка в Германия"}
{"url": "https://www.24chasa.bg/novini/article/7245377", "text": "Министерството на отбраната на Южна Корея публикува днес нова \"Бяла книга\" по въпросите на отбраната, в която не нарича Северна Корея \"враг\", предаде ТАСС, като се позова на комюнике на ведомството. Агенцията отбелязва, че това се случва за първи път, откакто се публикуват такива документи, предава БТА. В \"Бялата книга\", която прави равносметка на последните години и определя основните направления за развитието на отбранителната политика в бъдеще, се казва, че за врагове на Южна Корея се смятат \"силите, заплашващи суверенитета, териториалната цялост, народа и имуществото на страната\". Тази позиция се отличава от съдържанието на предишни \"Бели книги\", в които за враг на страната директно беше посочена Северна Корея с нейната политическа система и армия. В новия документ само се казва, че оръжията на КНДР за масово унищожение \"са заплаха за мира и сигурността на Корейския полуостров\". В \"Бялата книга\" се отбелязва, че през юли и ноември 2017 г. Пхенян е извършил изпитания на междуконтиненталните балистични ракети \"Хвасон-14\" и \"Хвасон-15\", които могат да застрашат територията на САЩ. В документа пише също, че Северна Корея \"притежава 50 килограма плутоний и големи количества обогатен уран\".", "date": "2019.01.15", "title": "В нова книга министерството на отбраната на Южна Корея не нарича КНДР \"враг\""}
{"url": "https://www.24chasa.bg/novini/article/7245378", "text": "Памучните семена, доставени на обратната страна на Луната с китайския космически апарат \"Чанъе-4\", поникнаха, съобщи Синхуа, цитирана от БТА.  Така първият в историята биологичен експеримент на Луната завърши успешно. Ръководителите на мисията казаха, че това полага основите за база на естествения ни спътник. Китайската космическа агенция разпространи снимка на кълновете памук сред други стръкове. Освен памучни семена \"Чанъе-4\" пренесе и други биологични образци за създаване на минибиосфера - семена от рапица, картоф, вид зеле, както и личинки на дрозофили и дрожди. Заради ограничения обем на космическия апарат, семената е трябвало да са с малки размери и да са от видове, устойчиви на ниска гравитация, радиация и големи промени в температурата. Експериментът с кълновете е в рамките на разработката \"Лунна минибиосфера\", избрана сред 200 претендента за първи биологичен проект. В него са участвали представители на 28 китайски университета. Лунният апарат \"Чанъе-4\" кацна на обратната страна на Луната на 3 януари.", "date": "2019.01.15", "title": "Памук поникна на Луната!"}
{"url": "https://www.24chasa.bg/novini/article/7245376", "text": "Сръбският президент Александър Вучич заяви, че за страната му е най-добре когато газопроводът \"Турски поток\" стигне до България, да бъде доведен до сръбската граница и газът да бъде транзитиран през газовия интерконектор в Сърбия, предаде Танюг. \"Нямам никакъв идеологически проблем. Дайте ми друг евтин газ, чакам това, но още не съм го видял\", каза Вучич в интервю за телевизия Пинк, предава БТА. Той посочи, че върху него се оказва натиск Сърбия да получава газ от остров Кърк /в Хърватия/, но той е двойно по-скъп и Вучич не иска да го купува заради политическата му цена. \"Най-евтин е газът на руснаците. Когато руснаците доведат \"Турски поток\" до България, ще платим да го доведат до нас. Затова предстоящото посещение на президента Владимир Путин /на 17 януари/ е важно. Нямам никакъв идеологически проблем. За разлика от други, моя работа са Сърбия и гражданите. Дайте друг по-евтин газ, но още не съм видял такъв\", каза той. Той добави, че когато пита защо трябва да плаща толкова висока цена за газ, а му отговарят, че трябва да разбира геополитическите отношения, веднага го заболява главата.", "date": "2019.01.15", "title": "Вучич: Когато \"Турски поток\" стигне до България, ще платим да го доведат до нас"}
{"url": "https://www.24chasa.bg/novini/article/7245397", "text": "Държавна служителка в МОН е организирала протеста на цигани срещу вицепремиера Красимир Каракачанов, на който вчера бе поискана оставката му. Лиляна Ковачева работи в Центъра за интегриране на деца и ученици от етническите малцинства към просветното министерство, на което е второстепенен разпоредител с бюджетни средства. Това призна самата тя в отговор на зам.-шефа на просветната комисия в НС доц. Милен Михов. Двамата кръстосаха шпаги в сутрешния блок на  . Ковачева заяви, че тя е подала жалбата срещу Каракачанов в Комисията за защита от дискриминацията, но в лично качество, и пак тя през социалната мрежа е организирала протеста за оставката му, но излязла в неплатен отпуск. \"Да, държавен служител съм, толкова ли е важно къде работя?\", каза с неохота тя на подканата на депутата от ВМРО да обясни къде работи. \"Излиза, че Вие в неработно време протестирате и казвате, че не сте си свършили работата в работно време? Вие работите по интегриране на деца. Протестирате в неработно време за това, че не сте си свършили работата\", възмути се човекът на Каракачанов. Ковачева призна още, че бюджетът на центъра за интеграция към министерството е в размер на 1 млн. лв., но не можа да обясни на водещия за какво точно са изразходвани тези пари, нито колко циганчета е върнала в училище. Тя продължи да настоява за оставката, не само за извинението на Каракачанов, защото погазвал законите на страната с незаконното събаряне на циганските къщи във Войводиново и с подстрекаване към етническо противопоставяне. Ковачева каза, че за нея няма значение как наричат етноса й - дали цигани, или роми. \"За мен е от значение, че ни нарече нагли и не уточни, така хвърля обвинение върху цялата общност\", коментира държавната служителка от ромски произход. Той подстрекава, хвърля невинни жертви. Пребиха един ром възрастен, само за това, че той призовава за такава престъпност\", обвини още вицепремиера отговорната за интеграцията на деца от цигански произход в училище. По думите й, децата от Златарица, които отишли вчера да сурвакат военния министър, били стресирани, че трябвало да го направят. Думите й провокираха насмешка у Михов. Стресирани щяха да бъдат, ако заради протеста бяха отменили сурвакането, парира депутатът от ВМРО, който заяви, че това е неговият избирателен район и много добре познава хората. В Златарица има нула процента циганска престъпност, а всички деца ходят на училище, каза депутатът, посочвайки, че там управлява неговата партия. Ами, дайте да го направим национален модел, съгласи се служителката на МОН.", "date": "2019.01.15", "title": "Държавна служителка от МОН организирала протеста срещу Каракачанов"}
{"url": "https://www.24chasa.bg/novini/article/7245405", "text": "Митнически служители на пункта в Малко Търново иззеха 30 000 недекларирани лева от шофьор на \"Порше Кайен\", управляван от датски гражданин. Това съобщиха от пресцентъра на митницата. Парите са били в багажа на водача на колата. Той се е опитал да напусне страната ни. Цялата сума в различни купюри е била в ръчната чанта на шофьора. От митницата съобщават, че когато служителите са открили парите, водачът се е държал агресивно. Имало е крясъци, блъскане на врати на автомобила и опит за нападение на митнически служител. Шофьорът е проявил неподчинение и агресия и към оказалите съдействие служители на Гранично полицейско управление Малко Търново, поради което е задържан в РПУ Малко Търново и срещу него е образувано досъдебно производство. Срещу датския гражданин, с адресна регистрация в България, са съставени два акта - за нарушение на Валутния закон и за нарушение на Закона за митниците за противопоставянето на митническите органи при изпълнение на служебните им задължения.", "date": "2019.01.15", "title": "Хванаха шофьор с недекларирана валута на пункта в Малко Търново"}
{"url": "https://www.24chasa.bg/novini/article/7245411", "text": "Турският президент Реджеп Тайип Ердоган сподели, че се е почувствал огорчен от туита на президента на САЩ Доналд Тръмп, в който той заплаши да съсипе икономически Турция, ако тя нападне сирийските кюрди, предаде турската частна телевизия НТВ. \"Някои послания през личния профил на г-н Тръмп в социална медия огорчиха мен и колегите ми\", заяви президентът на Турция в изказване пред парламентарната група на своята Партия на справедливостта и развитието (ПСР), предава БТА. Ердоган посочи, че е обсъдил тази тема в телефонния си разговор с Тръмп вчера. По думите му по време на разговора той е заявил пред американския си колега, че за разлика от Турция, която по думите му, приема с отворени обятия всички религиозни и етнически групи в Сирия, ПКК/СЗН потискат всички, които не спадат към тях. Това, както посочи турският лидер, е документирано, а документите са били изпратени на съветниците на Тръмп. Анкара разглежда сирийската кюрдска милиция Сили за защита на народа като една и съща организация с Кюрдската работническа партия (ПКК), която от 1984 г. води въоръжена борба срещу турската държава, отнела живота на близо 40 хиляди души. По този въпрос тя има разногласия със САЩ, които макар да признават ПКК за терористична групировка, я разграничават от СЗН, техен партньор в Сирия в борбата срещу \"Ислямска държава\". \"Президентът на САЩ отново потвърди изтеглянето на американските сили от Сирия в телефонния ни разговор вчера и решихме да продължим двустранните контакти по всички въпроси, засягащи Сирия, включително за зона за сигурност, която да бъде създадена от Турция по границата\", каза още Ердоган. Президентът заяви също, че Турция е нанесла сериозен удар на ПКК/СЗН в района на град Африн в Сирия и добави, че страната ще предприеме скоро действия и за прочистване на терористите на изток от р. Ефрат. \"ПКК/СЗН понесоха много голям удар по отношение на присъствието си в Африн\", каза той и добави \"Мирът не се постига с думи, а с действия\". По думите на Ердоган сега е ред терористичните елементи да бъдат премахнати и в Манбидж и в района на изток от р. Ефрат.", "date": "2019.01.15", "title": "Ердоган огорчен от туита на Тръмп с икономически заплахи срещу Турция"}
{"url": "https://www.24chasa.bg/novini/article/7245406", "text": "Нова програма за конкурентоспособност и малките и средни предприятия в ЕС предлага ЕК. 10% от предвидения ресурс за програмата от 4 милиарда евро да бъдат заделени за планинските региони и други региони с ограничения гласува снощи на извънредно заседание в Страсбург на Комисията по земеделие към ЕП. Предложението беше направено от Момчил Неков и беше прието с голямо мнозинство. „Финансирането и подпомагането на планинските региони в ЕС е наложително и жизнено-важно, защото малките и средни предприятия са единствена форма на заетост и трудова активност в тези региони, коментира евродепутатът, цитиран от офиса му. „Големите проблеми на малките и средни предприятия са достъпът до финансиране, намирането на работа ръка и наваксването с иновациите на пазара. Планинските региони са едни от най- засегантите от тези проблеми, като тук трябва да добавим и инфраструктурата. Това финансиране ще помогне на предприятията в планините да се справят по- лесно с проблемите и да запазят производството си на качествени и чисти храни, а и ще бъде превенция за обезлюдяването на, и без това, слабо населените планински райони.“, това каза Момчил Неков преди гласуването. Според него е неправилно да се третират по един и същи начин предприятията, които са в региони с ограничения, защото за функционирането им са необходими повече ресурси. „Мисля, че тези 400 млн. евро, са добро начало и ще бъдат от огромна полза за развитието на регионите, стига да бъдат усвоявани правилно и адекватно, за което държавите- членки трябва също да вземат съответните мерки. Това е нова възможност и финансова инжекция към вече съществуващите, за съжаление, недостатъчни мерки.“ добави още българския евродепутат. Предложението на ЕК за Регламент на Европейския парламент и на Съвета за създаване на програма за единния пазар, конкурентоспособността на предприятията, включително малките и средните предприятия, и европейската статистика и за отмяна на регламенти (ЕС) е за 4 милиарда евро, за подпомагане функционирането на вътрешния пазар, включително в процесите на глобализация, цифровизация и иновации. Програмата обединява дейности, финансирани по пет предходни програми в областите конкурентоспособност на предприятията, защита на потребителите, клиенти и крайни ползватели на финансови услуги, изготвяне на политиката на Съюза относно финансовите услуги и по отношение на хранителната верига, или по няколко бюджетни реда на Комисията, всички те свързани с вътрешния пазар и конкурентоспособността на МСП.", "date": "2019.01.15", "title": "400 млн. евро да бъдат заделени за планинските региони в ЕС, включително и за България"}
{"url": "https://www.24chasa.bg/novini/article/7245413", "text": "Спасители в Южна Испания прокопават днес хоризонтален тунел в опит да достигнат до дъното на дълбок и тесен сондажен отвор, където се надяват да намерят изчезнало два дни по-рано 2-годишно дете, предаде Асошиейтед прес, цитирана от БТА.  Дълбоката сто метра шахта е прекалено тясна за спускане на възрастен. Тя била издълбана миналия месец по време на проучване за вода и оставена необозначена. Мария Гамес, най-високопоставеният държавен служител в провинция Малага, каза, че новият тунел ще помогне на спасителите, които не успяха през нощта да извадят почва от кладенеца с тежка вакуумна техника. Твърда скала е попречила на машините да преминат по-нататък от 80 метра надолу в шахтата, обясни тя. Момченцето изчезнало в неделя по време на семейно събиране в планински район, североизточно от провинциалната столица град Малага.", "date": "2019.01.15", "title": "Испански спасители копаят тунел, за да \nстигнат до момченце, изчезнало в стометрова шахта"}
{"url": "https://www.24chasa.bg/novini/article/7245412", "text": "В 143 училища и детски градини в страната е преустановен учебният процес, съобщи пресцентърът на Министерството на образованието и науката. Заради висока заболеваемост от грип в 137 училища в Бургаска област днес няма да има учебни занятия. В три училища в област Пловдив няма да се учи заради влошени метеорологични условия. Това са Професионалната гимназия по икономика \"Тодор Г. Влайков\" и Основното училище \"Христо Г. Данов\" в село Клисура. В Професионалната гимназия \"Ген. Владимир Заимов\" в Сопот днес няма занятия заради силния вятър и ниските температури в училищната сграда. Лоши метеорологични условия са причина в две учебни заведения в Кюстендилска област също да няма учебен процес - в Основното училище \"Христо Ботев\" и в Детската градина \"Райна княгиня\" в община Невестино. Няма учебни занятия и в Детската градина \"Детелина\" в село Черно поле, община Ружинци, Видинска област. От 16 до 18 януари, включително, училищата в област Стара Загора, в област Шумен и в община Силистра ще бъдат в грипна ваканция. Пред обявяване на грипна епидемия са областите Ямбол, Перник и Пазарджик, информират от МОН.", "date": "2019.01.15", "title": "Затвориха 143 училища и детски градини заради грипа и студа"}
{"url": "https://www.24chasa.bg/novini/article/7245437", "text": "Мярката за неотклонение на отрядния командир на затворническия коридор 3Б Явор Драгнев от Варненския затвор бе променена за трети път след задържането му. След задържането му на 27-и август миналана година той беше под домашен ареста. При ново гледане на мярката му, окръжните магистрати го пуснаха срещу 5000 лв. парична гаранция, а Варненския апелативен съд, като последна инстанция, намали размера на гаранцията му на 1500 лв. Срещу 41-годишният Драгнев се води разследване за искане и получаване на подкупи от затворници. Според държавното обвинение той поискал 2000 лева от затворник, за да му осигури излизане на външен обект и това далеч не е единственият случай, в който служителят е предлагал да облагодетелства лишени от свобода срещу определена сума. Инспекторът искал пари, за да осигури на затворници промяна на режима им, възможност за работа, изготвяне на предложение за предсрочно освобождаване и други. За да получава парите, Драгнев задействал схема с участието на затворника Филип Филев и жена му Мюге Филева. Правени са постоянни срещи в килията на лишения от свобода без свидетели. Двамата са преценявали кои от затворниците са подходящи за искане на пари срещу действия, които да ги благоприятстват. Има доказателства, че Драгнев лично е казвал какви суми да бъдат искани и превеждани. Обясненията на Филева сочат как парите са стигали до инспектора. Понякога самият Драгнев участвал в разговорите с лишените от свобода. Отправял заплахи и оказвал психически натиск на затворниците, че ако разкрият действията му, „затворът ще им се види тесен“. Парите били превеждани на сметка, от която Мюге Филева ги теглила. Установени са 68 превода за периода от началото на 2017-а до юни 2018 година. Съучастникът на Драгнев е бил назначен за отговорник на коридора, в който се намирала килията му. Филев излежава 9-годишна присъда от 2015 година заради въоръжен грабеж, извършен в съучастие с още двама души, през 2012-а година. В хода на следствените действия са разпитани повече от 20 затворници. Според защитата техните показания разколебават обоснованото предположение, че Явор Д. е извършител на престъплението, за което е привлечен като обвиняем, но съдът намира, че на този етап само и единствено прокуратурата има компетентността да измени обвинението или да промени квалификацията.", "date": "2019.01.15", "title": "Отново промениха мярката за неотклонение на инспектор от варненския затвор"}
{"url": "https://www.24chasa.bg/novini/article/7245418", "text": "396 са молбите  за помилвания, подадени през миналата година, съобщи вицепрезидентът Илияна Йотова на среща с журналисти. От тях 366 вече са били разгледани. От началото на мандата на държавния глава Румен Радев през януари 2017 г., който с указ възложи на вицепрезидента това свое правомощие, до момента помилвани са 11 души. Последният случай е от януари т.г. \"В един месец може да дойдат по 100 молби, а в друг нито една\", уточни Йотова. Като деликатни казуси тя определи случаите, при които става въпрос за здравословното състояние на човек от семейството. Случвало се е дори комисията, която разглежда документите, да се свързва директно с шефове на болници, за да проверява дали такъв човек действително съществува, или в това лечебно заведение има такъв доктор, който е издал документа на близкия на лишения от свобода. Друг деликатен казус бил, когато семейството не живеело в България.  \"Желанието ни е да пипаме внимателно\", каза вицепрезидентът.  По нейни наблюдения броят на молбите от лишени от свобода се увеличава. Имало обаче дори и случаи на подадена молба от прокуратурата и омбудсмана.  Комисията ще отчете своята дейност в края на месеца. Заедно с това ще бъде направен и своеобразен анализ на престъпленията, които се извършват у нас, въз основа на документите, които пристигат в президентството. Наблюденията били, че все повече се увеличават случаите на престъпления, извършени под въздействието на наркотици, трафикът на хора, както и случаите на домашно насилие. В 3/4 от случаите на домашно насилие извършителите изобщо не разбирали защо са наказани. \"Употребата на наркотици не среща милост в очите ми\", обясни Йотова.", "date": "2019.01.15", "title": "396 осъдени подали молба за помилване през 2018 г."}
{"url": "https://www.24chasa.bg/novini/article/7245448", "text": "В личен план съм много щастлив човек, защото толкова години, след като не съм лидер на БСП, имам много приятели в партията, с които си говорим като другари, и комфортно, а отношението чисто човешки към мен е много позитивно. Имам много приятели в БСП и пожелавам на всеки лидер да е така, след като вече не е на върха. Това заяви президентът на ПЕС Сергей Станишев по време на годишната се среща с медиите за Новогодишната баница. Той отказа да коментира всички въпроси, свързани с бъдещата евролиста на БСП. Партията е мъдра и опитна, оставете я да извърви своя път, каза Станишев и напомни, че процедурата по номинации ще започне след конгреса. Станишев обяви, че приема като политическа шега предложението на ГЕРБ да е в гражданската им квота. Аз съм бил председател на БСП, сега съм президент на ПЕС и това е абсурдно. Не е самоцел да съм евродепутат, това е инструмент за правене на политика, коментира Станишев. И обясни, че след евроизборите няма да има категоричен победител и ще настъпи важен период на преговори, в които социалистите ще трябва да поставят червени линии за мандата на бъдещата Еврокомисия. Станишев отново повтори, че темата за Истанбулската конвенция и за Пакта за миграцията на ООН не е актуална към момента. Но напомни, че БСП трябва да акцентира на общите си позиции с ПЕС, а не на различията. Колко и силни да сме в национален план, е важно кои са ти партньорите вътре, но и навън. И призова представителите на БСП към стратегическо мислене, защото към кого ще се обърнат за после, ако спечелят изборите в страната. Като даде за пример как левицата е спасила Гърция и Ципрас от изхвърляне от Еврозоната. БСП трудно се мобилизира за европейски избори, но има големи възможности да спечели. Докато ГЕРБ тъпчят в блатото, но са много добре смазана машина за всякакви избори, коментира Станишев. Това трябва да се има предвид от ръководството на БСП. Защото евроизборите или ще отворят врата за предсрочни, или ще дадат възможност на ГЕРБ да спечели и местните, допълни той. Затова е важно БСП да бъде реално консолидирана, а не да се занимава с вътрешни проблеми, защото хората тогава няма да ни дадат доверие, предупреди той. И призова БСП да се обърне към центъра, ако иска да спечели изборите. Въпросът със съюзника за БСП винаги е много сложен. Трябва да има много ясни критерии зад какво се застава на база на горчивия ни опит. Защото се казва едно, а се прави друго на гърба на БСП, напомни Станишев. Платформата на БСП за евровота е добре балансирана, а и има и добри идеи като комисар за демографията и би трябвало да отстояваме това при формирането на портфейлите на бъдещите комисари, похвали Станишев. БСП има всички шансове да се представи силно на местните избори, смята президентът на ПЕС. ГЕРБ е в отстъпление и БСП трябва да мобилизира всички нива, каза той. Според него има големи шансове БСП да пробие неочаквано на някои места, които да обърнат усещането за резултата, като напомни за 1999 г. и победата на ОДС.", "date": "2019.01.15", "title": "Станишев: Щастлив съм, че имам толкова другари в БСП, след като не съм лидер"}
{"url": "https://www.24chasa.bg/novini/article/7245459", "text": "Три хлапета на 12, 14 години с батко на 16 разбили два кафе автомата в Монтана, съобщават от полицията. Невръстните вандали ги повредили в района на общинския пазар и автогарата на 27 декември миналата година. Те са собственост на частна фирма. Стойността на нанесените щети възлизат на 400 лв. От проведените оперативно-издирвателни мероприятия криминалисти от РУ Монтана са установили извършителите – на 12 г., 16 г. и 14 г., и тримата от гр. Монтана, като последният предал метална щанга тип кози-крак, с която повредили кафе-машините. Нанесените щети са възстановени на собственика. Материалите по преписката ще бъдат докладвани на Районна прокуратура Монтана.", "date": "2019.01.15", "title": "Хлапета разбили два кафе автомата в Монтана"}
{"url": "https://www.24chasa.bg/novini/article/7245461", "text": "Кметът на търговищкото село Ловец Димитър Алексиев,  , уби един кокер шпаньол и рани тежко хъски, вече е обвинен за деянието си по член 325 Б, ал. 2 от Наказателния кодекс. Обвинението му е било връчено днес преди обяд. Това съобщи за \"24 часа\" районният прокурор на Търговище Любен Владимиров. Спрямо Алексиев е взета най-леката мярка за неотклонение - подписка. Тъй като обвинението не е свързано с пряката му работа като кмет, не се налага той да бъде отстраняван от длъжността си, поясниха от прокуратурата. Срокът за образуваното срещу него досъдебното производство е 2 месеца. Ако бъде признат за виновен по това обвинение, кметът може да бъде глобен до 5 хиляди лева и да бъде лишен от свобода за период между 1 и 3 години. Димитър Алексиев е на 64 години. За него от МВР в Търговище съобщиха по-рано, че е стрелял със законно притежавано ловно оръжие - пушка \"Восток Биатлон 4\", калибър 5,6 мм. Пострадалите кучета били собственост на 25-годишна жена от село Васил Левски. Оръжието на мъжа е иззето по надлежния ред. Той бил отскоро ловец. В село Васил Левски разказват, че на 4 януари бил извикан от кравари от тяхното село, с които се познавал, за да ги отърве от бездомна кучка, която често раждала безпризорни кучета и това създавало проблеми в района - в конкретния случай животновъдите колели крави, а техните кучета не можели да се вредят за отпадъците от четириногите пришълци. Мъжът се отзовал, но след като не открил нарочената за жертва кучка, по неясни причини насочил пушката си към домашните кучета на краварите. Нямало как да се е объркал, защото разстрелът станал по светло. За случая бе съобщено и във Фейсбук. И макар краварите да твърдяли, че няма да търсят отговорност от стрелеца и не са подавали жалба, институциите в Търговище се самосезирали по случая, след като той нашумя. Възмутени граждани писали сигнали и на електронната поща на прокуратурата. Преди малко повече от един месец подобен случай имаше и в търговищкото село Баячево. Тогава мъж на 62 години от Търговище застреля със законната си ловна пушка 3 домашни кучета от породата алабай, защото влезли в двора му и нападнали окачената да съхне на терасата домашна наденица. Те се оказаха собственост на пазача на близкия язовир, който ги пускал да се разхождат свободно из селото. И по този случай разследването продължава.", "date": "2019.01.15", "title": "Кметът на търговищкото село Ловец вече обвиняем за стрелбата по домашни кучета (Снимки)"}
{"url": "https://www.24chasa.bg/novini/article/7245505", "text": "Австрийското правителство понесе днес критики в Европейския парламент заради политиката си по отношение на миграцията. Председателят на Европейската комисия Жан-Клод Юнкер и опозиционните политически групи порицаха Виена при обсъждането на работата на австрийското председателство на Съвета на ЕС, предава БТА. Щеше ми се австрийското правителство да подкрепи споразумението на ООН за миграцията, заяви Юнкер. Виена изпрати лош сигнал, истината трябва да се казва. Не разбирам защо се допусна това, беше проява на слабост, добави той. Групата на Европейската народна партия коментира, че Австрия е успяла да постигне повече от очакваното като председател на Съвета на ЕС. Социалистите и демократите възразиха, като заявиха, че председателството е показало уплашеното и егоистично лице на Европа. Можехме да постигнем бързи решения за миграцията, има нужда и от правила, и от миграция, добавиха социалистите. Европейските консерватори и реформатори (ЕКР) определиха председателството като глътка свеж въздух заради заетата различна позиция за миграцията. Европа нито е готова, нито желае да приема още мигранти, допълниха от групата ЕКР. Групата на АЛДЕ определи председателството като ефикасно. Според Зелените австрийското председателство ще се запомни с отказа на Виена да подкрепи споразумението на ООН и с танците с руския президент Владимир Путин при сватбата на австрийския външен министър Карин Кнайсъл. Оценката на Зелените бе, че австрийското правителство е предизвикало спорове и е сближило позициите си с президента на САЩ Доналд Тръмп и премиера на Унгария Виктор Орбан. Австрийското председателство нанесе щети на ЕС, обобщиха Зелените. Европейската обединена левица нарече срамота отказа на Виена да подкрепи споразумението на ООН за миграцията. Групата \"Европа на свободата и пряката демокрация\" отбеляза, че за пръв път председателство на Съвета на ЕС е успяло да се откъсне от общата европейска политика и да прояви самостоятелност по въпроса със споразумението на ООН. В заключителните си думи Юнкер заяви, че дебатът е поел в неочаквана посока. Той обобщи, че австрийското председателство е било \"изключително успешно в дадените условия\". Австрийският канцлер Себастиан Курц отговори на критичните евродепутати, че различните мнения в ЕС са богатство. Той отчете като основно постижение на председателството запазването на единството на ЕС в преговорите за оттеглянето на Великобритания и постигането на споразумение с Лондон. Курц добави, че председателството е помогнало за сключването на споразумения със страни извън ЕС за миграцията, както и че броят на мигрантите днес е спаднал с 95 на сто спрямо данните от 2015 година. Курц поздрави България за връщането на темата за присъединяването на страните от Западните Балкани към ЕС в дневния ред на Общността - подход, продължен и при австрийското председателство. Европейската сигурност зависи от стабилността у нашите съседи, посочи канцлерът. /", "date": "2019.01.15", "title": "Австрия понесе критики в ЕП заради отношението си към миграцията"}
{"url": "https://www.24chasa.bg/novini/article/7245495", "text": "Пловдивчанката Катя Лерца влиза за 2,4 г. в затвора, след като ВКС потвърди присъдата й. На 13 май 2017 г. търговката прегази с джип катаджията Делян Палазов, докато охраняваше народния събор край парк \"Лаута\". Разследването установи, че Лерца е карала с превишена скорост и не е реагирала своевременно при подадения от катаджията сигнал за спиране на водача, който е бил пред джипа на шофьорката. Тя е предприела смяна на лентата и е помела униформения. Той остави съпруга и две малолетни деца сираци. Самата Лерца има пълнолетен син и второ дете ученик.", "date": "2019.01.15", "title": "Окончателно: Катя Лерца, прегазила полицай, влиза за 2,4 г. в затвора (Обновена)"}
{"url": "https://www.24chasa.bg/novini/article/7245514", "text": "БСП изпраща сигнал до Генерална дирекция \"Конкуренция\" на ЕК за концесията на летище\"София\", съобщи на пресконференция депутатът Георги Свиленски. Според социалистите има нарушения на правилата на ЕС за държавна помощ при процедурата за определяне на концесионер и възлагане на концесия за строителство на обект \"Гражданско летище за обществено ползване София\", съобщиха от пресцентъра на БСП. В същото време левицата в писмо до премиера Бойко Борисов настоява и разчита Министерският съвет да предприеме необходимото за спиране на процедурата за определяне на концесионер на аеропорта до представяне на становището на ЕК. В сигнала до ЕК се посочва, че в проекто-концесионния договор, например, има клаузи, които предвиждат задължения на концедента /министърът на транспорта/ и държавата за предоставяне на държавна помощ. От БСП не отминаха и темата с изграждането на участък от 134 км. от АМ\"Хемус\", което Елена Йончева определи като схема за ужилване на българския данъкоплатец, защото няма работен проект. Как се остойностяват тези 1,350 млрд лв, попита тя. По думите й, тази схема е на път да се реализира в пет стъпки. Правителството дава тези пари без обществена поръчка и без одобрението на парламента. Такава практика в Европа не съществува, обясни първата стъпка от \"ужилването\" говорителят на ПГ на \"БСП за България\". По думите на Йончева, за да проработи схемата, трябва да бъде наета държавна фирма, която няма опит в подобно строителство и така тя да служи за \"черна кутия\" за преразпределяне на сумата на предварително избрани фирми. От БСП питаме също лицето, което стои зад Гинка Върбакова, дали е същото /Стоян Беличев/, който стои и зад \"Автомагистрали\" и е бил съдружник със съпруга на Върбакова - Славчо Върбаков, заяви още депутатът.", "date": "2019.01.15", "title": "БСП със сигнал до ЕК за концесията на летище \"София\""}
{"url": "https://www.24chasa.bg/novini/article/7245525", "text": "Израелският премиер Бенямин Нетаняху обвини Иран, че заблуждава за целите на изстрелванията на спътници, предаде Асошиейтед прес. Уж \"невинният спътник\", изстрелян днес, всъщност е \"първа степен на междуконтинентална ракета\", каквато Иран разработва в нарушение на международните споразумения, каза Нетаняху. Той допълни, че изстрелването е част от лъжите на Иран, като се започне от отричането, че се опитва да се сдобие с ядрено оръжие, до парадирането с ядрената сделка, постигната със световните сили, предаде БТА. В изказване по време на церемония по встъпването в длъжност на новия началник на генералния щаб на израелските въоръжени сили Авив Кочави, Нетаняху каза, че Израел трябва да \"разобличи (иранските) лъжи. (Иран) лъже през цялото време\". Израел ще продължи да защитава интересите си в Сирия, ако Иран не се изтегли скоро от тази държава, даде да се разбере израелският премиер, цитиран от Франс прес. \"Чух говорителя на иранското външно министерство да обявява вчера, че Иран няма никакво военно присъствие в Сирия. Нека ви дам един съвет: тръгнете си бързо, защото ние ще продължим енергично същата политика да ви атакуваме, безстрашно и неуморно\", заяви Нетаняху.  Спътникът \"Паям\" обаче не е успял да набере \"необходимата скорост\", за да достигне орбита.", "date": "2019.01.15", "title": "Нетаняху: \"Невинният спътник\", изстрелян от Иран, е първа степен на междуконтинентална ракета"}
{"url": "https://www.24chasa.bg/novini/article/7245558", "text": "\"Европа е поставена пред важен за своето бъдеще избор. Евроскептична теория за ЕС вече е налице и важна задача за всички нас, проевропейците, трябва да бъде създаването на един по-ясен, разбираем и атрактивен разказ какво постигнахме заедно в ЕС и какво предстои в следващите 5, 10, дори 15 години.\". Това заяви председателят на Европейското движение (EMI) Ева Майдел по време на работна среща с Лука Жайе, председател на Европейския икономически и социален комитет (ЕИСК), съобщиха от пресцентъра на ПП ГЕРБ. В подготовката за пленарната сесия на ЕИСК през февруари, Лука Жайе покани Ева Майдел на двустранна среща, на която се обсъдиха актуални теми от европейския дневен ред, като бъдещия политически баланс в институциите, както и инициативи за повишаване на осведомеността, подкрепа на гражданското общество и насърчаване на ангажираността на гражданите. Председателят на ЕИСК, г-н Жайе заяви, че на предстоящите избори е от изключителна важност позитивните послания на Европа да достигнат възможно най-много граждани, за да се покаже как нагледно ЕС допринася за благоденствието на европейците. Ева Майдел и Лука Жайе обсъдиха и предстоящите активности на Международното европейско движение (ЕМI) за насърчаване на избирателната активност в Европа. \"Ще работим рамо до рамо с националните съвети и нашите членове в държавите-членки, за да създадем една позитивна и работеща визия за бъдещето на ЕС.\", добави Майдел.", "date": "2019.01.15", "title": "Ева Майдел: Европа е поставена пред важен за своето бъдеще избор"}
{"url": "https://www.24chasa.bg/novini/article/7245571", "text": "Турският президент Реджеп Тайип Ердоган обяви намерението си да се срещне с руския си колета Владимир Путин на 23 януари, предаде ТАСС. \"Голяма е вероятността да се срещнем с Путин в сряда, на 23 януари\", каза Ердоган пред журналисти, предаде БТА. Той подчерта също, че \"в дневния ред е тристранната среща с президента на Иран Хасан Рохани и Путин\". По-рано говорителят на Кремъл Дмитрий Песков съобщи, че визитата на Ердоган в Русия се подготвя да се състои в най-близко време, но \"конкретна дата още не е определена\".", "date": "2019.01.15", "title": "Ердоган: Има голяма вероятност да се срещнем с Путин на 23 януари"}
{"url": "https://www.24chasa.bg/novini/article/7245552", "text": "Движението е в една лента по път І-7 Хитрино - Изгрев в района на Венец поради ПТП, съобщават от пресцентъра на Агенция \"Пътна инфраструктура\". Шофьорите да се движат с повишено внимание и съобразена скорост.                                                                                                                                                                                                                                                                                                                       ", "date": "2019.01.15", "title": "Катастрофа на пътя Хитрино - Изгрев, движението е в една лента"}
{"url": "https://www.24chasa.bg/novini/article/7245803", "text": "Оумуамуа - загадъчният космически обект с форма на пура, може да е една от квадрилионите сонди на напреднала в технологично отношение извънземна цивилизация, твърди виден учен, цитиран от в. \"Дейли експрес\". Ави Льоб, ръководител на катедра Астрономия в Харвардския университет, е направил сензационното си твърдение в интервю за израелския в. \"Хаарец\", предаде БТА. Оумуамуа - първият по рода си пришълец от друга слънчева система, беше открит с телескоп на Хаваите през октомври 2017 г. На местен език наименованието му означава пратеник. От тогава Оумуамуа е обект на усилени спекулации заради приликата си с извънземен кораб от творбата \"Среща с Рама\" на Артър Кларк. \"Няма начин да разберем дали става въпрос за активна технология или космически кораб, който вече не функционира, но продължава да се носи в пространството. Ако обаче Оумуамуа е сътворен заедно с цяла популация от подобни обекти, изстреляни напосоки, фактът, че го открихме говори, че създателите му са изпратили квадрилиони сонди към всяка звезда в Млечния път\", казва Ави Льоб. Льоб допуска също, че Вселената може да изобилства от извънземни общности. Той вярва още, че е задача на учените на Земята да ги открият. \"Подходът ни в тази насока трябва да е по-скоро археологически. По същия начин, по който дълбаем земята в търсене на изчезнали култури, трябва да \"копаем\" в космоса, за да открием съществуващи цивилизации извън нашата планета\", допълва Ави Льоб. В края на декември 2017 г. астрономи осъществиха \"електронно подслушване\" на Оумуамуа. След 10-часово наблюдение беше установено, че загадъчният обект не излъчва изкуствени сигнали и няма признаци, че е \"нещо повече от късче материя\" в космоса.", "date": "2019.01.15", "title": "Учен: Космическият обект Оумуамуа може да е на извънземна цивилизация"}
{"url": "https://www.24chasa.bg/novini/article/7245802", "text": "Публикуването на закона за употреба на езиците и на закона за ратификация на Преспанското споразумение в \"Държавен вестник\" без подпис под указ на президента на Република Македония е противоконституционно, се казва в писмено изявление на президента на Република Македония Георге Иванов, предаде агенция МИА, цитирана от БТА. \"Късно снощи имахме възможност да видим истинското лице на правителствената коалиция на СДСМ и Демократичния съюз за интеграция, която се смята за проевропейска\", казва Иванов. С публикуването на тези два закона в Държавен вестник е нарушен член 75 на конституцията на Република Македония, а публикуването на законите е направено незаконно и представлява основа за наказателно преследване, посочва президентът. Според него това е моментът, който ще покаже има ли в Република Македония Конституционен съд, функционира ли прокуратурата, има ли независимо правосъдие и има ли върховенство на правото. \"Питам се ще се обадят ли високопоставените представители на международната общност, които подкрепят тази правителствена коалиция, и ще подкрепят ли този начин на приемане на закони? Ще подкрепят ли тези прецеденти, които имат неизмерими последици и вреди за правото и прилагат ли такива прецеденти в собствените си държави\", подчертава в писменото си изявление президентът Иванов.", "date": "2019.01.15", "title": "Георге Иванов: Публикуването на  договора от Преспа нарушава конституцията"}
{"url": "https://www.24chasa.bg/novini/article/7245813", "text": "С размяна на реплики между управляващи и опозиция започна закритото заседание на Комисията по отбрана, която обсъжда предложението да се преговаря със САЩ за изтребители F-16, предаде  . Депутатът от БСП за България Славчо Велков предложи да се отложи заседанието или да е открито, защото не всички документи били предоставени на народните представители от комисията. Председателят на комисията ген. Константин Попов опонира, че документите за заседанието са предоставени в петък, а протоколът на комисията, който е в секретната секция на парламента, е на разположение на депутатите. Велков твърди, че отсъства най-важният доклад на политико-военната група, който е даден в Министерския съвет, но не и на депутатите, за да се запознаят дали има особени мнения в документа. „Имаме право да се запознаем с този доклад, иначе какво ще обсъждаме”, аргументира се Велков. Зам.-министърът на отбраната Атанас Запрянов, който ръководеше групата обяви, че няма нищо различно в констатациите. Велков обаче го контрира, че не казва истината. Джейхан Ибрямов ДПС обяви: „По дневен ред е закрито заседанието, защото има информация, която на открито не можем да изкажем”. Предложението на Велков да се отложи заседанието беше отхвърлено с 8 гласа „за”, 12 „против” и двама въздържали се. След заседанието на Комисията по отбрана има насрочено заседание и на парламентарната комисия по бюджет и финанси по същия въпрос.", "date": "2019.01.15", "title": "Славчо Велков: Не всички документи за нов самолет на ВВС са предоставени"}
{"url": "https://www.24chasa.bg/novini/article/7245837", "text": "Лидерът на \"Нова демокрация\", най-голямата опозиционна партия в Гърция, Кириакос Мицотакис обвини правителството и бившите му партньори \"Независими гърци\", че вотът на доверие, поискан от правителството, е \"злощастна сделка\" между него и партията на Панос Каменос, съобщава \"Катимерини\". В изказването си пред парламента Мицотакис каза, че днешният дебат е \"последното действие на едно представление, което се играе вече 4 години във вреда на гръцкия народ\". Лидерът на опозицията заяви, че разпадането на коалицията е било \"фалшив развод\", като лидерът на \"Независими гърци\" Панос Каменос дори не е отстранил двама депутати, които ще подкрепят кабинета, за да запази парламентарната си група, предава БТА. Според Мицотакис планът на Ципрас и Каменос има три цели: СИРИЗА да спечели още няколко месеца на власт, да бъде ратифицирано \"вредното\" Преспанско споразумение и да бъдат укрепени Независими гърци като парламентарна група. Според Мицотакис за премиера Ципрас политика означава сделка - сделка за две мнозинства (за вота за доверие и за ратификацията на Преспанското споразумение - б.ред.). Той отхвърли твърденията на премиера, че Преспанското споразумение отговаря на \"националната линия\", следвана и от предишните правителства на ПАСОК и Нова демокрация, и попита реторично кога предаването на \"македонската идентичност\" и \"македонския език\" е било част от националната линия.", "date": "2019.01.15", "title": "Лидерът на гръцката опозиция: Разпадането на коалицията беше \"фалшив развод\""}
{"url": "https://www.24chasa.bg/novini/article/7245836", "text": "Неизвестен извършител е влязъл в сградата на община Балчик и е нанесъл удар с парче гранит на дежурния по община. Събщението е получено на 14 януари, около 16,30 ч. – съобщават от Областната дирекция на МВР-Добрич. След нападението пострадалият е прегледан и освободен за домашно лечение. От проведените незабавни полицейски действия е установен извършителят на деянието – казват още от полицията. С полицейска мярка за срок от 24 часа е задържан 33-годишен мъж от град Балчик, известен на МВР. Работата по случая продължава в условията на досъдебно производство.", "date": "2019.01.15", "title": "Мъж нахлу в сградата на община Балчик и удари дежурния с парче гранит"}
{"url": "https://www.24chasa.bg/novini/article/7245852", "text": "Пловдивският апелативен съд увеличи с две години наказанието, наложено на Мехмед Хасан, който на 17 декември 2017 година уби в апартамент в центъра на Момчилград 7-годишната Дамла. Убиецът ще прекара в затвора следващите 25 години. Той беше признат за виновен от окръжния съд в Кърджали, който го осъди на 23 години лишаване от свобода за престъплението. Според апелативните магистрати увеличеното и наложено най-тежко общо наказание от 25 години лишаване от свобода отговаря на изключително високата степен на обществена опасност на деянието и на много високата степен на обществена опасност на самия деец. Като отегчаващо отговорността обстоятелство магистратите приемат, че момиченцето било силно привързано към подсъдимия и изпитвало към него обич. Родителите й също се намирали в близки роднински отношения с М. Х., имали му доверие, с което той злоупотребил по недопустим начин, проявявайки бездушие към малолетното момиченце. Мехмед Хасан е осъден да изплати по 150 000 лева обезщетение на родителите на пострадалата и 100 000 лева на нейната баба за претърпени неимуществени вреди. Решението на Апелативния съд подлежи на обжалване и протест пред Върховния касационен съд.", "date": "2019.01.15", "title": "Увеличиха с 2 години присъдата на убиеца на малката Дамла от Момчилград"}
{"url": "https://www.24chasa.bg/novini/article/7245874", "text": "ВМРО-ДПМНЕ ще внесе наказателен иск против председателя на македонския парламент Талат Джафери и директора на Държавен вестник Мартин Костовски, съобщи телевизия Телма. Според партията публикуването в Държавен вестник на закона за употреба на езиците и на закона за ратификация на Преспанското споразумение без подпис на президента, а с подпис на Джафери, е противоконституционно. ВМРО-ДПМНЕ искат Конституционният съд да се произнесе дали публикуването на закона за езиците не противоречи на конституцията. Те призоваха и за бойкот на закона, предаде БТА. Същевременно Артан Груби от Демократичния съюз за интеграция заяви, че прилагането на закона за езиците започва от днес. Той призова всички институции да се подготвят за прилагането му. Според него процедурата съответства на закона и той призова президента Иванов и ВМРО-ДПМНЕ да се \"превъзмогнат\". \"Всички стъпки, които направиха от 2016 г., са погрешни. ВМРО-ДПМНЕ подходи погрешно към ЕС и НАТО, към Преспанския договор и закона за езиците. Те трябва да се превъзмогнат и първи да поставят двуезична табела на партийната си централа\", каза Груби. Прилагането на закона за езиците ще бъде контролирано от Инспекторат, какъвто правителството трябва скоро да формира.", "date": "2019.01.15", "title": "ВМРО-ДПМНЕ внася наказателен иск против Талат Джафери и шефа на Държавен вестник"}
{"url": "https://www.24chasa.bg/novini/article/7245346", "text": "Новият екип на БДЖ ще преценява дали да се обяви поръчка за купуване на нови 42 влака, или да ги взема под наем, по аналогия с авиокомпаниите, много от които летят със самолети на лизинг. Това стана ясно на пресконференция на новия борд на холдинга. Новият председател на борда Григори Григоров заяви, че ако може да спести да държавата 200 млн. лв., ще го направи. Поръчката за нови 42 влака с прогнозна стойност от 675 млн. лв. без ДДС. бе спряна през октомври миналата година от КЗК. Григоров заяви, че програмата на екипа е до 2024 г., когато приключва договора с държавата и ще се появи конкуренция от други превозвачи. По този договор БДЖ получава за пътническите превози 175 млн. лв. Към тази субсидия се допуска, че ще има интерес. 350 млн. лв. са приходите на БДЖ, процентът на собственото финансиране е 17-18%, което е малко, би трябвало да е 30-35%. Акцентът в програмата е в първите 3 години да се модернизира подвижния състав - локомотиви и вагони, а в последните - да се подготви за конкуренцията, заяви Григоров. 2 млн. евро от бюджета за 2019 г. ще бъдат заделени за наемане на 20 локомотива и 50 вагона, докато БДЖ ремонтира собствените си. Вчера шефът на \"БДЖ пътнически превози\" Христо Иванов спря поръчка за поддръжка на локомотиви, тъй като остана само една оферти. Невъзможно е да се изпълнява графикът, без да се наема подвижен състав, вече се водят преговори, каза изпълнителния директор на холдинга Никола Василев. 430 000 минути са закъснели влаковете през миналата година, 717 композиции пък са отменени. БДЖ изпълнява графика си с 560 влака.", "date": "2019.01.15", "title": "Новият екип на БДЖ преценява - купува нови влакове или ги взема под наем (Обновена)"}
{"url": "https://www.24chasa.bg/novini/article/7245900", "text": "Средномесечният брой на безработните през миналата година е бил 202 995 - с 33 757 по-малко в сравнение с 2017 г., съобщава Агенцията по заетостта. Средногодишната безработица през 2018 г. е била 6,2 на сто, като спрямо предходната година коефициентът се е понижил с един процентен пункт. На годишна база броят на регистрираните хора с увреждания е нараснал с 12,3 на сто от 12 878 лица в края на 2017 г. на 14 460 в края на 2018 г. През декември 2018 г. броят на регистрираните безработни е 201 466. Равнището на безработица е 6.1 на сто - с 1 процентен пункт по-ниско в сравнение със същия месец на 2017 г. Спрямо ноември броят на безработните се е повишил с малко над 3500 души. Лекият ръст е сезонно обусловен от понижената икономическа активност на бизнеса в края на годината, се посочва в съобщението. Заявените работни места на първичния пазар на труда през декември са 7526, като 80.4 на сто от тях са в частния сектор. Най-голям дял свободни работни места са заявени в преработващата промишленост (31.0 на сто), търговията, ремонта на автомобили и мотоциклети (15.2 на сто), хотелиерството и ресторантьорството (7.8 процента), административните и спомагателните дейности (7.7 на сто), строителството (5.6 на сто) Най-търсените групи професии през месеца са: оператори на стационарни машини и съоръжения; продавачи; работници в добивната и преработващата промишленост, строителството и транспорта; работници по събиране на отпадъци и сродни на тях; стопански и административни техници и приложни специалисти; персонал, зает в сферата на персоналните услуги (бармани, сервитьори, готвачи, камериери и др.); квалифицирани работници по производството на храни, облекло, дървени изделия и сродни; металурзи, машиностроители и сродни на тях и занаятчии; водачи на МПС и подвижни съоръжения и др.", "date": "2019.01.15", "title": "6,2% безработни в страната през 2018 г."}
{"url": "https://www.24chasa.bg/novini/article/7245912", "text": "Кредитната дейност в България през третото тримесечие на 2018 г. се активизира под влияние на благоприятните тенденции в макроикономическата среда, но бързото нарастване на кредита може да създаде циклични рискове, които да се проявят при бъдещо покачване на лихвените нива или отслабване на икономическата активност. Това пише в тримесечния анализ на Българска народна банка, посветен на банковата система в България, отнасящ се за третото тримесечие на 2018 г.  \"Най-често договорите за кредит предвиждат промяна на лихвените условия, в зависимост от пазарните условия и състоянието на икономическата среда, а около 97% от новоотпуснатите кредити за последните десет години са с първоначално фиксиране на лихвения процент под една година. Придържането на банките към политика на поддържане на лихвения марж без отчитане на възможните ефекти от евентуално бъдещо затягане на монетарните условия в еврозоната би довело до ситуация, при която промяната в лихвените равнища на местния пазар ще създаде затруднения за част от кредитополучателите и оттам ще доведе до трансформация на лихвен риск в кредитен риск от гледна точка на банките\", пише в анализа на БНБ.  Способността за редовно обслужване на задълженията би била засегната и при отслабване на икономическата активност, породено например от външни шокове, предупреждават още от БНБ. Към края на септември 2018 г. общите активи на банковата система достигат 103,2 млрд. лв., като през третото тримесечие на годината нарастват с 3,1 млрд. лв., или 3,1%, става ясно от прегледа на БНБ. Петте най-големи банки през периода държат 58,4% от общите активи на банковата система, като пазарният им дял остана почти без промяна спрямо този към края на предходното тримесечие. Делът на местните банки в общите активи на банковата система се увеличава до 22,3% (от 21,9% в края на юни 2018 г.).", "date": "2019.01.15", "title": "БНБ предупреждава: Възможни са затруднения за при изплащането на кредитите"}
{"url": "https://www.24chasa.bg/novini/article/7245841", "text": "С 10 гласа \"за' и 6 \"против\" правната комисия отхвърли ветото на президента Румен Радев върху текст от наказателния кодекс, който беше приет на 13 декември.  В него се казва, че до 48 часа може да не се уведомява 3-то лице за задържане при неотложна необходимост, а когато става въпрос за непълнолетен се допуска уведомяването до 24 часа.  Тя беше въведена във връзка с европейска директива. Мотивите на държавния глава бяха представени от секретаря по правни въпроси на президента - проф. Емилия Друмева. Тя посочи, че трябва да се каже в закона при кои престъпления няма да бъдат уведомявани близки на задържания в рамките на 48 часа, а когато е непълнолетен - за 24 часа, например тероризъм и огранизирана престъпност.  \"Съществува риск изключението да се превърне в правило\", каза Друмева.  Според Димитър Лазаров от ГЕРБ промените категорино не засягат правото на адвокатска защита. Той също така уточни, че в самия закон е казано, че задържания може да упълномощи като адвокат член на семейството, т.е родител или съпруг/съпруга.  \"Има възможност за конституционен контрол на тази норма. Ние не сме неконтрилируеми\", добави и шефът на правната комисия Данаил Кирилов. Той посочи, че е проблем на сайта на парламента, че не е качен окончателния вариант на текста на закона, приет на 13 декември. Затова обществото все още оставало с впечатление, че в рамките на 48 или 24 часа няма да бъде оведомяван и адвокат.  Против гласуваната норма се обявиха депутатите от БСП. Според Филип Попов от левицата този текст е връщане към тъмни времена и с репресивни мерки се руши доверието в държавата. Каква е необходимостта от този текст за непълнолетните, колко непълнолетни, осъдени на тероризъм знаем, попита той.  Шефът на правната комисия уточни, че се е допитал до наказателни юристи и те му отговорили, че този текст не им създава проблеми. Утре ветото ще се разглежда и в пленарна зала. ", "date": "2019.01.15", "title": "Правната комисия отхвърли ветото на президента за неуведомяването на близки при ареста"}
{"url": "https://www.24chasa.bg/novini/article/7245914", "text": "Британската премиерка Тереза Мей е казала на главните си министри днес, че ще отговори бързо на очакваното тази вечер гласуване в парламента по предложеното от нея споразумение за развода с Европейския съюз, заяви нейният говорител, цитиран от Ройтерс. Запитан от репортери дали Мей ще подаде оставка, както мнозина очакват, ако загуби вота, говорителят отговори, че тя е твърдо решена да изпълни волята на народа и да извади Великобритания от ЕС, предава БТА. \"Министър-председателката каза, че правителството служи на народа, и тя дълбоко вярва, че ние трябва да реализираме резултата от референдума през 2016 година, - заяви той. - Г-жа Мей добави, че след като вотът приключи, тя бързо ще отговори на получения резултат.\"", "date": "2019.01.15", "title": "Тереза Мей ще отговори бързо на гласуването по споразумението за Брекзит"}
{"url": "https://www.24chasa.bg/novini/article/7246095", "text": "Съветът на Европа (СЕ) и Русия трябва да намерят решение на продължаваща от няколко години криза, за да се избегне излизане на Москва от организацията, заяви днес германският министър на външните работи Хайко Маас, цитиран от Франс прес и ТАСС. \"Ясно е, че Съветът на Европа преживява труден период. Тревожим се, че Русия се отдалечава от Съвета\", каза Маас на съвместна пресконференция в Страсбург с генералния секретар на СЕ Турбьорн Ягланд, предава БТА. И двете страни трябва да предприемат действия за отстраняване на съществуващите разногласията, призова германският външен министър. Маас подчерта, че \"Русия е част от Европа и следователно принадлежи към Съвета на Европа с всички произтичащи от това права и задължения\". Германия иска \"да допринесе активно\" за уреждането на конфликта, увери германският външен министър и съобщи, че възнамерява да обсъди темата с руския си колега Сергей Лавров тази седмица в Москва. Кризата между Русия и СЕ възникна след анексирането на Крим през 2014 г. Парламентарната асамблея на Съвета на Европа (ПАСЕ), в която влизат над 300 представители на 47 страни, санкционира Русия, като лиши нейните парламентаристи от право на глас. В отговор Москва спря да изпраща свои представители в ПАСЕ, а от 2017 г. не изплаща годишната си вноска от 33 милиона евро в бюджета на Съвета. Днес Ягланд подчерта, че неплащането на годишната вноска е нарушение на устава. В понеделник започва новата пленарна сесия на ПАСЕ за годината. Ако Русия не изпрати дотогава парламентарна делегация, тя няма да може да участва в работата на ПАСЕ до края на годината. През юни Съветът на Европа избира нов генерален секретар, отбелязва Франс прес.", "date": "2019.01.15", "title": "Германия иска да избегне излизане на Русия от Съвета на Европа"}
{"url": "https://www.24chasa.bg/novini/article/7246102", "text": "Броят на смъртните случаи в Румъния в резултат на грипа достигнаха осем, след като 17-годишен младеж от южния окръг Телеорман почина днес, предаде Медиафакс, цитиран от БТА.  Младежът бил заразен с вирус тип А, подтип H1, посочва Националният институт институт за обществено здраве. Той не е бил ваксиниран. Здравният министър Сорина Пинтя заяви, че в момента не може да се говори за грипна епидемия, въпреки че има интензивно разпространение на грипния вирус.", "date": "2019.01.15", "title": "Нова жертва на грипа в Румъния"}
{"url": "https://www.24chasa.bg/novini/article/7246096", "text": "Министерството на правосъдието въведе електронна регистрация за подаване на документи и провеждане на интервю за гражданство, информираха от пресцентъра на ведомството, цитирани от БТА. От 2 януари кандидатите за промяна на гражданството резервират само по електронен път дата и час, по техен избор, за подаване на молби и провеждане на интервю в дирекция \"Българско гражданство\". В деня на подаване на молбата, ако се установи, че са представени всички документи, се състои и интервюто с кандидатите. Така се преодолявала старата практика за отлагане на интервюто и насрочване на нова дата, на която кандидатите отново да се явят за неговото провеждане, което необосновано удължаваше процедурата с почти година, уточняват от правосъдното министерство. След интервюто, в 14-дневен срок се извършва експертен преглед за съответствието на представените документи. При констатирани несъответствия, се предоставя двумесечен срок за отстраняването им чрез публикуване на съобщение за това в автоматизираната информационна система. При неотстраняване на несъответствията в определения срок, производството се прекратява със заповед на министъра на правосъдието. На кандидатите вече няма да се налага да представят удостоверение от МВР за разрешено постоянно или дългосрочно пребиваване в България, документ, удостоверяващ внасянето на задължителните осигурителни вноски и наличието или липсата на задължения, удостоверение за сключен граждански брак, когато бракът е сключен от български гражданин на територията на България. За тези обстоятелства ще се извършва служебна справка. Неприключилите до 1 януари 2019г. производства по придобиване, възстановяване и освобождаване от българско гражданство ще се довършат при досегашните условия и ред.", "date": "2019.01.15", "title": "Вече можем електронно да се регистрираме за подаване на документи и провеждане на интервю за гражданство"}
{"url": "https://www.24chasa.bg/novini/article/7246107", "text": "Реформата във ВиК сектора се свежда до повишаването на цената на водата за потребителите. Това каза омбудсманът на България Мая Манолова в ефира на предаването „Плюс-Минус. Коментарът след новините”. В понеделник тя депозира жалба в Конституционния съд срещу текстовете за формирането на единна цена на водата от Закона за ВиК услугите. По думите й не съществуват законови текстове, които да обвързват цената на водата с качеството на услугата. „Хората не разбират какви са ползите от повишаването на цената на водата, тъй като няма никакво подобрение по отношение на качеството на услугата, на водата, не е обвързано с направените инвестиции, течовете също не намаляват”, каза омбудсманът. Цената на питейната вода в рамките на 5-годиtен период се повишава единствено и само съобразно инфлацията, каза още тя. „Това е единственият показател, който отчита КЕВР и естествено следи да не се повишат нивата на социалната поносимост”, добави Манолова. Омбудсманът посочи, че течовете във водопреносната система продължават да са 62% , не се повишава събираемостта, не се подобрява качеството. „За 2017 година, в резултат на направените инвестиции, е обновена само 0,5% от водопреносната мрежа, което означава, че въпреки повишаването на цената на водата, ще са необходими 200 години, за да обновим цялата система”, каза тя. Мая Манолова не уточни дали ще се върне към политиката и дали евентуално ще се кандидатира за столичен кмет на местните избори. \"Ако някога реша да се кандидатирам или да си сменям позицията, със сигурност няма да го направя тайно\", каза тя.", "date": "2019.01.15", "title": "Манолова: Реформата във ВиК сектора ще доведе до повишаването на цената на водата"}
{"url": "https://www.24chasa.bg/novini/article/7246156", "text": "Парламентарната комисия по отбрана е подкрепила проекта на решение за разглеждане на предложенията и мотивите за тях, посочени в доклада на Министерския съвет относно резултатите от оценката на изпратените предложения съгласно Примерен план - приложение номер 3 към Актуализиран проект за инвестиционен разход \"Придобиване на нов тип боен самолет\", приет с решение на НС, и за възлагане на министър - председателя да създаде организация и преговорен екип за изготвяне на проект на международен договор и провеждане на преговори с правителството на Съединените американски щати за придобиване на нов тип боен самолет. Това съобщи министърът на отбраната Красимир Каракачанов пред журналисти след заседанието на комисията, което продължи повече от три часа, цитиран от БТА. Каракачанов разказа, че дискусията е била с разнообразни въпроси и комисията е гласувала в подкрепа на предложението, което е направил МС до Народното събрание. На въпрос той уточни, че представителите на ДПС в комисията са гласували \"за\" и очаква, че тяхната парламентарна група ще повтори гласуването им. БСП са били против. \"Нямаше предложения, включително от опозицията, за редакция на текста\", каза Каракачанов. В отговор на въпрос министърът обясни, че отклонението, което може да бъде направено, може да бъде до максималната стойност на офертата, която е направена към момента. \"Убеден съм, че сумата, която ще бъде в повече, няма да е максимумът на това, което сме получили като първоначално предложение\", допълни той.", "date": "2019.01.15", "title": "Комисията по отбрана подкрепи предложението кабинетът да преговаря за Ф-16 (Обновена)"}
{"url": "https://www.24chasa.bg/novini/article/7246163", "text": "Малолетната Румяна от Лом, която стана известна в началото на 2016 г. с името на първото си дете Сарасвати, отново скандализира страната. Тя е родила второ бебе от приятел на баща си,  Невръстната майка живее в ромската махала на крайдунавския град, заедно с първото си отроче още 7 братя и сестри. В началото на 2017 г. у тях се нанесъл колега на баща й от погребална агенция „Феникс“ с инициали Р.А. По-възрастният мъж бързо завъртял главата на девойката и двамата започнали интимни отношения. Момичето забременяло и на 1 ноември, още ненавършила 14-години, родила второто си дете. Междувременно през юли любовчията бил заминал за Чехия, за да си търси работа, а като се върнал останал изненадан от факта, че е станал баща. За неукротимите му мераци към малолетната девойка, срещу него било заведено и дело. То се гледа преди дни в съда в крайдунавското градче. От документите по процеса става ясно, че прелъстителят вече е осъждан няколко пъти за различни провинения. За бурната си афера с Румяна той получи ефективна присъда от половин година затвор.", "date": "2019.01.15", "title": "13-годишна роди второ дете от приятел на баща си в Лом"}
{"url": "https://www.24chasa.bg/novini/article/7246178", "text": "С 30 дни да се удължи срокът, в който 37-годишният Димитър Ръжев да остане в психиатричната болница към затвора в Ловеч, за да бъдат направени всички необходими изследвания, реши Софийският градски съд. Ръжев е обвияем за убийството на 24-годишната Златена Стоянова. То бе извършено в столичен хотел на 17 декември. Жената била удушена, удряна по главата и със забита в окото вилица. Ръжев бе задържан за убийството й. Той има криминални регистрации за грабеж и за обсебване. Оказа се, че мъжът има шизофрения, която се е отключила в детството му. Именно затова той бе пратен за изследвания в клиниката към затвора в Ловеч за 30 дни. Времето обаче не е стигнало на експертите, за да дадат заключение дали е бил вменяем към момента на убийството. Затова от Софийската градска прокуратура поискаха удължаване с още 30 дни. Пред съда вещите лица обясниха, че ще му правят допълнителни изследвания, които трябва да покажат дали той може да носи наказателна отговорност. Очаква се експертизата да бъде готова през февруари.", "date": "2019.01.15", "title": "Задържаният за убийство в столичен хотел остава още 30 дни в психиатрията"}
{"url": "https://www.24chasa.bg/novini/article/7246173", "text": "Вашето председателство ще бъде трудно, но в същото време изпълнено с много възможности. Това каза вицепремиерът и министър на външните работи Екатерина Захариева по време на представянето на приоритетите на Румънското председателство на Съвета на ЕС в посолството на северната ни съседка, предаде БНТ.  Домакин на срещата е посланикът на Румъния Йон Гъля. В срещата участваха ръководителите на дипломатически мисии на държавите-членки на ЕС и на Швейцария, и на Норвегия. \"В период на европейски избори, със задълбочаващ се скептицизъм към възможността на европейските институции да отговорят бързо на предизвикателствата - вашето председателство ще бъде трудно, но в същото време изпълнено с много възможности\", подчерта Захариева. Външният министър отбеляза, че от началото на годината България е поела председателството на Черноморското икономическо сътрудничество. Министър Захариева изтъкна, че заедно с Румъния могат да планират инициативи в по-широкия Черноморски регион. Министър Захариева заяви, че е уверена в успеха на Румънското председателство по отношение на приемането на многогодишната финансова рамка на ЕС, която трябва да е готова преди избора на следващ ЕП. По думите й, недовършено е останало досието по пакета по миграция. Тя настоя, че всички държави-членки трябва да се вслушат в едно от най-сериозните притеснения на европейските граждани във връзка със сигурността и изтъкна, че по някакъв начин това ще бъде и основна тема на европейските избори. Вицепремиерът и министър на външните работи Екатерина Захариева подчерта важността на срещата в Сибиу, която по думите й ще бъде определяща за следващата стратегия за бъдещето на ЕС. Срещата в Сибиу е ключово събитие за Румънското председателство, планирана за 9 май, отбеляза посланик Гъля. Тогава се очаква всяка от държавите-членки да представи визията на своите граждани за бъдещето на ЕС. Румънският посланик подчерта, че усилията на Румънското председателство ще са насочени към надграждане на постигнатото от българското и австрийското правителства. Той открои четири ключови приоритета. Първият е кохезията или сближаването. Вторият безопасността на Европа. Третият засилването ролята на Европа като глобален актьор чрез насърчаване на политиката на разширяване в Западните Балкани, Източното партньорство и подкрепа за страните от Черноморския регион. Четвъртият приоритет за Румънското председателство е Европа на общите ценности.", "date": "2019.01.15", "title": "Захариева: Заедно с Румъния могат да планират инициативи в по-широкия Черноморски регион"}
