{"url": "https://www.24chasa.bg/novini/article/7485568", "text": "МВР публикува информация за оперативната обстановка на територията на страната след интензивните валежи днес Даннита се отнасят за времето към 19 часа. Екипите на ГД „Пожарна безопасност и защита на населението“ продължават да оказват съдействие след интензивните валежи днес. Най-много сигнали за наводнения са получени на територията на областите В. Търново, Пазарджик и Пловдив. Постъпилите сигнали са главно в община Елена (гр. Елена и с. Константин). Получени са седем сигнала за наводнени дворове, приземни егажи и мазета. Към 19 часа пет от тях са отработени. Към момента три екипа отработват последните съобщения от с. Константин. В оперативния център на пазарджишката пожарна служба са постъпили около 50 сигнала за наводнени мазета, приземни етажи, магазини и участъци от пътната инфраструктура. Получени са сигнали и за закъсали автомобили. Сигналите се отработват от пет екипа на РДПБЗН-Пазарджик. Над 100 са сигналите за наводнени приземни етажи и мазета постъпили в пожарната служба на Пловдив. Няколко от съобщенията са и за наводнени участъци от пътната инфраструктура и закъсали автомобили. Към момента произшествията се отработват от осем екипа. Свободният от дежурство състав е събран и е включен в работата на терен. Шест транспортни участъка са наводнени и не се допуска преминаването на превозни средства през тях. Създадена е организация за предисоциране на сили и средства от съседни области на област Пловдив, които да окажат помощ при обработването на сигналите.", "date": "2019.06.02", "title": "Ето положението след интензивните валежи днес"}
{"url": "https://www.24chasa.bg/novini/article/7485507", "text": "Най-малко между пет и десет процента ще поскъпне задължителната застраховка \"Гражданска отговорност\", прогнозира пред   Константин Велев – ръководител на една от големите застрахователни компании и член на Бюрото \"Зелена карта\". Към оскъпяването ще се добави и цената на общата презастрахователна програма, която секторът трябва да изготви заради поставянето на Бюрото под специален надзор от Брюксел. Тя ще се отрази индивидуално на всяка от компаниите, обясни Велев. \"От 5 до 10% е един нормален ръст през годините на годишна база, който ръст, разбира се, е повлияван от различни фактори през годините. Няма някакви фактори, които тази година да оказват по-сериозно въздействие, освен въпросната презастрахователна програма\", каза още Константин Велев.", "date": "2019.06.02", "title": "С 5 до 10 процента ще поскъпне \"Гражданска отговорност\""}
{"url": "https://www.24chasa.bg/novini/article/7485207", "text": "Шефът на Пентагона разкритикува Белия дом, че е опитал да политизира военна церемония в желанието си да скрие от погледа на Доналд Тръмп кораб, носещ името на сенатор Джон Маккейн, по време на президентската визита в Япония, съобщи Франс прес. Изпълняващият длъжността министър на отбраната на САЩ Патрик Шанахан потвърди информацията, публикувана в сряда от в. \"Уолстрийт джърнъл\", че Белият дом е дал указания на базирания в Япония Седми американски флот да държи кораба далеч от очите на Тръмп. \"Указанията не бяха изпълнени\", уточни Шанахан пред репортери в самолета, с който летеше към Сеул, трети етап от едноседмичната му обиколка в Азия. Шанахан опроверга информацията, че името на кораба е било покрито нарочно с брезент преди визитата на 28 май на Тръмп, който ненавиждаше Джон Маккейн.", "date": "2019.06.02", "title": "Пентагонът разкритикува Белия дом,че е опитал да скрие кораба \"Джон С. Маккейн\"от Тръмп"}
{"url": "https://www.24chasa.bg/novini/article/7485485", "text": "Временно се ограничава движението в изпреварващата лента на АМ \"Тракия\" при км 46, в посока София, поради ПТП. Трафикът се осъществява в активна лента и се регулира от \"Пътна полиция\", съобщиха от АПИ. Движението по пътя Благоевград-Сандански в участъка Стара Кресна - Кресна също се осъществява в едната лента, допълниха от агенцията. Шофьорите да се движат с повишено внимание и съобразена скорост. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2019.06.02", "title": "Катастрофа ограничи движението към София по магистрала \"Тракия\" (Обновена)"}
{"url": "https://www.24chasa.bg/novini/article/7485489", "text": "Парче от противоградна ракета е паднало в къща в Старозагорското село Остра могила миналата нощ, съобщи  . 30-сантиметровият къс е пробил покрива и паднал до леглото на 91-годишна жена, която не е пострадала, но се е изплашила силно. В събота Агенцията за борба с градушките е изстреляла 720 противоградни ракети.", "date": "2019.06.02", "title": "Парче от противоградна ракета падна в къща в Старозагорско"}
{"url": "https://www.24chasa.bg/novini/article/7485289", "text": "Една от авторитетните агенции - S&P Global Ratings, потвърди рейтинга на България преди ден и той е BBB-/A-3' с положителна перспектива Според обобщената оценка на S&P фискалната и външната позиция на страната остават силни, а очакванията за икономическия растеж се оценяват като благоприятни независимо от структурните ограничения в дългосрочен план. Положителната перспектива пред рейтинга отразява значителната вероятност България да се присъедини към валутен механизъм II ( .) през следващите 12 месеца. Потвърдената оценка поставя България само на крачка от най-добрите държави, тъй като следващо повишение означава рейтинг А, който се присъжда на най-стабилните и сигурни икономики. Сегашният рейтинг означава, че във всеки сектор на икономиката можем да очакваме интерес и от големи институционални инвеститори, тъй като някои правителства забраняват, а други не препоръчват на техни компании да инвестират в държави с неинвестиционен рейтинг. Насърчаването на икономическия ръст чрез привличане на инвеститори създава нови работни места, което води до увеличение на доходите. Оценката е и сигнал към Брюксел, който е особено важен за членството ни във валутния механизъм и за изпълнението на критериите, които ЕК следи, за да допусне държава в еврозоната. Особено важна е оценката на финансовата стабилност, нивото на кредитиране, нивото на лихви и бюджетните дефицити. Друго положително следствие е, че колкото по-висок е рейтингът на страната, толкова по-малка ще е рисковата премия. Това означава, че банки и финансови институции ще ползват ресурс, който дава потенциал да намаляват лихвите и по кредитите. Кредитните рейтинги са оценка за стабилността и възможността за обслужване на дългове. Най-общо те се използват от инвеститорите при съставянето на бизнес плановете им като един от водещите показатели. Рейтинговите услуги се извършват от специализирани агенции, които оценяват държави, корпорации, банки, финансови институции, както и ценните книжа или други задължения, които държавите или институциите издават. Оценките включват букви, цифри и идентификатори. (Какво означават те - виж таблицата.) В практиката на агенциите са въведени условно “инвестиционен” и “спекулативен” клас рейтинги, които не са пазарни становища. Агенциите се застраховат, като предупреждават, че те не дават препоръка или гаранция за инвестиционни цели. Най-общо категориите от инвестиционен клас “AAA” до “BBB” показват нисък до умерен риск, докато от “BB” до “D” са рискови.", "date": "2019.06.02", "title": "Страната ни е на стъпка от най-добрите с кредитния си рейтинг"}
{"url": "https://www.24chasa.bg/novini/article/7485419", "text": "39-годишен предприемач е човекът, който се е оплакал лично на премиера Бойко Борисов, че е рекетиран от кмета на район \"Северен\" Ральо Ралев. След сигнала антикорупционната комисия се задейства и в четвъртък Ралев и посредникът в изнудването Ивен Делевски бяха арестувани. Според в.   въпросният предприемач е Здравно Ангелов. Той е искал да строи 4-5-етажна кооперация в \"Сверен\".  От районната администрация имали забележки към проекта, с които той се съобразил и отстранил нередноститте. Въпреки това обаче, разрешителното му се бавела. В крайна сметка Ангелов научил, че проектът за сградата му е в кабинета на Ральо Ралев и се задържа от него. От различни хора Здравко Ангелов бил посъветван да даде пари, за да започне да строи. Бизнесменът обаче решил да отнесе случая до премиера. Бойко Борисов пък го предал на КПКОМПИ. Както вече \"24 часа\" съобщи, Ралев бе оставен в ареста от спецсъда, а съучастникът му Делеевски може да излезе на свобода срещу 60 000 лева гаранция.", "date": "2019.06.02", "title": "39-годишен предприемач от Пловдив е подалият жалба срещу Ральо Ралев за рекет"}
{"url": "https://www.24chasa.bg/novini/article/7485312", "text": "Турски прокурори разследват писатели, включително прочутата романистка Елиф Шафак, съобщи британският в. “Гардиън”. Действията на обвинителите са насочени срещу творци, пишещи по предизвикателни теми като насилието над деца и сексуалното насилие. Те са нарочени, че оневиняват тези практики. По-рано тази седмица в туитър бе споделен пасаж от роман на Абдула Шевки, в който се разказва за сексуално насилие от позицията на педофил. Турската адвокатска колегия е внесла жалба, зовяща за забрана на книгата и повдигане на обвинения срещу автора. Впоследствие Шевки и издателят му бяха арестувани. Елиф Шафак признава, че е получила хиляди оскърбителни съобщения в последните дни и че прокурорите са поискали проверка на два от романите ѝ, сред които “Трите дъщери на Ева”. Чрез в. “Гардиън” писателката помоли международната общност за защита.", "date": "2019.06.02", "title": "Турция разследва Елиф Шафак"}
{"url": "https://www.24chasa.bg/novini/article/7485449", "text": "Десетки коли са закъсали след поройния дъжд, който се изля тази вечер в Пловдив. За по-малко от час улиците в града се превърнаха в езера. \"Високо е нивото на водата на бул. \"В. Априлов\", ул. \"Гладстон\", на Коматевския възел\", съобщиха от полицията.  Не са получени сигнали за бедстващи хора. От квартал \"Кючюк Париж\", където пороят бе придружен с градушка колкото грахово зърно, съобщиха, че вече бедствието отминава, но все още небето се раздира от гръмотевици.", "date": "2019.06.02", "title": "Десетки закъсали автомобили след пороя в Пловдив"}
{"url": "https://www.24chasa.bg/novini/article/7485447", "text": "Проливният дъжд през последните часове в Ловешко и нанесъл големи щети в село Стефаново. Най-засегнат е районът на архитектурния резерват в селото, съобщи кметският наместник Иван Джуров пред БТА. По думите му водата е отнесла голяма част камъни, пясък и кал от по-високите части на селото към площада. \"Към 14-14.30 часа дойде проливен дъжд и в разстояние около час все едно, че го изливаше из ведро, по улиците направо тръгнаха реки\", каза Джуров. На площада, където е селската чешма, водата е достигнала около два метра и е заляла моста. Има отнесени дървета, улиците са проходими само пеша, тъй като на места уличната мрежа е пропаднала с около метър дълбочина. Има много наводнени дворове, като в някои от тях стихията е нанесла пясък, тиня и камъни. \" Улиците направо са изнесени, камъните, всичко е изхвърлено надолу на площада, където е селската чешма. Даже от проливния дъжд една стара къща се пропука. \"Аз съм на 64 години и такова чудо не помня. Просто е трагедия\", добави кметският наместник. По думите му в една от махалите е имало откъснати хора, тъй като мостът за там е бил непроходим. След като е бил разчистен, хората са излезли с автомобилите си. В момента няма бедстващи или пострадали. Кметът на община Ловеч Корнелия Маринова заяви, че комисия от общината утре ще направи опис на щетите и ще бъде отправено искане към Междуведомствената комисия по бедствия и аварии при МС за отпускане на средства за възстановяване на последиците от стихията. Общината ще помогне и за разчистването на селото. От областната дирекция на МВР в Ловеч съобщиха, че няма постъпили сигнали за инциденти, свързани с дъжда, или пострадали хора.", "date": "2019.06.02", "title": "Пороят отнесе част от архитектурния резерват в село Стефаново"}
{"url": "https://www.24chasa.bg/novini/article/7485377", "text": "Американският президент Доналд Тръмп опроверга новината, че е нарекъл съпругата на британския принц Хари „злобна“ заради нейни изказвания по негов адрес в миналото. „Никога не съм наричал Меган Маркъл „злобна“. Всичко това е дело на лъжливите медии... Ще се извинят ли Си Ен Ен, „Ню Йорк Таймс“ и останалите? Съмнявам се в това!“, написа стопанинът на Белия дом в туитър. По-рано британският вестник „Сън“ и редица други чуждестранни медии съобщиха, че Тръмп е нарекъл херцогинята на Съсекс „злобна“ заради нейни предишни изказвания по адрес на американския лидер. Преди да се омъжи за принц Хари Меган Маркъл беше много критична спрямо Доналд Тръмп.", "date": "2019.06.02", "title": "Тръмп: Не съм наричал Меган Маркъл \"злобна\""}
{"url": "https://www.24chasa.bg/novini/article/7485387", "text": "Според проучване на социологическата агенция \"Консенсус\" кандидатът за кмет на Истанбул на опозиционната Народнорепубликанска партия Екрем Имамоглу, който на 31 март спечели вота, но след това му бе отнет с решение на Висшата избирателна комисия /ВИК/, която постанови повторение на избора за кмет на 23 юни, води в предварителните анкети с 2,1 на сто срещу кандидата на управляващата Партия на справедливостта и развитието /ПСР/ Бинали Йълдъръм. Ръководителят на \"Консенсус\" Мурат Саръ заяви, че резултатите са от допитване, извършено между 21-22 април с 1040 анкетирани. Според получените данни 50,2 на сто от гласоподавателите на 23 юни ще гласуват за Екрем Имамоглу, 48,1 на сто за Бинали Йълдъръм и 1,7 за кандидати на други партии, съобщи БТА. Мурат Саръ прогнозира, че разликата от 13 700 бюлетини в полза на Екрем Имамоглу срещу Бинали Йълдъръм, получени на вота на 31 март, на повторния вот на 23 юни ще достигнат над 180 хиляди за Имамоглу. \"Вотът на гласоподавателите, чиято възрастова граница е 39 г., ще бъде ключов за резултата на 23 юни. Виждаме, че предпочитанията на един процент от онези 2,7 на сто гласоподаватели, които на 31 март гласуваха за кандидатите на други партии /извън водещите коалиции на управляващата ПСР и на опозицията/, отиват към Екрем Имамоглу. Не се наблюдава съществена промяна в нагласата за Бинали Йълдъръм в сравнение с 31 март - тя остава между 48,1- 48,3 на сто\", коментира Саръ. Според анкетата на социологическата агенция \"Мак\", извършена с 11 хиляди души, Екрем Имамоглу води с около две на сто пред Бинали Йълдъръм. Анкетата е проведена в периода 15-20 май. Преднина за Имамоглу прогнозира и социологическата агенция \"Оптимар\", която му дава 52 на сто. Ръководителят на агенцията Хилми Дашдемир твърди, че разполагат с резултатите от анкета, която са направили след огласяването на мотивите на ВИК за повторение на вота /ВИК съобщи едва след около 18 дни мотивите си, което предизвика критики - бел. авт./, които агенцията ще публикува в идните дни. Отговорен представител на социологическата агенция \"Пиар\" коментира, че \"психологията на масовото поведение се проявява в полза на Екрем Имамоглу\". \"Вотът на 23 юни крие рискове и за двете водещи коалиции. И двамата кандидати имат шанс да спечелят. Но трябва да се подчертае, че психологическото поведение на масите е в полза на Екрем Имамоглу\", посочи той. Междувременно коалиционният партньор на президента Ердоган Девлет Бахчели, лидер на Партията на националистическото движение /ПНД/, се е отказал от плановете си да установи предизборен щаб в Истанбул, с цел да активизира националистическия електорат да гласува за Бинали Йълдъръм. ПНД спечели кметския пост в една община в Истанбул. Твърди се, че Бахчели се е отказал от предварително набелязаната стратегия за Истанбул под давление на Ердоган. \"За вота на 23 юни управляващата ПСР възнамерява да привлече гласовете на по-заможните кюрди, които поради несъгласие с политиката на Ердоган по кюрдския проблем предпочетоха да не гласуват. Евентуално участие на националиста Бахчели в предизборната агитация би имала обратен ефект. Привличането на кюрдските гласоподаватели е важно за постигане на резултат в полза на Бинали Йълдъръм. В рамките на тази стратегия ПСР прави и други совалки, например среща на адвокатите на лидера на ПКК Абдуллах Йоджалан в затвора\", коментират наблюдатели.", "date": "2019.06.02", "title": "Четири агенции: Преднина за Екрем Имамоглу на повторните избори за кмет на Истанбул"}
{"url": "https://www.24chasa.bg/novini/article/7485395", "text": "Два изтребителя Ф-15 на сингапурските ВВС бяха вдигнати във въздуха по тревога. Те са съпроводили пътнически самолет, след съобщение, че на борда му е заложена бомба. Това съобщи министерството на отбраната, предава  . Разследването е установило, че информацията за бомбата е фалшива. Сингапурските военни възприемат всяка заплаха като реална и сериозна до нейното пълно отхвърляне. Представител на авиокомпанията потвърди пред местния вестник StraitsTimes, че са получили информация за поставено взривно устройство. Заплахата се е оказала фалшива и самолетът със 144 пътници на борда е кацнал благополучно в Сингапур.", "date": "2019.06.02", "title": "Сингапур вдигна изтребители заради лъжлива заплаха за самолет с бомба"}
{"url": "https://www.24chasa.bg/novini/article/7485288", "text": "Нов обилен дъжд с гръмотевици се изсипа в момента в Пловдив. Улиците са опустели, а пловдивчани се молят да не се повтори ситуацията от петък следобед, когато градът беше ударен от порой с градушка. След него бяха наводнени две здравни заведения, три детски градини, подлези и изби. Аварира и колектор на възловия булевард \"Санкт Петербург\", където е компрометирана и асфалтовата настилка.", "date": "2019.06.02", "title": "Нов порой в Пловдив, хората се молят да не ги удари пак градушка (Снимки)"}
{"url": "https://www.24chasa.bg/novini/article/7485311", "text": "Градушка колкото грахово зърно се изсипа по-рано в пловдивския квартал \"Кючюк Париж\", съобщиха живеещи там. Излива се дъжд в огромни количества. Светкавици и гръмотевици страшно ехтят в квартала в момента. Обитателите му казват, че е истински апокалипсис. Огромни локви са се образували по централния булевард \"Ал.Стамболийски\". Шофьорите се молят да няма едра градушка, за да не съсипе автомобилите им. В квартала \"Кючюк Париж\" се е образувала буквално водна завеса. Очаква се, след като бедствието отмине, да има поражения. Живеещи в квартал \"Тракия\" също съобщиха, че и при тях вали пороен дъжд. Под вода са и улиците в квартал \"Смирненски\". Жители съобщиха, че тротоарите буквално са изчезнали. \"Всичко е вода от край докрай\", казват обитателите на квартала. В центъра на Пловдив също вали дъжд, придружен със силен вятър.", "date": "2019.06.02", "title": "Воден ад в пловдивския квартал \"Кючюк Париж\" - дъжд, град и гръмотевици (Обновена, снимки)"}
{"url": "https://www.24chasa.bg/novini/article/7485367", "text": "Папа Франциск поиска днес прошка от името на Католическата църква за \"дискриминацията, сегрегацията, лошото отношение\", на които е подложена тази общност, по време на среща с енйни представители в Румъния, предаде агенция Франс прес. Папа Франциск каза, че сърцето му е натежало от срещата, допълва Ройтерс. То е подтиснато от многото дискриминация, сегрегация и малтретиране, преживени от вашите общности. Историята ни казва, че и християните, включително католиците, не са чужди на това зло, каза папата. Искам да поискам прошката ви за това, каза папата на ромите. \"Искам прошка от името на църквата и на Господ. Искам прошка от вас за всички онези времена в историята, когато сме ви дискриминирали, малтретирали и гледали на вас с подозрение\", каза Фанциск.", "date": "2019.06.02", "title": "Папа Франциск поиска прошка за дискриминацията на ромите"}
{"url": "https://www.24chasa.bg/novini/article/7485122", "text": "Британски учени твърдят, че тигрите са оранжеви, защото този цвят е като защитна окраска за плячката им, съобщи в. \"Мейл он сънди\". Тигрите ловуват основно елени. Тези животни не разграничават червения и зеления цвят. Затова оранжевите тигри им се струват зелени - отличен камуфлажен ефект за хищника, поясни БТА. Учените от университета на Бристол са използвали компютърни симулации, за да установят колко видими са различни животни на фона на средата, в която живеят. Те са имитирали как изглежда светът при дихроматично зрение - когато не се разграничава зеленият от червения цвят. Така са идентифицирали и оптималните цветове за прикриване или видимост. Възниква въпросът обаче защо в такъв случай окраската на тигрите не е зелена. Причината е, че бозайниците не могат да произвеждат такава козина. Само един вид ленивец изглежда целен, но ефектът се постига с измама - цветът се дължи на водорасли, които виреят в козината. Оранжевият цвят в козината на тигрите се произвежда от химикала феомеланин. Британските учени не са изследвали ролята на черните райета на тигрите, които \"накъсват\" силуета им. Вълците, койотите, лисиците, биковете, кучетата и котките също не могат да разграничават зелено от червено.", "date": "2019.06.02", "title": "Разгадаха защо  тигрите са оранжеви"}
{"url": "https://www.24chasa.bg/novini/article/7485127", "text": "На улица \"Сарачи\" в Сараево бе поставен знак, който предупреждава туристите да внимават за крадци и джебчии, съобщава информационният сайт \"Кликс\". Знакът е във формата на пътен знак, на който на английски език пише: \"Внимание, пази се от крадци и джебчии\", до червен триъгълник, на който са показани ръце, които измъкват мобилен телефон и портфейл от чанта, разкрива БТА. Гражданите на Сараево в последно време се оплакват от засилена дейност на джебчии, които се възползват от моментите на разсеяност и невнимание, за да крадат. Първия подобен съвет властите в Сараево дадоха още през февруари.", "date": "2019.06.02", "title": "Пътен знак в Сараево предупреждава за крадци и джебчии"}
{"url": "https://www.24chasa.bg/novini/article/7485135", "text": "Председателят на Европейската комисия Жан-Клод Юнкер пристига на първото си официално посещение в Хърватия в края на мандата си. В Загреб той ще се срещне с премиера Андрей Пленкович и с президента Колинда Грабар Китарович, съобщи информационният сайт \"Индекс\". В четвъртък вечерта в Дубровник Юнкер ще бъде на неофициална работна вечеря с Пленкович. В петък в Загреб той ще има и официални срещи с премиера и президента. Юнкер ще пристигне в Хърватия от Любляна, където в четвъртък ще участва в срещата на високо равнище на инициативата \"Три морета\". В тази среща ще участват десет президенти на страни членки на ЕС.", "date": "2019.06.02", "title": "Юнкер на първо официално посещение в Хърватия"}
{"url": "https://www.24chasa.bg/novini/article/7485166", "text": "В строителните среди в Пловдив се е говорило, че в район \"Северен\" се искат пари. Това казала свидетелката по делото срещу Ральо Ралев Марияна Атанасова. Точно на нея изнудваният строителен предприемач Здравко Ангелов й доверил, че кметът му иска подкуп.  Други също така свидетели, присъствали на разговори между предприемача Ангелов и Делевски, на които се споменавала сумата от 60 000 лева. Главният архитект на район \"Северен\" и служителката Ана Богданова твърдят, че кметът е проявил сериозен интерес към тази преписка и я взел при себе си, както и да намерят причини да откажат на Ангелов. Всичко стана ясно в специализирания съд, където Ралев и Делевски искат да бъдат пуснати на свобода. Ралев каза, че страда от сериозно заболяване на кръвта. То представлявало влошени показатели - \"нормалните стойности на билирубина са до 18, а в моите при всички положения трябва да са над 60\", каза той пред съда. Освен това пред адвокатите му казал, че лежал 20 часа без да се храни. За първи път поел храна, когато му повдигнали обвиненията.  Делевски пък обясни, че на него това му било работата. На въпрос на съда \"каква точно му е работата\" - той уточни: да доставя строителни конструкции . \"Приемаме поръчки и договори постоянно\", каза Делевски. Защитната му теза всъщност е, че парите, намерени в автомобила му са капоро за изграждане на строително хале. Съдет остави в арестта кмета на район \"Северен\", но пусна под гаранция незабавно бизнесмена Делевски срещу 60 000 лева. Парите трябва да бъдат внесени до 10 дни. Мотивът е, че той е привлечен на по-късен етап като посредник и ролята му е второстепенна. Като определянето на гаранцията се е взело впредвид и неговото материално положение. Прокурорът Венцислав Фендинандов обяви, че ще протестира решението в тази част, тъй като Делевски може да повлияе на свидетели. Защитникът на Ралев - Христо Ботев, съобщи, че задължително ще обжалва. Делото ще се гледа на втора инстанция на 11 юни пред Апелативния спецсъд.", "date": "2019.06.02", "title": "Решетки за кмета Ральо Ралев и 60 000 лева гаранция за посредника Иван Делевски"}
{"url": "https://www.24chasa.bg/novini/article/7485164", "text": "Двама турски войници бяха убити в престрелка срещу бойци от забранената Кюрдска работническа партия /ПКК/ в Югоизточна Турция, съобщи Анадолската агенция. Други двама са ранени в сражението в окръг Хаккяри близо до иракската граница. Същевременно турски военновъздушни сили бомбардираха цели на ПКК в региона Хакурк в Северен Ирак, съобщи министерството на отбраната в Анкара. Турция започна офанзива в Северен Ирак преди около една седмица. Според министерството 27 членове на ПКК са били \"неутрализирани\" от началото на военната операция.", "date": "2019.06.02", "title": "Двама турски войници убити в битка срещу бойци от ПКК в Югоизточна Турция"}
{"url": "https://www.24chasa.bg/novini/article/7485184", "text": "Няма сигнали за сериозно инциденти във връзка с дъжда в София. Това каза директорът на „Аварийна помощ и превенция“ към Столична община Красимир Димитров пред  . Към обяд пороен дъжд се изля в София. Има пет сигнала, които са обработени от столичните екипи. По думите на Димитров му те касаят заливане с вода на част от пътното платно, докато водната маса успее да се оттече в шахтите. Димитров подчерта, че няма проблеми с градския транспорт вследствие на дъжда.", "date": "2019.06.02", "title": "След пороя в София: Няма сигнали за сериозни щети"}
{"url": "https://www.24chasa.bg/novini/article/7485190", "text": "Един човек загина и десетина бяха ранени в пътна катастрофа днес по обяд на магистрала А3 в Хърватия, близо до Окучани, съобщи хърватският сайт \"\"Индекс\". Сблъскали са се македонски камион и босненски автобус. Загинал е шофьорът на камиона, а 10-15 пътници в автобуса са ранени, пише БТА. Поради катастрофата движението е ограничено в една лента. В отсечката имаа колона от четири километра. Полицията извършва оглед.", "date": "2019.06.02", "title": "Един загина и десетина ранени при сблъсък на македонски камион и босненски автобус"}
{"url": "https://www.24chasa.bg/novini/article/7483975", "text": "През 2017 г. едно 14-годишно английско момиче е намерено мъртво в спалнята си. Родителите на Моли Ръсел са в шок, че дъщеря им се е самоубила, тъй като не е имала никакви признаци на депресия или психични проблеми. Отчаяно започват да търсят следа за случилото се. Проверявайки компютъра ѝ, откриват, че Моли често е следяла съобщения за самонараняване, безпокойство, депресия и самоубийство в инстанграм и пинтерест. Става дума за снимки, които показват ръце, стискащи шишета с хапчета, и текстове, които твърдят, че е нормално да отнемеш живота си. Всички те са достъпни за деца над 13 г. и момичето попада на тях благодарение на алгоритми, които двете интернет платформи използват, за да предлагат съдържание на клиентите си, което може да представлява интерес за тях. Пинтерест е изпратил персонален имейл на Моли със снимки за самонаранявания дори месец след нейната смърт. На една от тях е показано момиче с нарязано бедро и надпис: „Не мога да ви кажа колко пъти съм искала да съм мъртва”. Заглавната фотография на профил, който тя често е следяла, е на малко момиче с превръзка на очите, което гушка плюшено мече. Надписът под нея е: “Този свят е толкова жесток и аз не искам да го виждам повече”. “Колкото повече гледах, толкова повече бях обхванат от смразяващ ужас, че надзъртам в нещо, което силно е повлияло на моята прекрасна дъщеря”, казва баща ѝ Иън Ръсел пред “Съндей таймс”. Той е убеден, че социалните мрежи са изиграли роля за смъртта ѝ, и започва открита кампания срещу тях. Свързва се с други родители, които искат да се забранят на интернет платформите да публикуват снимки и информации, които могат да засегнат душевното здраве на децата. Принц Уилям изпрати писмо до семейството на Моли и открито призова социалните мрежи бързо да решат проблемите, които са забъркали. Според него те създават дълбоки чувства на самота и неадекватност у хората и трябва да отхвърлят фалшивия избор на печалби над ценности и да бъдат по-малко токсични. Брат му - принц Хари, пък обяви, че те са по-пристрастяващи от наркотиците и алкохола, но за тях няма никакви ограничения. След като и експерти се изказаха по подобен начин, британски депутати се захванаха да проучат дали не трябва да се въведат специални регулации по въпроса. В подготвения от тях доклад се посочва, че Световната здравна организация (СЗО) трябва да се произнесе за пристрастяващи характер на социалните медии категорично и възможно най-скоро, както миналата година го стори за видеоигрите, които бяха обявени за опасни и водещи до психично разстройство. Докато това се случи обаче, интернет платформите трябва да премахнат всички информации и снимки, които подтикват към самонаранявания, а здравните власти да се отнасят с особена бдителност към всеки сигнал за психичен проблем вследствие на общуване в интернет. Проучване е показало, че 27% от децата, които посещават сайтове, се оплакват от тревожност и липса на самочувствие, докато при останалите процентът е 12. Установено е, че момичетата са по-податливи на влияние от социалните медии. Изследване от университета в Чикаго преди години установи, че пристрастеността към интернет платформите за общуване е по-силна от тази към алкохола и цигарите. Според английския психолог Марк Грифитс пък тя има същите признаци като химическа пристрастеност - рязка смяна на настроенията, социална изолация, конфликт и чести рецидиви. Затова експертите съветват ползвателите на социални мрежи да анализират поведението си и да преценят дали те не ограбват истинския им живот. На първо място е добре да си отговорите на следните въпроси: Предпочитате ли интернет общуването пред живата комуникация? Решавате ли чрез него проблеми, които ви затрудняват в реалния живот? Наслаждавате ли се максимално емоционално на събития в социалните медии, като си мислите непрекъснато кой ви харесва съобщенията в тях и кой – не и защо? Чувствата ли нужда да прекарвате все повече време в мрежата? Изпитвате ли силни негативни емоции, когато някой се опита да ви отведе от нея? Започвате ли да лъжете колко време прекарвате в интернет? Правите ли неуспешни опити да ограничавате присъствието си в социалните медии? Изпитвате ли проблеми в семейството и работата си, защото онлай общуването е разрушило връзките ви в реалния живот? Ако отговорите положително на повече от половината въпроси и установите, че поведението, което те описват, е валидно за вас повече от шест месеца, означава, че имате проблеми с използването на социалните медии. Тогава е най-добре да направите няколко неща, за да разберете колко е сериозно положението. Например да си определите ден в седмицата за интернет детоксикация. Да имате едни 24 часа, в които не влизате в мрежата, и да разберете как се чувствате през това време. Да използвате функцията, която повечето смартфони вече имат за проследяване на времето в социалните мрежи и ако установите, че то непрекъснато расте, да си въведете ограничения. Разбира се, тези неща няма да решат напълно проблема ви, но поне ще ви подскажат дали не се нуждаете от професионална помощ. Защото някои проучвания показват, че активните ползватели на социални мрежи имат по-високо ниво на тревожност и по-често използват отрицателни емоции. И ако достъпът им до тях бъде ограничен или пък напълно спрян, това няма по никакъв начин да им помогне, ако няма някаква съпътстваща терапия за истинското им психическо състояние. Освен това за разлика от алкохолната и наркотичната, зависимостта от социални медии не изисква медицинска намеса, а психологична помощ. Затова и някои психолози смятат, че дори и СЗО да ги признае за болест както видеоигрите, това няма да има някакъв бърз ефект, а просто ще насочи вниманието на учените и политиците да търсят решение на проблема, но това задължително ще трябва да мине през отстъпки от страната на интернет гигантите, които ще трябва да забранят част от предлаганото от тях съдържание. Което за всички е ясно, че няма да стане лесно. Ще трябват много експертизи и доказателства, за да бъдат въведени регулации за социалните медии. И политици, които желаят да сторят това, защото в момента голяма част от тях също много се изкушават да използват онлайн платформите за пряко общуване с гражданите. “Една от големите заплахи в интернет е, че хората могат да се сдобият с напълно различна реалност. Те могат да бъдат поставени в информационен пашкул, изтъкан от собствените им предразсъдъци”, казва бившият американски президент Барак Обама. Според него в бъдеще фактите ще бъдат все по-пренебрегвани и хората ще слушат и четат само неща, които съвпадат със собствените им убеждения и вярвания. Около една трета от младите българи стават неспокойни, ако забравят телефона си. Изнервят се или пък им е скучно, ако нямат достъп до интернет. Това показва социологическо проучване по поръчка на Министерството на младежта и спорта, извършено в края на миналата година. То е направено сред 650 души на възраст между 12 и 30 г., като 98,3% от тях са заявили, че притежават смартфон, а 86,7 на сто – компютър. Интересно е, че почти половината от интервюираните имат външна батерия за мобилен телефон и таблет, което свидетелства за висока степен на зависимост от тези устройства и потребност непрекъснато да имат захранване. 95 процента казват, че използват социални мрежи като фейсбук, инстаграм и туитър. Според проучването става дума за нови форми на зависимости към общуването и информиране чрез интернет, които започват да се отразяват на всекидневни занимания като хранене и сън. Над една трета от младите хора спят по-малко, защото са заети да следят съдържание или да обменят съобщения в различни мрежи и приложения. За младите хора е нещо обичайно да са с телефона си и да пишат дори когато се хранят. Комуникацията чрез социалните мрежи е постоянна, когато си навън с приятели, на празненство, на ресторант. Пристрастяването към социалните мрежи дори води до пропускане на едно или повече хранения на ден.", "date": "2019.06.02", "title": "Социалните  мрежи са новата дрога"}
{"url": "https://www.24chasa.bg/novini/article/7485258", "text": "Временно е ограничено движението по главен път София - Варна поради препятствие,  съобщиха от Областната дирекция на МВР - Плевен. Интензивният дъжд и свлечени кални маси на пътното платно доведоха до затваряне на пътя. На място екипи разчистват пътя, допълниха от АПИ.                                                                                                                                                                                                                                                                                                                       ", "date": "2019.06.02", "title": "Свлачища от дъжда блокират пътя София - Варна"}
{"url": "https://www.24chasa.bg/novini/article/7485265", "text": "Силно земетресение разлюля Западна Турция, съобщиха от Европейския средиземноморски сеизмологичен център. Земетресението е било с магнитуд 4.6 и е регистрирано в Западна Турция. Трусът е станал в 16:08 местно време (съвпада с българското) на 30 километра източно от град Адапазаръ и на 155 километра източно от Истанбул на дълбочина от седем километра. Земетресението е усетено по западното турско черноморско крайбрежие, включително и в Истанбул. Не се съобщава за пострадали хора и нанесени материални щети.", "date": "2019.06.02", "title": "Силен трус разлюля Западна Турция"}
{"url": "https://www.24chasa.bg/novini/article/7485268", "text": "Плавателен съд с десетки мигранти, пътуващи към Европа, се преобърна днес в Средиземно море край бреговете на Либия. Това заяви Международната организация за миграцията (МОМ), цитирана от Асошиейтед прес. Лодката се е обърнала близо до западния либийски град Гараболи. Най-малко 38 мигранти, включително 9 деца, са били спасени и върнати в Либия, каза агенцията на ООН за миграцията. Либийската брегова охрана заяви, че продължава да издирва още оцелели.", "date": "2019.06.02", "title": "ООН: Лодка с мигранти се преобърна край Либия"}
{"url": "https://www.24chasa.bg/novini/article/7485275", "text": "ГЕРБ – Враца за 13-та поредна година организира традиционния поклоннически поход до връх „Околчица”, съобщиха от пресцентъра на партията. Походниците се събраха в двора на училището в с. Паволче. Групата от над 250 членове и симпатизанти на партията бе водена от зам.-председателя на Парламентарната група на ГЕРБ Красимир Велчев и народния представител Димитър Главчев. Участниците бяха поздравени от министъра на регионалното развитие и благоустройството и областен координатор на ГЕРБ - Враца инж. Петя Аврамова и областния управител и общински ръководител на партията Малина Николова. В похода се включиха и народният представител Красен Кръстев, кметът на община Враца Калин Каменов, кметът на община Бяла Слатина Иво Цветков, общински съветници от ПП ГЕРБ. Походниците се изкачиха на историческия връх Околчица, за да участват във всенародното поклонение в памет на Христо Ботев и неговата чета.", "date": "2019.06.02", "title": "ГЕРБ – Враца проведе поклонническия поход до връх „Околчица”"}
{"url": "https://www.24chasa.bg/novini/article/7485116", "text": "Премиерът Бойко Борисов е доволен, че ще опита котелските гъби. Това написа преди минути самият той във профила си във фейсбук. \"Доволен съм, че ще мога да опитам от местната продукция. В района на Котел се предлагат чудесни гъби\", сподели премиерът.                                                                                                                                                                                                                                                                                                                       ", "date": "2019.06.02", "title": "Бойко Борисов: Доволен съм, че ще мога да опитам котелските гъби"}
{"url": "https://www.24chasa.bg/novini/article/7485056", "text": "С минута мълчание и поднасяне на цветя на паметника на Христо Ботев в едноименното училище в града, Добрич се поклони пред подвига на революционера и загиналите за свободата и независимостта на България. Възпоменателното събитие започна с поетична композиция по негови стихове, представена от възпитаници на училището. България си има своя син и той се казва Левски, заявява Ботев в „Обесването на Васил Левски”. Това е единствената грешка, която допуска геният, защото България има двама синове и другият е той - заяви в своето слово преподавателят по български език и литература Димитрина Костова. На събитието присъстваха кметът на Добрич Йордан Йорданов, народните представители от региона Даниела Димитрова и Йордан Йорданов, областният управител Красимир Кирилов, председателят на общинския съвет в Добрич Иво Пенчев, общински съветници, ученици и учители от училището, граждани на Добрич.", "date": "2019.06.02", "title": "Почит към героите отдадоха в Добрич"}
{"url": "https://www.24chasa.bg/novini/article/7485051", "text": "Въпреки дъждовното и мъгливо време хиляди поклонници се качиха в днес до легендарния връх Околчица във Врачанския балкан, за да отдадат почит към подвига на Ботев и неговата чета от преди 143 години и на загиналите за свободата на България. От трибуната с министри и депутати кметът на Враца Калин Каменов се възхити на упоритостта на младите хора от цялата страна да извървят докрай пътя на Ботевата чета от Козлодуй до Околчица, въпреки изключително лошото време, съпътствало тазгодишния поход. \"Тези млади хора и деца вече знаят, че тръгвайки за поробена България, Ботев е знаел, че няма да се върне, каза пред множеството Каменов. - Повеждайки четата си, той също така е знаел, че няма да освободи България, но ще събуди онези, които са искали, но са се страхували да бъдат свободни.\" Врачанският митрополит отслужи молебен в памет на загиналите и в своето обръщение към поклонниците нарече 2 юни ден на нашата признателност към онези, които не спестиха сили, знания и живот, за да бъдем днес хора в пълния смисъл на думата.", "date": "2019.06.02", "title": "Дъждът не спря хиляди да се поклонят пред подвига на загиналите за свободата ни на връх Околчица (Снимки)"}
{"url": "https://www.24chasa.bg/novini/article/7485095", "text": "Съд в Багдад, разглеждащ случаи, свързани с тероризма, осъди на смърт двама френски граждани заради принадлежност към джихадистката организация \"Ислямска държава\", предадоха световните агенции. Присъдите бяха наложени на Фодил Тахар Ауадат, на 32 години, и на Виане Ураги, на 28 години. С днешните присъди общо девет френски граждани са осъдени на смърт в Ирак заради принадлежност към ИД. По повод на присъдите говорителката на френското правителство Сибет Ндайе заяви, че Франция, която е против смъртното наказание, осъществява контакти на най-високо равнище във връзка с осъдените, допълни БТА. \"Позицията на Франция винаги е била постоянна. Веднага щом като наши граждани по света са осъдени на смърт, ние се намесваме на най-висше държавно ниво\", каза говорителката. \"Френското външно министерство имаше вече повод да заяви, че иракското правосъдие се раздава при добри условия и с право на защита\", допълни говорителката. \"Французите, които са напуснали своята страна, за да се включат в борба срещу нея посредством терористични действия, имат правото, както и другите граждани, на консулска защита\", поясни говорителката и каза, че представители на френското посолство консултират подсъдимите, така че те да имат добра представа за иракското право и за собствените си права. Париж е против връщането на тези френски джихадисти във Франция и иска те да бъдат съдени там, където те са извършили престъпленията си.", "date": "2019.06.02", "title": "Ирак осъди още двама французи на смърт заради принадлежност към \"Ислямска държава\""}
{"url": "https://www.24chasa.bg/novini/article/7484723", "text": "Премиерът Борисов посети новото кръговото кръстовище на ул. „Розова долина“ в града, за което правителството отпусна над 2 322 000 лв. без ДДС. Кметът на Сливен Стефан Радев заяви, че 400 000 хиляди лева са спестени от обществената поръчка за кръстовището. „За първи път някой кмет да спести от ремонти. Останалите пари ще ви ги оставим за детска градина“, заяви Бойко Борисов. Градоначалникът на Сливен подчерта, че без силни финанси няма как да има силни общини, съобщиха от пресцентъра на Министерски съвет. Министър-председателят Бойко Борисов видя и санираните жилищни блокове в кв. „Сини камъни“, където има санирани 51 апартамента по Националната програма за енергийна ефективност на многофамилни жилищни сгради през миналата година. „Сега почнаха всички да искат санирането. Когато БСП и ДПС говореха против санирането, вие мълчахте. Сега видяха, че има 3 милиарда лева излишък. Управлява се от добри стопани, затова държавата има излишък“, подчерта премиерът Борисов. Кметът също потвърди, че в града продължава да има голям интерес към програмата за саниране на сгради. „Всички се надяват да продължи програмата, за да се включат повече, никога не е правена такава голяма инвестиция“, допълни още градоначалникът на Сливен. Санирането продължава и в момента и по друга сграда в квартала, където живеят 230 души. В община Сливен са завършени 18 от одобрените за участие в програмата 51 сгради. Премиерът Борисов видя и обновения парк по поречието на река Асеновска по ул. „Раковски“ - „Антим 1“ - ул. „Димитър Пехливанов“, за чийто пробив правителството отпусна 1,6 милиона лева. С предоставеното от Оперативна програма „Региони в растеж“ финансиране в размер на 2,2 млн. лв. са обновени 38 хил. кв. м обществени пространства по двата бряга на р. Асеновска и в ж.к. „Република“ в Сливен, които в продължение на години са били изоставени и дори опасни. Изградени са площадка за управление на детски велосипеди, велосипедни и пешеходни алеи и алея за бягане. Обособени са площадки за деца на различна възраст и с различни видове съоръжения, спортни площадки, фонтан с падаща вода и питейни фонтани. Монтирани са арки, беседки и перголи. Има ново осветление и видеонаблюдение. Районът е озеленен. Обособени са нови паркоместа. Министър-председателят Борисов беше информиран и за ремонта на зала „Асеновец“ в града, за който Министерският съвет даде 1,4 милиона лева. Сградата не е обновявана от построяването й през 70-те години. „Над 40 хиляди деца, които никога не са ходили на училище, ги вкарахме в класните стаи. Тази програма работи много добре“, заяви министър-председателят Бойко Борисов при посещението си в ремонтираната детска градина в гр. Сливен. Учебното заведение се обновява с 1,1 млн. лв. по Оперативна програма „Региони в растеж“. В нея има 140 деца и една група за деца със специални потребности. „Обмисляме да направим и безплатна храна за детските градини“, допълни още премиерът Борисов пред учителите в детското учебно заведение. От ръководството на детската градина коментираха, че заведението не е ремонтирано от 30 години. Те изразиха задоволството си пред премиера от обновяването на сградата.", "date": "2019.06.02", "title": "Борисов в Сливен: Държавата има излишък, защото се управлява от силни стопани (Снимки, видео)"}
{"url": "https://www.24chasa.bg/novini/article/7484734", "text": "ВМРО ще поиска преглед на споразумението, по което работи управляващата коалиция, заяви пред  Искрен Веселинов, заместник-председател на партията и на парламентарната група „Обединени патриоти“. „Смятам, че това е нормално. Ние сме по средата на мандата и ако нещо не върви, трябва да заявим, че не върви и да търсим решение на проблемите. Това е първото, което трябва да се направи и всичко оттам насетне ще последва естествено“, каза той. Веселинов определи като „логичен“ резултата на ВМРО на европейските избори, „като резултат от работата, която партията свърши в парламента и управлението“. „Тръгнахме без тревога към тези избори“, каза още той. Причината за съществуването на формата „Обединени патриоти“ беше да се извади ДПС от властта. Веселинов каза още, че единодействие в така наречената „малка коалиция“ няма от есента на миналата година. „Нямаме намерение да поставяме въпроса за това споразумение, но имаме намерение да разберем съществуват ли партньорите ни като такива. Бихме инициирали такава среща, ако видим желание за съвместна работа. Инициирахме достатъчно поводи, но без конкретен резултат“. В същото време Веселинов определи като „нормална“ комуникацията с ГЕРБ.", "date": "2019.06.02", "title": "Искрен Веселинов: ВМРО ще иска преглед на коалиционното споразумение за управлението"}
{"url": "https://www.24chasa.bg/novini/article/7484736", "text": "Министър Ангелкова разговаря с министъра на туризма и занаятите на Алжир Абделкадер Бенмесауд. Двамата обсъдиха бъдещи съвместни инициативи в рамките на Международната конференция за устойчиви инвестиции в туризма в Слънчев бряг, както и подписването на Меморандум за сътрудничество в областта на туризма между двете държави, съобщиха от пресцентъра на Министерство на туризма. Министър Ангелкова заяви, че при желание от страна на алжирски инвеститори да инвестират в България Министерството на туризма ще окаже пълно съдействие. Тя добави, че инвестициите в туризма допринасят за дългосрочното и устойчиво нарастване на сектора в национален план, както и за привличането на повече посетители от далечни пазари към България и Стария континент. От своя страна г-н Бенмесауд поздрави министър Ангелкова за успеха на международния форум в най-големия български курорт и поясни, че е впечатлен от напредъка на България в икономиката и туризма. Той добави, че страната ни има положително развитие в качеството на туристическите услуги и СПА туризма. Министърът на туризма и занаятите на Алжир каза още, че страната му разполага с голям брой международни летища, което несъмнено дава възможност на алжирските туристи да се запознаят с красотите на България и обратно.", "date": "2019.06.02", "title": "Ангелкова: Ще съдействаме, ако алжирски инвеститори се интересуват от България"}
{"url": "https://www.24chasa.bg/novini/article/7484741", "text": "Андреа Налес, лидерката на Германската социалдемократическа партия, която влиза в състава на германското правителство, обяви днес намерението си да подаде оставка след катастрофалното представяне на формацията на европейските избори миналата неделя, предадоха световните агенции. Налес напуска както председателския партиен пост, така и лидерския пост на партийната фракция в парламента. Тя каза, че утре ще информира за решението си партийното ръководство, а във вторник и партийната парламентарна група. На евроизборите социалдемократите останаха на трето място зад Зелените, които за първи път излязоха на втора позиция за първи път на подобен вот. На първо място се наредиха Християндемократическият и Християнсоциалният съюз. Допитвания показват, че подкрепата за социалдемократите е на най-ниските си нива в историята на партията, предаде БТА. \"Вече не разполагам с подкрепата да изпълнявам длъжността си\", призна днес Налес. В разпространеното днес нейно изявление се посочва, че утре тя ще се оттегли официално от партийния лидерски пост, а във вторник от председателския пост на парламентарната група на социалдемократите.", "date": "2019.06.02", "title": "Лидерката на германските социалдемократи Андреа Налес се оттегли от поста си"}
{"url": "https://www.24chasa.bg/novini/article/7484743", "text": "Министерството на правосъдието на САЩ подготвя разследване срещу бизнес практиките на Гугъл (Google) и дали те нарушават антимонополните разпоредби, съобщи Асошиейтед прес. Гугъл бе глобена с рекордните 2,72 милиарда долара от Европейската комисия през 2017 година за злоупотреба с доминираща позиция на при онлайн търсенето в интернет. В САЩ федералната комисия по търговията предприе антимонополно разследване срещу Гугъл, но го закри през 2013 година, без да вземе някакви мерки, предаде БТА. Сега министерството на правосъдието започна антимонополно разследване на различни дейности на компанията според информации на \"Уолстрийт джърнъл\", \"Ню Йорк таймс\" и \"Блумбърг\". Те се позовават на анонимни източници, запознати с въпроса. Гугъл, чиято компания майка е Алфабет (Alphabet), е подложен на все повече щателни проверки. Регулаторните органи по света се съсредоточават върху бизнес практиките на компанията през последната година. Освен рекордната глоба от 2017 година европейските регулатори наложиха и глоба от 1,7 милиарда долара на Гугъл през март за злоупотреби с доминираща пазарна позиция при рекламата онлайн. Гугъл е начело по приходи от дигитални реклами, като контролира 31,1 процента от световните дигитални реклами, според оценката за тази година на компанията за проучвания иМаркетър (eMarketer). Фейсбук (Facebook) е втори с 20,2 процента.", "date": "2019.06.02", "title": "САЩ готви антимонополно разследване срещу Гугъл"}
{"url": "https://www.24chasa.bg/novini/article/7484748", "text": "Заради деня на Ботев хиляди българи за поредна година изкачват Околчица, за да се поклонят пред всички, дали живота си за свободата ни. 143 години по-късно под кръста на върха се събират хора от цяла България, предаде  Хората още от рано сутринта започнаха да изкачват върха на Ботевата слава. \"Походът мина успешно. Ръководителите и децата са доволни. Въпреки проблемите на Баница, някои деца остана без бивачни съоръжения след бурята, а около 1 400 човека изкачиха върха с ентусиазъм\", каза ръководителят на групата Евгени Филипов. Комендантът на похода Нели Ненчовска обясни, че най-важното за този поход е събирането на хора от цялата страна, общуват помежду си и почитат паметта на Христо Ботев. На трибуната ще дойдат всички официални лица. Хората ще останат на поляната, а отгоре ще засвирят сирените и под техния звук ще занемее цяла България в памет на героите, дали живота си за свободата им.", "date": "2019.06.02", "title": "Стотици почитат подвига на Ботев на връх Околчица"}
{"url": "https://www.24chasa.bg/novini/article/7484755", "text": "Министър-председателят Бойко Борисов инспектира изграждането на нова пречиствателна станция за питейни води в Котел по проект на общината. На посещението присъства и министърът на земеделието Десислава Танева. Чрез него ще се реши проблемът с варовика и замътването на водата в града при обилни валежи, съобщиха от пресцентъра на Министерски съвет. „Пречиствателната станция е готова, работи на автоматичен режим, тестваме я“, информираха премиера Борисов от ръководството на съоръжението. Министър-председателят добави, че са изградени над 70 такива обекта. „Едно голямо благодаря на правителството и на премиера, затова че ни подкрепи в това важно начинание. Котел е възникнал, благодарение на тези три извора, който са близо до нас. Това ни дава живот“, каза кметът на Котел Коста Каранашев. Станцията ще пречиства 200 куб. метра вода на час от карстовия извор на р. Изворска, който снабдява града, чрез реагентна обработка и филтриране през бързи пясъчни филтри. След това водата ще се обеззаразява, с което ще се гарантира високото й качество. Стойността на проекта е близо 3 млн. лв. За изпълнението му от бюджета на Министерството на регионалното развитие и благоустройството от 2017 г. досега са осигурени малко над 2,5 млн. лв. Предстои остатъкът от средствата също да бъде предоставен на местната администрация. „България не е само жълтите павета, животът го има и тук“, заяви по време на инспекцията премиерът Борисов. По път за село Тича, министър-председателят Бойко Борисов инспектира хода на ремонтите дейности в Националното училище за фолклорни изкуства „Филип Кутев“. Проектът е финансиран по Оперативна програма „Региони в растеж“ 2014-2020 г. и е на обща стойност почти 3.8 млн. лв. В рамките на проекта ще бъде подменена дограмата, ще бъде изградена нова осветителна инсталация и мерки за подобряване на енергийна ефективност на вече съществуващите учебни корпуси и общежития, както и ще бъде осигурена достъпна среда за хора в неравностойно положение. Предвидено е и закупуването на специализирано оборудване в съответствие с нуждите на учениците. Проектът включва и изграждането на нова многофункционална зала. Символичната първа копка на ремонта бе направена на 24 май тази година, като срокът за изпълнение е до 15 януари 2020 г. Заедно с премиера Борисов обновяването на Националното училище за фолклорни изкуства „Филип Кутев“ провериха министърът на образованието и науката Красимир Вълчев, финансовият министър Владислав Горанов, кметът на Котел Коста Каранашев. Кметът Каранашев информира министър-председателя Бойко Борисов, че след като се въведат иновации в музикалното училище в Котел, то ще може да приема даровити деца от различни страни на Балканите. А преподавателският състав е най-добрият в страната. Премиерът Борисов обеща пълна подкрепа от страна на правителството по този проект. Министър-председателят отбеляза още, че идеята е по този начин учебното заведение да се превърне в балканско училище за музикални инструменти. \"Има две основни партии в смесените райони ГЕРБ и ДСП. Какъв ни е резултатът - над 58%. И това как сме го постигнали - с ремонти, с канализация, с водопровод, с път\", коментира Борисов след посещението на село Тича. \"Аз когато идвах, с джипка едва стигнах. Помня до ден днешен - дупки по половин метър. А сега колко е живописно\", смята премиерът. \"Посещаваме всяко място, за което сме давали пари. Училища, детски градини, пътища, водопроводи. Минавам, за да видя дали хората са доволни\", коментира Борисов. \"На жълтите павета обичат да говорят разни видни политолози и социолози. Да минат и да видят как е тук сред хората\", призова премиерът.  На въпрос за Корнелия Нинова, Борисов отсече, че не се интересува от нея.                                                                                                                                                                                                                                                                                                                       ", "date": "2019.06.02", "title": "Борисов в Котел: България не е само жълтите павета, животът го има и тук (Видео)"}
{"url": "https://www.24chasa.bg/novini/article/7484752", "text": "В град Тузла, североизточна Босна и Херцеговина, е обявено бедствено положение заради обилните валежи в района, които предизвикаха преливане на река Яла и активиране на свлачища, съобщи Танюг, цитиран от БТА. Причинени са големи материални щети. Някои пътища и мостове са повредени, а част от водопроводната мрежа е прекъсната, констатира на извънредно заседание градският щаб за гражданска защита. Активирани са най-малкото 10 свлачища и около 50 обекта в града са застрашени. Последиците от наводненията се отстраняват.", "date": "2019.06.02", "title": "Обявиха бедствено положение в босненския град Тузла заради обилните валежи"}
{"url": "https://www.24chasa.bg/novini/article/7484772", "text": "Паметник на Христо Ботев бе открит тържествено в центъра на Велико Търново в деня на гибелта му. Бюстът на поета-революционер преди е стоял до входа на Старото военно училище, но след това е демонтиран и повече от 40 г. се съхранява в складове на Военния университет. Наскоро той бе официално дарен на общината, за да заеме достойното си място в старата столица, където са живели съпругата му Венета и дъщеря му Иванка. \"В центъра на Велико Търново отново се издига гордо паметника на Ботев. Дължахме го в името на неговата памет.Държахме го и като жители на историческата и духовна столица на България. Защото Велико Търново е град, който ревностно пази спомена за величието на Асеневци и Второто българско царство, за героизма на Шишман и св.Патриарх Евтимий, за 5-вековната борба за българска свобода сред чиито икони са Дякон Левски и Христо Ботев. Защото Велико Търново е град, чиито жители първи почитат паметта на Ботев и загиналите за свободата на България, още в годините след Освобождението\", каза кметът Даниел Панов. Монументът до Централната поща бе открит с военни почести. Венци и цветя положиха кметът и областният управител, представители на комитет \"Васил Левски\" и фондация \"Христо Ботьов\", ученици от Основно училище \"Христо Ботев\" и младежи, участвали в похода до Околчица, много великотърновци. В деня на Ботев и загиналите за свободата на България с цветя бе окичен и паметникът \"Майка България\". Пред емблематичния монумент ученици от ПМГ\"Васил Друмев\" представиха литературна композиция \"Спасена памет\", посветена на 143 год. от гибелта на Христо Ботев. Часови отдадоха почит и на паметниците на Васил Левски, на обесените, на Стефан Стамболов, на Велчовата завера. Цветя бяха положени и на гробовете на Венета и Иванка Ботеви в парк \"Дружба\".", "date": "2019.06.02", "title": "След 40 години в склад върнаха Ботев в центъра на Велико Търново (Снимки)"}
{"url": "https://www.24chasa.bg/novini/article/7484767", "text": "Кметът на Хасково Добри Беливанов свика Кризисния щаб на заседание днес, за да се анализират щетите от проливния дъжд снощи, съобщиха от общината. В заседанието участваха представители на Пожарна, Полиция, Общинска полиция, ВиК . За по малко от час в Хасково снощи се изсипаха 62 литра дъжд на квадратен метър. Няма бедстващи или пострадали хора, няма прекъснати пътища до села в общината. Всички улица в града са проходими, допълниха от кметството. От пожарната продължават да отводняват мазета, асансьорни шахти и подземни гаражи. Повече от 20 отводнявания са извършили от снощи до днес служителите на пожарната. Отстраняват се паднали дървета, обясниха още от кметството.", "date": "2019.06.02", "title": "Кметът на Хасково свика Кризисен щаб за последиците от бурята снощи"}
{"url": "https://www.24chasa.bg/novini/article/7484785", "text": "Втори кръг от местните избори се провежда днес в Гърция, съобщи ТАСС. Избирателните секции отвориха врати в 7 часа местно време и ще бъдат затворени в 19 часа, след което ще бъдат съобщени първите резултати от екзитполовете, предаде БТА. В изборите днес се избират 13 областни управители и кметове на 332 общини. По време на първия кръг от изборите, който се проведе на 26 май заедно с изборите за Европейски парламент, бяха избрани ръководители на над 100 общини в страната. Но в големите градове Атина, Солун и Патра нито един от претендентите не събра необходимите над 50 процента от гласовете. Премиерът Алексис Ципрас гласува днес в 172-о основно училище в Атина, призовавайки гражданите да гласуват за \"прогресивните кандидати\", които имат капацитет да се справят с увеличените проблеми на местните общности, предаде АНА-МПА.", "date": "2019.06.02", "title": "Втори кръг от местните избори днес в Гърция"}
{"url": "https://www.24chasa.bg/novini/article/7484792", "text": "Навръх 1 юни три деца останаха без дом. Те са на 5, 7 и 9 години. Къщата им в Никопол изгоря до основи. Останали са живи, защото дядо им успял да ги изведе боси и почти голи, преди пламъците да изпепелят и тях. Причината за пожара е неясна, защото единственият включен електроуред бил хладилникът. За трагедията на семейството от Никопол пред   разказаха техни съграждани и помолиха да не оставяме децата и роднините им на неизвестността.", "date": "2019.06.02", "title": "Пожар изпепели къщата на семейство с 3 деца в Никопол"}
{"url": "https://www.24chasa.bg/novini/article/7484795", "text": "Круизен кораб се удари в кей и в туристическо корабче във Венеция и при инцидента бяха ранени четирима души, предаде Франс прес. Сблъсъкът станал в канала Джудека, разделящ Венеция от остров Джудека. Круизният кораб Ем Ес Си Опера изгубил контрол и се блъснал в кея в района на Сан Базилио-Дзатере, като предизвикал истинска паника сред хората на кея. После той се ударил в туристическо корабче. Двама от ранените са откарани в болница за преглед, а другите двама са леко пострадали. Националността им засега не е известна. Кадри от инцидента показаха как някои хора падат във водата след удара с лайнера, а други бягат паникьосани на кея, предаде БТА. Предполага се, че круизният кораб, теглен от влекачи в канала, е изгубил контрол, след като се е скъсал един от кабелите, свързващи го с влекачите. Заради силното течение италиано-швейцарският лайнер не успял да спре, когато то го тласнало към кея и към другото туристическо корабче там. Във Венеция тече дебат от дълго време дали да се допускат круизни кораби в центъра. Каналите на града и без това са задръстени от корабчета, водни таксита и гондоли.", "date": "2019.06.02", "title": "Круизен кораб се вряза в туристическо корабче в един от каналите на Венеция (Видео, снимки)"}
{"url": "https://www.24chasa.bg/novini/article/7484807", "text": "Вицепремиерът и министър на външните работи Екатерина Захариева поздрави българската общност на остров Крит по случай организирания там първи български събор, съобщиха от Министерство на външните работи. „Поздравявам Ви за инициативата да отпразнувате българските бит и култура, както и да затвърдите връзката между сънародниците ни на остров Крит и България“, заяви Екатерина Захариева в поздравителен адрес към Сдружението на българите на остров Крит. Тя подчерта примера, който сънародниците ни дават, за родолюбие и сила на българския дух. На 1 и 2 юни в рамките на събора сдружението е организирало изложба \"Нашата България\", включваща фотографии, атрибути и предмети на българското народно творчество и изкуство, традиции и култура. Както на всеки български събор, и на този има вкусна трапеза с традиционни български ястия, както и музика и народни танци. За децата от четирите български неделни училища е предвиден открит урок „Кой е Петко Воевода“. На остров Крит в Гърция постоянно живеят около 15 000 българи, а 10 000 идват там като временно работещи, сочат данни на сдружението.", "date": "2019.06.02", "title": "Българите на остров Крит организираха за първи път събор, Захариева ги поздрави"}
{"url": "https://www.24chasa.bg/novini/article/7484813", "text": "Село Средногорово е наводнено в резултат на снощните валежи, предаде  Реката, която преминава през селището, рязко е вдигнала нивото си след падналия порой и е преляла. Водата е заляла дворовете на къщите, покрай които минава. Има съборени огради и унищожена продукция. Няма данни за издавени животни и пострадали хора.", "date": "2019.06.02", "title": "Наводнение в Средногорово след преливане на река"}
{"url": "https://www.24chasa.bg/novini/article/7484844", "text": "С митинг-поклонение в Калофер бе отбелязана 143-та годишнина от гибелта на Христо Ботев. Отдадена бе почит и към всички българи, загинали за свободата на България. На церемонията присъстваха десетки жители и гости на града, почетни роти от 61-ва Стрямска механизирана бригада - Карлово. Честването започна с изнасянето на знамето на Ботевата чета от къщата-музей \"Христо Ботев\", където се съхраняват част от личните вещи на поета. С военни почести то бе пренесено до площада в града. В словото си пред присъстващите на церемонията десетки жители и гости на Калофер, заместник-министърът на образованието Таня Михайлова подчерта: Ботев ни е необходим, за да буди примирените и задрямали духове, да изостря нашата чувствителност, да издига националното ни достойнство. 143 години след неговата гибел той е жив. Почти всички присъстващи изкачиха стълбите до мемориалния комплекс \"Христо Ботев\", където в минута мълчание сведоха глави в знак на почит както към подвига на поета-революционер, така и към всички герои, загинали за свободата на България. Пред паметника му военнослужещи положиха Гирлянд на славата. Ритуал по повод 2 юни - Ден на Ботев и загиналите за Освобождението се проведе в Хасково пред бюст паметника на поета-революционер днес, съобщиха от общинска администрация. Ритуалът започна веднага след воя на сирените в 12 часа. В него участваха кметът на община Хасково Добри Беливанов, народни представители, представителна рота от хасковското поделение, представители на местната власт и на политически и патриотични организации, граждани. Всички те поднесоха венци и цветя пред паметника на Христо Ботев под съпровода на Духов оркестър Хасково. Перничани се поклониха пред подвига на Христо Ботев и загиналите за свободата на България. Под звуците на Духовия оркестър с диригент Трифон Трифонов граждани и политици отдадоха почит пред бюст паметника на революционера пред едноимената професионална гимназия. На стража застанаха облечени в опълченски униформи представители на местното дружество \"Традиция\". Венци и цветя поднесоха кметът на Перник Вяра Церовска, депутати, областният управител Ирена Соколова, представители на политически партии и граждани. Точно в 12.00ч. сирените в град призоваха жители и гости да запазят минута мълчание в израз на признателност и почит към делото на Христо Ботев и героите, загинали за свободата на Родината. Венци и цветя пред паметника на Стефан Караджа в Силистра положиха силистренци за Деня на Ботев и загиналите за свободата на България. Слово произнесе кметът на Силистра д-р Юлиян Найденов. Паметникът на Стефан Караджа - дело на силистренския скулптор Павел Метеоров - е открит на 1 октомври 1941 година. Това е първият паметник на борец за национално освобождение в Южна Добруджа. Десетки венци и цветя бяха положени днес пред паметника на знаменосеца на Ботевата чета Никола Симов - Куруто в Търговище по повод Деня на Ботев и загиналите за свободата и независимостта на България. Стотици търговищенци - малки и големи, се поклониха пред своя съгражданин, роден в Ески Джумая /днес Търговище/ и си спомниха делото на неговите сподвижници. Общоградското поклонение започна с ученическо шествие, предвождано от Фанфарния оркестър, което измина пътя от Първо ОУ \"Христо Ботев\" до паметника на Никола Симов. Пред монумента ученици от пети до седми клас - възпитаници на учебното заведение, носещо името на видния български поет и революционер, представиха поетичната композиция \"Следовници на подвига\". В програмата участва и Духовият оркестър към Община Търговище с диригент Красимира Коларова. На почетен караул пред монумента застанаха представители на местния патриотичен клуб \"Възраждане\". В общоградското поклонение участваха представители на пенсионерски клубове, ученици и възпитаници на детски градини, граждани. Всички те поставиха венци и цветя в знак на признателност пред делото на поета, който написа с делата и с кръвта си най-святата дума \"Свобода\"! Деца от началното училище \"Христо Ботев\" свириха маршове и пяха патриотични песни на общоградския ритуал за 2 юни в Плевен. Пред бюст-паметника на Ботев, издигнат на едноименния булевард, се състоя армейски ритуал. Церемонията по повод Деня на Ботев и на загиналите за свободата и независимостта на България, организирана от Общината, започна с изпълнения на фанфарен оркестър на деца от началното училище. Свещеници от Плевенската митрополия отслужиха панихида, а след тях детската група \"Ботевци пеят\" изпя \"Моя страна, моя България\". В словото си кметът Георг Спартански попита риторично дали в ежедневието си сме с идеалите на националните ни герои и дали днес сме готови да жертваме живота си за една кауза. В знак на признателност към подвига на героите паметникът на Ботев бе отрупан с цветя - от депутати, общински съветници, обществени организации, много граждани, които бяха се стекли на тържеството със своите деца. Изпълнен бе националният химн, прозвуча вой на сирени. Въпреки дъжда, десетки пловдивчани се преклониха пред паметника на Христо Ботев в Цар Симеоновата градина. Отбелязването на Деня на Ботев и загиналите за свободата на България започна с военен ритуал с участието на Военен духов оркестър, представителен взвод и венценосци. Водещият на честването Златко Павлов издекламира стихотворението \"Хаджи Димитър\" на Христо Ботев, след което даде думата за слово на тазгодишният носител на Награда \"Пловдив\" за \"Художествена литература\" - Антон Баев. По думите на Баев мнозина съвременни \"патриоти\" се кичат с почестите на Ботев, но Ботевият патриотизъм няма нищо общо с тях. Антон Баев подчерта, че основното във философията на поета-революционер е борбата с времето. В знак на признателност бяха поднесени цветя от името на областния управител Здравко Димитров, кмета на Пловдив Иван Тотев, командира на 68-ма бригада \"Специални сили\" бригаден генерал Явор Матеев и командира на 3 авиационна бригада - Крумово бригаден генерал Димитър Иванов. Героят бе почетен и от футболен клуб \"Ботев\", както и от училищата, които носят името му. Ученици от столични училища четат стихотворения от Христо Ботев и Иван Вазов по повод Деня на Ботев, съобщиха от пресцентъра на Столична община. Оттам уточняват, че инициативата е на Регионалното управление по образование - София-град. С нея децата ще отдадат почит на героите, дали живота си за свободата на родината. В четенето на стихове участват ученици от столични училища, носещи имената на възрожденци. Те ще представят стихотворения от сборника \"Песни и стихотворения от Ботьова и Стамболова\" и от цикъла \"Епопея на забравените\". Четенето продължи до 12 ч. Учениците четоха стихове пред и около паметника на Васил Левски на бул.\"Васил Левски\", пред гроба на Иван Вазов до църквата \"Св.София\". С възпоменателен митинг и едноминутно мълчание пред паметника на загиналите във войните тетевенци са почели паметта на Христо Ботев и на загиналите за свободата и независимостта на България. Това съобщават от общинската администрация. Възпоменанието е било придружено с рецитал на ученици. \"Наш дълг е да предадем Ботевите завети на бъдните поколения за пример и упование в моменти на трудност и изпитания. Убеден съм, че можем, също като него и всички загинали за свободата на България, с гордост и плам, да обичаме своето Отечество и да работим за неговото добруване\", е заявил в словото си заместник-кметът на Тетевен Свилен Русинов. Венци и цветя в знак на признателност са поднесли представители на институции и организации, граждани. Стотици старозагорци се събраха днес пред паметника на Христо Ботев в парк \"Митрополит Методий Кусев\", за да преклонят глава пред подвига тържествен на гениалния поет-революционер и хилядите знайни и незнайни герои дали живота си за свободата на България. Началото на тържествения общоградски ритуал бе дадено с огненото стихотворение на Ботев \"Моята молитва\", което изпълни водещият Христофор Недков. Той припомни пътя на поета, тръгнал на борба за народа си. \"Сверете си мечтите и сърцата, сверете ги с часовника на Ботев\", призова актьорът. \"Ботев жертва живота си, живот - истинска голгота. Нека да покажем как трябва да ценим и съхраняваме онова, което ни е завещано, за да бъде България свободна и независима. По ботевски да изпълним мисията си\", каза в словото си зам.-кметът Иванка Сотирова. Венци и цветя на признателност бяха положени пред паметника на Христо Ботев, както и пред този на Хаджи Димитър, който се издига до него. С поднасяне на венци и цветя пред Паметника на освободителите в Градската градина, жителите на Кърджали почетоха паметта на Христо Ботев и на геройски загиналите за свободата на България. Присъстващите сведоха глави и паднаха на колене за минута, в знак на признателност, а точно в 12.00 часа прозвуча традиционният вой на сирени. Сред официалните лица, участвали в церемонията, бяха заместник-кметовете на община Кърджали Веселина Тихомирова, Тунджай Шюкрю и инж. Катя Митовска, заместник-областният управител Севда Камбурова, началникът на Регионалния инспекторат на образованието Гроздан Колев. Разград почете паметта на Ботев и загиналите за свободата на България. Общоградското поклонение се състоя пред паметника на поета-революционер в градския парк. Исторически факти, свързани с бележития ден, важната роля на Христо Ботев в българската история припомни директорът на Регионалния исторически музей Галена Радославова. Преклонението си пред саможертвата на Ботев с венци и цветя изразиха кметът д-р Валентин Василев общински съветници, признателни граждани. Венци и цветя на признателност пред паметника бяха положени и от името на областния управител, депутати, институции. С военен ритуал пред Паметника на загиналите във войните шуменци на площад \"Кристал\" бе отбелязан 2 юни - Деня на Ботев и на загиналите за свободата и независимостта на България. Военнослужещи поднесоха венци и цветя от името на държавната и местната власт, на депутати, на обществени, културни и други организации. Възпоменателната церемония започна след като в 12.00 часа, в продължение на две минути, сирени с прекъснат вой оповестиха отдаването на всенародна почит към героите. В своето приветствие към присъстващите десетки граждани полковникът от резерва и военен историк Мишо Йорданов отбеляза, че 2 юни е ден за почит и преклонение пред подвига на Христо Ботев. \"Две минути през които воят на сирените ни призоваваше да се отърсим от нашето безразличие едва ли ще ни стигнат, за да можем да размислим за това какъв е този подвиг и дали си струва тази саможертва, две минути в които ние трябваше да се смирим и да се помолим за нашите загинали герои. Дали тези две минути ще ни стигнат да станем по-добри, да изгоним от душите си онова малодушие, което ни е обхванало, защото Ботев и героите, паднали за свободата на родината ни настоятелно го искат\". \"Аз вярвам, че злочеста съдба България няма, а има много хора с талант, със силен дух и с вяра, каквато е имал Ботев и тази вяра ще ни стигне, за да изведем България на правилния път. Днес в душите ни трябва да звучи само : \"Тоз, който падне в бой за свобода, той не умира\", каза в края на словото си Йорданов. Русенци почетоха паметта на Христо Ботев и загиналите за свободата на България с церемония пред Мемориала на загиналите във войните за национално обединение в крайдунавския град. Слово произнесе заместник-областният управител на Русе Валентин Колев, а заупокойна молитва в памет на Ботев и загиналите за свободата на отечеството отслужиха свещеници от Русенската митрополия. В програмата участваха Общинският духов оркестър с диригент Димчо Рубчев и солисти от хора при фолклорен танцов театър \"Найден Киров\". Строен бе и почетен караул от русенския гарнизон. В края на церемонията бяха поднесени венци и цветя. С общоградско поклонение на пл.\"Хаджи Димитър\" и вой на сирени в Сливен беше отбелязан Денят на Ботев и на загиналите за свободата и независимостта на България, съобщиха от общинския пресцентър. Пред паметника на Хаджи Димитър и сливенските възрожденци венци и цветя са били поднесени от представители на различни институции в града, културни институти и учебни заведения, военно-патриотични съюзи, родолюбиви организации и граждански сдружения и от името на земеделския министър Десислава Танева. Организатори на проявата са Община Сливен и Център за подготовка на специалисти.", "date": "2019.06.02", "title": "Хиляди в цялата страна се поклониха пред делото на Ботев"}
{"url": "https://www.24chasa.bg/novini/article/7484470", "text": "Най-малко 18 души бяха ранени при две експлозии на автомобили в град Дерна, Източна Либия, предадоха Ройтерс и ТАСС. Автомобилите са експлодирали при щаба на Либийската национална армия, командвана от маршал Халифа Хафтар. Към настоящия момент в Либия има две правителства: международно признатото правителство на националното съгласие на премиера Файез Сарадж в Триполи и временното правителство на Абдула Абдуррахман, действащо в Източна Либия, което разполага с подкрепата на Либийската национална армия на Халифа Хафтар, предаде БТА. Хафтар обяви на 4 април началото на офанзивата на ЛНА срещу Триполи, а премиерът Файез Сарадж нареди на всички контролирани от неговото правителство войнски подразделения да бъдат готови за отбрана. По-късно в Триполи бе обявено началото на кампанията \"Вулкан на гнева\" с цел противопоставяне на ЛНА.", "date": "2019.06.02", "title": "Най-малко 18 ранени при две експлозии в Източна Либия"}
{"url": "https://www.24chasa.bg/novini/article/7484475", "text": "„Мисля, че трябва да се отнесем с разбиране и уважение към решението на г-н Цветанов и решението на г-н Борисов. Изпълнителната комисия е органът, който и спрямо устава е ангажиран с управлението на процесите в партията”. Това каза Димитър Николов, зам.-председател на ГЕРБ и кмет на Бургас. За  той коментира последните промени в ръководството на партията след евроизборите. Цветан Цветанов подаде оставка от всички ръководни постове на партията. „ГЕРБ загуби около 100 хиляди гласа. Предстоят сериозни анализи по структурите в регионите в страната. Може би ще се разделим с някои от ръководителите по места. Имаме известни слабости в региона на Ямбол, Добрич и Плевен”, допълни Николов.", "date": "2019.06.02", "title": "Кметът на Бургас: Предстоят сериозни анализи по структурите на ГЕРБ в страната"}
{"url": "https://www.24chasa.bg/novini/article/7484479", "text": "Израелската армия потвърди днес, че е изстреляла ракети срещу позиции на сирийската армия, предадоха Франс прес и ТАСС. Израел заяви, че е изстрелял ракетите в отговор на ракети, изстреляни от територията на Сирия по окупираните от Израел Голански възвишения, предаде БТА. В свое изявление израелските въоръжени сили посочват, че държат за отговорен сирийския режим за всяко действие срещу Израел, предприето от сирийска територия. \"Вчера вечерта две ракети бяха изстреляни от сирийска територия по посока планината Ермон на Голанските възвишения. В отговор израелски изтребители и военни хеликоптери поразиха няколко военни цели на сирийската армия. Сред тях бяха две артилерийски батареи, няколко наблюдателни постове на Голанските възвишения и батареята СА-2. По време на атаката бе задействана израелската система за противовъздушна отбрана заради оръдейния огън по израелските самолети. Нито една от ракетите (на сирийската противовъздушна отбрана) не падна на територията на Израел. Израелската армия държи отговорен сирийския режим за всяко действие срещу Израел от сирийска територия и ще действа безкомпромисно при всякаква дейност от територията на Сирия срещу Израел. Армията продължава да действа против всеки опит за нанасяне на вреди на израелските граждани и територия и е готова да защитава гражданите на Израел\", посочват израелските военни в изявлението си. По данни на сирийската информационна агенция САНА при израелските удари са убити трима сирийски войници и седем бяха ранени. Според САНА Израел е пуснал няколко ракети по околностите на град Кунейтра на 40 км югозападно от Дамаск.", "date": "2019.06.02", "title": "Израел изстреля ракети по Сирия"}
{"url": "https://www.24chasa.bg/novini/article/7484483", "text": "С писмен изпит по журналистика и с изпити по немски език и по философия и социални науки започва втората кандидатстудентска сесия на Софийския университет „Св. Климент Охридски“, предаде Писменият изпит по журналистика започна в 9 ч. и продължава три астрономически часа. От 14 ч. започват изпитите по немски език и по философия и социални науки.", "date": "2019.06.02", "title": "Кандидатстудентски изпити по немски език, журналистика, философия и социални науки в СУ"}
{"url": "https://www.24chasa.bg/novini/article/7484446", "text": "Националният център за суперкомпютърни приложения на Китай в южния град Шънджън в петък пусна в действие система за експерименти с изкуствен интелект. Тя носи името „Тай\" и предоставя основна среда за изследване на чипове и системи, разработки и тестове за приложението на изобретения в сферата на изкуствения интелект, предаде  „Тай\" е способна да се справя с мащабни и сложни сценарии. Учените са изградили система за управление на интелигентни данни и анализ за физика на високите енергии, както и за симулация на изкуствен интелект в реална бизнес ситуация и платформа за прогноза на времето, захранвана от изкуствен интелект. Изпитателната система е разработена съвместно от организации, предприятия и изследователски институти от страната и чужбина, сред които „Bench Council\", Китайската академия на науките, Китайския център за тестване на софтуери към Министерството на промишлеността и информационните технологии, „Alibaba\" и „Cambricon\". Пускането ѝ в действие бе част от Международния симпозиум за интелигентни компютри 2019г., който започна в петък в гр.Шънджън.", "date": "2019.06.02", "title": "Китайския национален център за суперкомпютърни приложения пусна система за тестване на изкуствен интелект"}
{"url": "https://www.24chasa.bg/novini/article/7484488", "text": "Папа Франциск призова младите хора в Румъния да не забравят своите корени. Този призив той отправи в град Яш, в историческата румънска област Молдова, където вчера имаше среща с румънски младежи и където произнесе слово пред 100 000 души, събрали се на площада пред местния Дворец на културата, предаде Франс прес. \"Ние всички принадлежим едни на други. Животът на всеки е свързан с живота на другите\", каза папата пред множеството на площада пред Двореца на културата. Преди това папата изслуша студент по информатика на име Едуард, който му разказа, че цяло едно поколение млади румънци се сблъскват с трудности да изградят своето бъдеще в една страна, която се слави като една от най-бедните в Европа. Младежът сподели на папата, че иска да се утвърди в родината си, а не да търси реализация в други краища по света. Пет дни след евровота, белязан от възхода на националистическите движения в Европа, папа Франциск отдаде почит на \"милионите румънци, които със своята култура, своите ценности и своя труд обогатяват страните, в които са емигрирали\". В Яш папата посети и местната катедрала Света Мария Царица Небесна, където благослови богомолци и се ръкува с тях. Сред благословените имаше много възрастни и болни хора. В Яш живее най-голямата католическа румънскоезична общност в страната, отбелязва Франс прес. Преди това папата беше в Трансилвания, където живеят основно 1,2 милиона унгарци кореняци. Там той отслужи литургия пред 100 000 души, които не се изплашиха от бурите и дъжда и се събраха на огромното поле, прогизнало от вода и от кал, пред богородичното светилище в Шумулеу чук. Днес приключва визитата на Франциск в Румъния. Той ще посети град Блаж, отново в Трансилвания. Там той ще обяви за блажени седем гръко-католически епископи. Те са били задържани в нощта на 28 срещу 29 октомври 1948 г. от агенти на румънския комунистически режим и са били обвинени в държавна измяна и шпионаж в полза на империалистите. В затвора седемте епископи са били измъчвани и унижавани. Те са умрели или зад решетките, или в изолация в православен манастир и са били погребани набързо. Не е ясно къде са гробовете на четирима от тях. Като символичен жест решетките от килиите, в които са лежали в затвора епископите, ще бъдат вградени в трон, създаден специално за идването на папата, разказа за Франс прес Клаудиу Поп, епископ от Блаж. Блаж е седалище на Гръко-католическата църква на Румъния. Тя обединява католици от византийския обред и е произлязла от отцепване от православната църква, датиращо от края на 17-и век, когато Трансилвания беше част от Австро-Унгарската империя. Тази църква е запазила православните си практики, но признава властта на папата. Това не е било толерирано от комунистите. С декрет от 1948 г. се забранява де факто гръко-католицизма в страната и се изтъква, че неговите последователи \"са се върнали в православната вяра\". Така Православната църква е получила имуществото, по-специално храмовете на новообявените извън закона. Тази ненавист срещу вярата произтичаше от Сталин, който ликвидира по същия начин Украинската гръко-католическа църква, разказва румънският изследовател Емануел Космовичи. По време на комунизма много гръко-католици в Румъния, подложени на натиск, се присъединяват към православните. През 1948 г. гръко-католиците са били над 1,5 милиона, а днес са само 200 000 при население на Румъния от 20 милиона души, от което 86 процента са православни. От конфискуваните от комунистите над 2200 църкви на гръко-католици, по-малко от 150 са били реституирани в последните 30 години. Днес папа Франциск ще се срещне в Блаж и с представители на ромската общност. Ромите са чести жертви на дискриминация и на ненавист не само в Румъния, но и на други места в Европа. Румънски роми от Блаж, очакващи срещата с папата, казват, че \"несъмнено той ще говори за дискриминацията\". В Блаж по-голямата част от ромите, които са общо няколко хиляди, живеят в периферията на града при лоши условия. След срещата този следобед с представителите на ромската общност папата ще отпътува за Рим от град Сибиу в Трансилвания.", "date": "2019.06.02", "title": "Папата беатифицира седем епископи и се среща с роми преди да си замине от Румъния"}
{"url": "https://www.24chasa.bg/novini/article/7484490", "text": "Отиваме в най-голямата гимназия по стопанство, ремонтирана по регионални програми. Това заяви министърът на образованието Красимир Вълчев, който се вози на задната седалка на автомобила на премиера Бойко Борисов. Заедно те посетиха професионалната гимназия по селско стопанство в Нова Загора. С 1,3 млн. лв. по оперативна програма „Региони в растеж” училището е изцяло санирано, сменена е дограмата и е ремонтиран физкултурният салон. От скоро министър-председателят обикаля с джип, който лично шофира, и прави инспекции на ремонтите както на магистрали, така и на заводи и училища.  Заедно с Борисов е и финансовият министър Владислав Горанов. В последните години се направи много за образоването. Увеличението на заплатите и материално-техническото обновяване правят учителите по-мотивирани и по-спокойни. Това споделиха преподавателите и ръководството на Професионалната гимназия по селско стопанство в Нова Загора пред премиера Борисов. Това, което сме обещали, го изпълняваме. За образованието министър Владислав Горанов дава пари без да се замисля, отбеляза премиерът Борисов и подчерта, че ще продължи да се изпълнява програмата и ангажимента за увеличение на учителските заплати. \"За образование трябва да се дават пари без да се пести\", категоричен е премиерът. Гимназията също е спечелила по проект средства от МОН за WiFi мрежа и интерактивна дъска. Това трябва да го има във всяко училище, категоричен беше министър-председателят, а преподавателите отбелязаха, че това допълнително мотивира учениците и те работят с удоволствие. В учебното заведение се обучават общо 315 ученици по специалностите Автотранспортна техника, Организация на туризма и свободното време, Селски туризъм, Лозаро-винарство, Механизация на селското стопанство, Производство на хляб и хлебни изделия. По време на обиколката в гимназията, премиерът сподели, че като ученик е копал лозе, ашладисвал е лози. 11 деца са върнати за постоянно в класните стаи в резултат на работата по механизма за включване в образователната система. Допълнително училището ще получи 26 000 лв. за работа с деца от уязвими групи. Министърът на образованието Красимир Вълчев отбеляза, че гимназията в Нова Загора е една от общо 140-те професионални учебни заведения, които се ремонтират по ОП „Региони в растеж“. Този програмен период са приоритизирани професионалните училища, заяви министърът и добави, че в областта са отпуснати общо 15 млн. лв. европейски средства.", "date": "2019.06.02", "title": "Борисов пак в джипа, посети гимназия: Пари за образование не бива да се пестят (Видео)"}
{"url": "https://www.24chasa.bg/novini/article/7484494", "text": "Корабът „Радецки” е закотвен и няма да плава на 2-ри юни, съобщиха в предаването \"Събуди се\" на Нова тв. „Радецки” очаква планов ремонт. След това отново ще плава и ще радва децата на България. Тук е съхранен националният дух, традициите и споменът за нашата славна история”, каза Божин Божинов, капитан на историческия кораб. По думите му плановият ремонт се извършва на 5 години. Корабът се вдига на док и се прави замерване с ултразвук на корпуса. След като мине преглед от корабния регистър се слага печат и той вече е годен за плаване. „Корабът „Радецки” осъществяваше редовни пътувания през последните 7 години. По официална статистика за 2017 г. той е осъществил 50 едночасови плавания с различни ученически и предимно смесени групи”, заяви от своя страна Людмила Дамянова, директор на кораба. По идея на Съюза на журналистите се поде кампания за набиране на средства за ремонта, но в сметката постъпиха едва 60 хил. лв, а са нужни 500 000 лв. Корабът е част от Националния исторически музей.  Да припомним, че корабът е дело на мащабна дарителска кампания, в която участват хиляди български деца.", "date": "2019.06.02", "title": "Корабът „Радецки” е закотвен и няма да плава на 2-ри юни"}
{"url": "https://www.24chasa.bg/novini/article/7484499", "text": "Вулканът Етна се събуди отново, бълвайки лава и пепел в небето на Сицилия, предаде Франс прес. Изригването, започнало в четвъртък, днес е по-малко интензивно, но продължава да представлява проблем за сигурността на туристите, които се изкачват по склоновете на вулкана с височина 3295 метра. Последното изригване на Етна, който е най-високият активен вулкан в Европа, беше през декември, предаде БТА. Новото изригване не представлява засега заплаха за обитаемите зони в близост, нито за летището на град Катания.", "date": "2019.06.02", "title": "Вулканът Етна отново изригна (Снимки, видео )"}
{"url": "https://www.24chasa.bg/novini/article/7484525", "text": "„Хората са благодарни, че усещат отношение към всеки един по отделно. Ние хирурзите сме много заети. Аз лично почуствах, че пациентите имат нужда от съпричастност”. Това каза в ефира на „Събуди се” д-р Петър Грибнев от 2-ра хирургия на болница „Александровска”. За 3-та поредна година той попада в класацията „Лекарите, на които вярваме”, организирана от \"24 часа\". „Хирурзите не сме богове – нямаме право да решаваме човешките съдби. Ние обаче сме стражи – защото понякога връщаме хората към незнайни светове. Това го правим не само хирурзите, а и анестезиолозите и всички, които работя в тази професия”, сподели д-р Грибнев. Той разказа още, че е избрал призванието си в казармата, по време на караул – в една силна буря. Тогава усетил силата на природата. Слуша музика по време на операция, свири на китара, кара ролери, опитва екзотичен боен спорт. \"Трябва да имаме време за себе си, иначе ще преторим\", казва хирургът, чиито ръце всеки ден помагат на живота.", "date": "2019.06.02", "title": "Хирургът д-р Петър Грибнев: Не сме богове, но сме стражи"}
{"url": "https://www.24chasa.bg/novini/article/7484506", "text": "В община Хасково са били получени 110 сигнала  , съобщиха от кметството. Заради силния вятър селата Узунджово и Нова надежда, и няколко квартала в Хасково са останали без ток. Заради бурята за около 2 часа е бил затворен главен булевард в града, казаха от общината. Там се е срутила тухлена стена. Теренът е бил разчистен от служители на общинското предприятие \"Екопрогрес\". В сигналите се съобщава за много наводнени приземни етажи и мазета. Според общината няма пострадали или бедстващи хора. Днес огледите продължават, обясниха от кметството.", "date": "2019.06.02", "title": "110 сигнала за наводнени етажи и мазета заради бурята в Хасково"}
{"url": "https://www.24chasa.bg/novini/article/7484509", "text": "Временно е ограничено движението по път I-9 Поморие –Ахелой поради ПТП, съобщиха от пресцентъра на Агенция  \"Пътна инфраструктура\". Обходният маршрут е: Поморие-с. Каменар-гр. Каблешково- кръгово движение на Ахелой.                                                                                                                                                                                                                                                                                                                       ", "date": "2019.06.02", "title": "Катастрофа затвори пътя Поморие –Ахелой"}
{"url": "https://www.24chasa.bg/novini/article/7484532", "text": "Да изпуснеш за пореден път победата много боли, сподели Кирил Добрев от БСП в предаването  . По-голям враг от ГЕРБ е ниската избирателна активност, посочи още той. Имаше много места на които сгрешихме - стартът на кампанията, безкрайните скандали, в които непрекъснато участвахме – и вътрешнопартийни и външни, посочи като причини за резултата на БСП Кирил Добрев. Не дадохме възможност на хората да ни подкрепят, отбеляза той. Моментът с редено на листата е много спорен за БСП. С името на Станишев вървят поне 10 загуби и срещу ГЕРБ дори, коментира още Добрев. От цялата работа спечели само Сергей Станишев, защото той си изкара преференции от вътрешнопартийния вот, коментира още Добрев. Никой не ходи на гости на хора, които непрекъснато се карат, посочи той. За оставката на лидера на БСП Корнелия Нинова, той посочи, че след всички загуби на БСП назад във времето няма нито една оставка, а сега тя внася нов стил в политиката. „Следват вътрешнопартийни истории – надявам се да проявим разум защото има малко време до местните избори”, добави Кирил Добрев. По думите му ако изборите бяха местни, БСП щеше да има балотаж в 200 общини. „Ако резултатът ни беше лош, Бойко Борисов нямаше да прави чистка в ГЕРБ”, посочи още Добрев.", "date": "2019.06.02", "title": "Кирил Добрев: Да изпуснеш за пореден път победата много боли"}
{"url": "https://www.24chasa.bg/novini/article/7484547", "text": "Индексът на тържищните цени /ИТЦ/, който отразява цените на хранителните стоки на едро, тази седмица се понижи с 1,9 на сто - от 1,509 на 1,481 пункта, съобщава Държавната комисия по стоковите борси и тържищата /ДКСБТ/. За четири седмици ИТЦ падна с близо 8 процента. Базовото ниво на индекса - 1,000, е от 2005 година. Доматите от внос поевтиняват тази седмица с 3.7 на сто, до 1,56 лева за килограм, а цената на краставиците от внос пада с 9,4 на сто, до 1,15 лева за килограм. Картофите поевтинят с 0,7 на сто и се продават по 1,42 лева за килограм на едро. Пресните картофи се продават по 1,55 лева за килограм. Морковите се търгуват по 1,25 лева за килограм. Зелето поевтинява с 17,4 процента, до 0,95 лева за килограм. Зелената салата поевтинява с 5,7 на сто до 0,50 лева за брой. Ябълките поевтиняват с 4,0 на сто, до 0,95 лв./кг. Лимоните се продават по 2,10 лева за килограм. Ягодите поевтиняват 11,5 на сто и се продават по 3,32 лева за килограм. Цената на черешите пада с 12,4 процента до 3,94 лева за килограм. Кравето сирене поевтинява с 0,2 на сто и се търгува по 5,96 лв./кг; кашкавалът, тип \"Витоша\", се купува по 10,12 лв./кг. Олиото поскъпва се продава без промяна по 1,92 лева за литър. Каймата поевтинява с 0,2 на сто и се търгува по 4,86 лева за килограм. Пакетче краве масло от 125 грама поевтинява с 0,4 на сто и се продава по 2,22 лева. Пилешкото замразено месо поскъпва с 1,0 на сто и се продава по 3,91 лева за килограм на едро в края на седмицата. Захарта се търгува по 1,19 лв./кг, а брашното, тип \"500\", се продава по 0,91 лева за килограм. Яйцата се продават по 0,19 лева за брой.", "date": "2019.06.02", "title": "Цените на зеленчуците у нас падат"}
{"url": "https://www.24chasa.bg/novini/article/7484450", "text": "Днес пресофисът на Държавния съвет на Китай публикува бяла книга на тема „Китайската позиция относно китайско-американските икономически и търговски преговори\", чиято цел е да направи изчерпателен преглед за това какво се случва с икономическите и търговски консултации между двете страни и да изясни политическата гледна точка на Китай, предаде  В нея се посочва, че наложените от американското правителство допълнителни мита върху вноса на китайски стоки пречи на двустранното търговско и инвестиционно сътрудничество и накърнява доверието между двете страни и на световния пазар, освен това възпрепятства гладкото функциониране на икономиката. До април тази година в продължение на пет месеца износът на Китай за САЩ намалява, а този на САЩ за Китай продължи да спада от осем месеца насам. Несигурността, причинена от китайско-американските икономически и търговски търкания, накара компаниите на двете страни да заемат изчаквателна позиция относно инвестиционното сътрудничество. Предприетите от САЩ редица мерки за защита на търговията нарушават правилата на Световната търговска организация и подкопават многостранната търговска система, вредят на световната индустриална верига и веригата на доставки, както и на доверието на пазара, което поставя сериозни предизвикателства пред глобалното икономическо възстановяване и представлява заплаха за икономическата глобализация, се посочва още в Бялата книга. В нея се подчертава също, че по време на икономическите и търговски консултации двете страни трябва да проявят взаимно уважение, да следват принципите за равенството и взаимна изгода. Китай полага усилия да насърчи постигането на приемливо за двете страни споразумение. Преговорите няма да са успешни, ако една от страните принуждава другата да преговаря, или ако резултатът е от полза само за една от тях. Бялата книга отбелязва, че взаимно уважение означава зачитане на социалните и икономически системи, на пътищата за развитие и правата на другите, както на основните им интереси и тревоги. В нея се посочва, че сътрудничеството е единственият правилен избор за Китай и САЩ, а взаимната изгода може да доведе до по-добро бъдеще. В общата насока за развитието на китайско-американските икономически и търговски консултации Китай не гледа назад, а напред. Разногласията и търканията между двете страни в крайна сметка ще трябва да бъдат решени чрез диалог и консултации. Китай и САЩ постигнаха взаимноизгодно и печелившо споразумение, което съответства на интересите на двете страни и отговаря на очакванията на всички държави по света. Китай се надява, че САЩ ще поемат в същата посока, ще следват принципите за взаимно уважение, изгода и равнопоставеност, ще управляват икономическите и търговски различия, ще засилят сътрудничеството и заедно ще насърчават развитието на китайско-американските отношения, основани на координацията и партньорството, ще работят за благополучието на двата народа и целия свят, се посочва още в Бялата книга.", "date": "2019.06.02", "title": "Китай обобщи позицията си относно китайско-американските икономически и търговски консултации в Бяла книга"}
{"url": "https://www.24chasa.bg/novini/article/7484472", "text": "Питам се понякога – ние познаваме ли живия Ботев? Или сме го превърнали в някаква икона - в образ, на когото всичко човешко е чуждо, в някакъв схоластичен нереален образ?! Той е бил жив човек, обаятелен, реален, обичал е и е мразел, имал си е възгледи… Преди всичко искам да подчертая, че не съм историк, а сценарист. Част от професионалната деформация е, че когато четеш някаква история, си я представяш как може да изглежда като филм. А животът на Ботев е много интересен, макар и да не е бил никак весел. В най-бедните години в Румъния Ботев е предвождал окаяни хъшове. Сутрин начело с него всички заедно обикалят сергиите на българите търговци. Минавали по пазара, Ботев разменял по 2-3 думи с бозаджиите, баничарите, шекерджиите, заканвал се как ще почне скоро битката за свобода, как ще тръгнат четите… И между другото опитвал стоката - халвата, бозата, хляба… А след войводата и свитата му. Така сколасват да не умрат от глад Още един епизод от “моя филм” , който е само в главата ми. Ботев попаднал в затвора в град Фокшани. Направо не смея да коментирам за какво е бил вкаран в затвора, ако искате да знаете, четете спомените за Ботев и биографията от Захари Стоянов… И така, попаднал в затвора със свито сърце, а там - рецидивисти, злодеи, убийци… Да, но Ботев бил лидер, обаятелен човек. Държал речи пред затворниците колко несправедливо е устроен светът, как скоро ще се промени с тяхна помощ и как тяхната борба с несправедливостите един ден ще бъде възнаградена. Ботев бързо става тартор в затвора. В един момент забелязва, че покривът на огромната килия, в която били всички, е слаб и лесен за пробиване. Разпорежда да направят нещо като гимнастическа пирамида - отдолу най-яките, отгоре други, а на върха се качил сам Ботев. Пробива той дупка в тавана и си показва главата над покрива, за да огледа дали може да се избяга от затвора по тоя начин. Охранителите от кулата забелязват, че една глава стърчи над покрива, и откриват огън по нея. Ботев веднага скача на земята, разтурят пирамидата и лягат на пода. След малко идва охраната. Няма как да са видели лицето на затворника, който се показва на покрива, затова започват да разпитват затворниците. Разпитват ги доста грубо, твърди се, че са ги били, за да кажат кой е тарторът. Но - о, чудо - Ботев до такава степен е спечелил уважението и любовта на пандизчиите, че никой не го предава. Да, Ботев бил “луда глава”. Прилежните, трудолюбиви хора са основата на едно общество, но историята често се прави от “лудите глави”, които са готови да пожертват живота си в името на това, в което вярват. Разбира се, най-интересната и вълнуваща част от живота на Ботев е свързана с четата - най-вече героичните и ужасяващи три денонощия в България - до смъртта на поета. Не е вярно, че той е тръгнал да се самоубива, когато приема да води четата. Допускал е, че ще бъде убит, приемал е смъртта за свободата на родината си като висока чест, но, разбира се, се е надявал, че ще остане жив, че ще участва в една победна битка в България и после ще се върне при жена си и новородената си дъщеря. Подвели са го, че в България въстанието продължава, че хиляди юнаци се бият с поробителя. И той оставя жена си, детето си, братята си - а всички те очаквали от него да им помага, да ги издържа. Не смятам, че става дума за предателство, по-скоро Георги Апостолов и Никола Обретенов гледат на Ботев като на представителна фигура - един вид важен актьор в политическия спектакъл. Облекли го красиво, достолепно… и с чизми от театъра, които освен това били с два номера по-малки от краката на войводата. Ботев изиграва ролята блестящо - той знае чужди езици, говори с плам на кораба “Радецки”. Когато четата слиза на брега, от кораба моряците викат: “Да живее България!”. Това не е “стокхолмски синдром”, това е съчувствие към един християнски народ, който е изтеглил лошия жребий да остане в Османската империя твърде дълго. Капитанът на кораба Дагоберт Енглендер се запознава с Ботев, четата слиза на Козлодуй и после капитанът отказва на турците да превози една военна част до Козлодуй, за да преследват четата на Ботев. Енглендер е спечелен от харизмата на младия красив войвода. Извън България случката с “Радецки” е най-тиражираната новина по време на въстанието. Да, Ботев блестящо си свършил работата на кораба, но след това отказва да отстъпи на втори план и съвсем по български започват разправии и конфликти между войводата и щаба - вероятно предимно с Апостолов и Обретенов. Двамата са главните организатори на четата и се чувстват незаслужено изместени от Ботев, когото всъщност те са поканили да ги води. Трябвал им е човек с име, известен и уважаван. Никой от старите опитни войводи не се съгласява да води четата – предчувствали са как ще свърши тази героична авантюра… Наистина Ботев няма военна подготовка, но той е най-известният човек в четата, а също и най-умният и издигнат. Но започва остър конфликт - Ботев обвинява Апостолов и Обретенов, че са го излъгали, че в България продължава мащабно въстание. Вярно е, че двамата “апостоли” са по-добре осведомени от Ботев какво става в България, но и те не са били съвсем наясно - няма и откъде да бъдат. Всички - и Ботев, и Апостолов, и Обретенов, очаквали Враца да въстане и да подкрепи четата. Но врачани не събрали кураж… Не бързайте да упреквате врачани. Точно по това време от две страни към Враца се придвижват военни части - от едната страна редовна армия, дори с планинска артилерия, от другата - башибозук. Ако Враца беше въстанала, щеше да се превърне във втори Батак. Моето мнение е, че при перфектно планиране на въстанието, при отлична дисциплина и синхрон пак едва ли България би се освободила без чужда помощ. Османската империя е мощна, ислямското население - фанатизирано. Въставаш, правиш се на герой няколко дни… и после ти отсичат главата и я разнасят като ловен трофей. Но преди това изнасилват жена ти и дъщеря ти и ги заколват пред тебе… Имаш си хубава къща, занаят, скрити парици, жена, деца... Вярно, малко е унизително да си “гяур”, но се живее… Вадиш пушката от скривалището, извикваш: “Да живее България!”… и след два дни има едни димящи развалини и куп трупове. Не е било лесно да въстанеш, не и в Османската империя… И така, четата слиза на Козлодуй и поема по пътя си. След няколко дни корабът отново минава през Видин. Ще го кажа с цитат от Ботев: “Ти ще видиш там набити на прътове, на върлини на момците ми главите.” Ужасените австрийски моряци разпознават главите на някои от момчетата, с които само няколко дни по-рано се разделили приятелски. Така се е воювало тогава, особено с башибозука и с черкезите. Четата на Ботев няма медицински лица, няма лазарет. В битката при Милин камък тежко ранените четници саизоставени на милостта на кесиджиите, които изпробват ятаганите си върху ранените. Това депресира Ботев и увеличава обвиненията към Апостолов и Обретенов. Разказват, че острият конфликт е в малка пещера, там Ботев ги нарича лъжци и измамници. Обвинява двамата, че с долнопробната си манипулация са обрекли на смърт 200 български юнаци. От този момент нататък Ботев рухва психически. Съдейки по писмата му и стихотворенията му, той е готов да даде живота си, но да носи отговорност за смъртта на десетки момчета, хвърлени в една зле планирана военна операция, му идва прекалено. Ботев и петима души от щаба му правят кратко съвещание. Ботев афектирано говори нещо с Апостолов, Обретенов и Перо Македонеца. Другите двама са на разстояние. Чува се единичен изстрел, Ботев пада убит На следващия ден сутринта е убит Перо Македонеца, а няколко часа след това и Апостолов. Остава жив само Обретенов, той разказва, спомня си, но винаги нещо усуква, крие. Обещава, че на смъртния си одър ще разкрие истината. Умира чак през 1939 година, но преди смъртта си казва, че за честта на българския народ ще отнесе тайната в гроба. Каква е тайната? Можем само да гадаем. Но има нещо много българско в това как четниците и Ботев тръгват заедно да се бият… и се изпокарват. Непрекъснато го виждаме в политиката. Налага се заключението, че българите имат проблем с потискането на егото, когато трябва да се обединят, за да постигнат обща цел.", "date": "2019.06.02", "title": "Героичните и страшни последни 3 денонощия на Христо Ботев"}
{"url": "https://www.24chasa.bg/novini/article/7483689", "text": "74 дни преди да навлезе в своята 80-годишнина, актьорът Иван Налбантов получи наградата “Аскеер” за цялостно творчество. От 1967-а - цели 52 години!, той е само в състава на Военния театър. Точно толкова има и доайенът на трупата Васил Михайлов, който на 24 май връчи статуетката на своя колега и приятел. “През целия си живот съм произнасял чужди думи и сега не мога да намеря свои, за да ви благодаря!” С тези думи в началото на своето слово Налбантов разсмя колегите си. Когато смехът утихна, той уточни, че това всъщност е казано от големия Кръстьо Сарафов. “Но започнаха моите вълнения и не можах да кажа всичко, което си бях намислил в словото по темата - каза за “24 часа” актьорът. - Не можах да цитирам мисълта на нобелиста Андре Жид, че истинският индивидуализъм е в пълното отричане на себе си и сливането с другите...” Мисля, че това е творческото верую на актьора Иван Налбантов през цялата му дългогодишна кариера. Тя започва от родното му село Каравелово, Пловдивско, където наричали момчето Иван Лилов Налбантов Иванчо. Днес всички в артистичната гилдия по най-почтителен начин се обръщат към него с “бай Иванe”. Кариерата му стартира с комка вино, дадена от дядо му, който се изявява на самодейните театрални сцени - едно време наричаха тези представления вечеринки. В първата в живота си роля в такава вечеринка Иванчо трябва да стъпи на двата хълбока на една голяма стомна, да се наведе и да отпие глътка вино от нея. Във стомната има вода, но една вечер дядото сипва в съда истинска “Христова кръв”. Иванчо отпива, усеща, че не е вода, и намръщен се кани да изплюе глътката. “Не плюй, дядовото, вино е! Това ти е платата за участието...” - провиква се възрастният мъж към внука си. Е, как при такова причастие момчето да не се влюби в сцената и театъра за цял живот?! Когато е в 9-и клас на гимназията в Сопот, Иван е силно впечатлен от филма “Призраци напускат върховете” - съветски, естествено, който разказва как трима геолози откриват цяло езеро с течен живак. Романтичният младеж решава, че напуска гимназията и записва минен техникум в Хасково. Там учи още три години - така стават общо пет, и днес Иван Налбантов с право се гордее, че първоначалното му образование е над средното. Когато е втори курс в техникума в Хасково, откриват младежка театрална школа към театъра. Приемат кандидатите за нея като за ВИТИЗ - басня, стихотворение, монолог... Така си създават кадрова банка за актьори, които да играят роли, за които няма подходящи хора в театъра. Преподават им известни театрали и актьори. Тази първа едногодишнта школа дава на българския театър и кино Иван Налбантов и Илия Добрев. Нашият герой работи малко по специалността в минното селище Маджарово. Следва дълга казарма, защото е във Военновъздушните сили. Пръст в тая работа има и Фидел Кастро - заради Карибската криза, вместо да бъде уволнен през септември 1962 г. и да започне актьорското си обучение, Иван заедно с целия набор напуска казармата на 6 февруари 1963 г. “Така че имам един пропуснат семестър във ВИТИЗ и това ми личи. Ако някъде не успявам, вината не е моя, а на Фидел Кастро”, описва с хумор ситуацията Налбантов. Когато отива в лелеяната каменна сграда на “Раковски” 108-А, колегите му вече играят етюди с думи, а той, Николай Николаев и другите довчерашни “стари пушки” се чувстват като новобранци. Не знаят как да предложат комедийни етюди и играят трагични истории, от които колежките им падат от смях. Но никога те не се държат надменно към момчетата. Преподавателят им проф. Кръстьо Мирски налага особена атмосфера. Той е благ човек, търпелив, възпитан, ерудит, учил във Франция и Западна Германия. Първата, която впечатлява кандидат-актьора Налбантов, е Ванча Дойчева - синеока, красива като картинка и непристъпна като ледена кралица. “Мисля, че тя още тогава чакаше своя професор Шойлев”, спомня си Иван. Следват няколко любовни трепети и връзки с колежки, които той деликатно премълчава. Вече е в четвърти курс, когато започва голямата му любов с второкурсничката Виолета Гиндева. Тя може би е щяла да завърши със сватба, ако дипломираният актьор Налбантов не е разпределен в Сливенския театър. Гиндева продължава със студентството си в София. По онова време песента на Васил Найденов “Телефонна любов” още не е написана, но връзката между двамата постепенно се разпада. “Според мен така е трябвало да стане”, философски заключава актьорът. След два сезона в Сливен, където играе във всички пиеси от репертоара, Налбантов е поканен от ръководствата на Военния и Бургаския театър, най-силните в ония години. Той избира столицата. Дебютира с малка роля на ординарец във военната пиеса “Под чуждо име”. “Ординарците в България винаги са описани добре, за разлика от офицерите - обяснява Иван. - Ординарците са от народа, смешновати са, лирични, добри по душа...” Има драматургия в тях, има какво да се играе. Втората си роля определя като много хубава - Карл в “Света Йоанна” на Бърнард Шоу. Партнира на самата Емилия Радева, която е Йоанна. Двамата сега репетират заедно в “Каквото - такова” в Народния театър. Играе и в “Майстори”, но все още не е особено познат в гилдията, когато “се случва случката” с Леон Даниел. Големият и недолюбван от властта режисьор е поканен да постави “Напразни усилия на любовта”. Той съобщава разпределението на ролите, казва името Иван и явно не може да си спомни фамилията му, а Ивановците в театъра са няколко. И Леон Даниел продължава: “Иван бе ... И досега Налбантов не може да обясни как е успял да заблуди такъв сетивен и щедър на усещания човек за своята интелигентност в ония години. А обяснението му за “дърварския глас” е, че режисьорът не е искал да го обиди, просто е търсел актьор с такъв глас, предвидил е, че ще бъде лесно различим. Тук актьорът пуска в действие тънкия си хумор. “По лице често не ме познават, но като проговоря, ми казват: ти ли си оня артист, или приличаш на него. Променям си гласа да звучи по- тънко и казвам: моля ви не ме сравнявайте с този бездарник. И те започват да го защитават. Какво да искаш повече...” В киното Налбантов дебютира с малка роля в “Танго”. Той е осъденият на смърт Иван Проев. При снимането на филма Налбантов разбира колко важен е детайлът за магията на киното. Всичко за сцената с обесването е репетирано - извеждането на тримата осъдени, молитвата на попа... Но режисьорът Васил Мирчев нарочно пропуска да вкара в епизода каруцата, която ще откара мъртвите тела на обесените. Тръгва епизодът, актьорите знаят, че са добре подсигурени, и изведнъж... се чува зловещият един брадясал циганин. Ужасът тръгва от пръстите на краката на актьора и избива през очите му. Спонтанен поглед на ужасен смъртник, който “вижда” как след минути ще бъде захвърлен в тази каруца, откаран и заровен в гробищата. Такъв поглед не може да бъде постигнат актьорски след никаква репетиция. През това време внезапно излита гълъб, подплашен от тропота на каруцата. Налбантов вдига спонтанно поглед нагоре, проследявайки полета на птицата. “Получих поздравления от режисьора, а той трябваше да поздрави гълъба...”, казва съвсем сериозно Иван. През 1979 г. той е избран за ролята на Авакум Захов в 6-серийния филм на Студио за телевизионни филми “Екран”. Мнозина са изненадани от избора му, защото според писателя Андрей Гуляшки, “бащата” на контраразузнавача капитан Авакум Захов,той е с ръст над 180 см, широки и могъщи рамене, леко приличащ на боксьор в тежка категория. Възрус, с леко къдрава коса, големи гълъбовосиви очи и скулесто, с високо чело лице на актьор, комуто прилягат романтични роли. Но Гуляшки допълва характеристиката на капитан Захов - мълчалив и кой знае защо правещ впечатление на потиснат и тъжен човек. Самотник, но с впечатляващи успехи сред жените, които постоянно го напускат с тъга заради вечните му служебни задължения и отсъствия... Тук вече Иван Налбантов почти напълно “покрива” образа на героя и в сериала се справя много професионално със задачата си. Най-смешната киноистория на Иван Налбантов се случва в мащабната суперпродукция на Съветския съюз “Войници на свободата”, който показва победата над Германия във Втората световна война и участието на тогавашните комунистически лидери в съпротивата. Иван е избран за ролята на младия Станко Тодоров, който след години ще стане министър-председател на България. Накрая във филма остава само един кадър, в който Станко гледа предано Янко (Тодор Живков). Когато четирисерийният “боевик” на режисьора Юрий Озеров е завършен снимачно, Налбантов заминава с колеги за озвучаването на филма в Москва. И там става ясно, че героят му въобще няма реплики в него! След дългогодишна пауза киното преоткри в своя телевизионен вариант Иван Налбантов. Актьорът играе в “Дървото на живота” и “Денят на бащата”, а изпълнението му в “Дяволското гърло” е като за учебник по актьорско майсторство. В момента Налбантов играе в пет постановки. Освен това репетира “Каквото - такова” в Народния театър и “Жена без значение” във Военния. В киното се снима в новия филм на Павел Г. Веснаков - ”Спасителят в прахта”. Няма умора за Белия лъв (роден е на 6 август 1940 г.) Иван Налбантов. Бай Иван...", "date": "2019.06.02", "title": "Иван Налбантов е играл и Станко Тодоров,  но без думи"}
{"url": "https://www.24chasa.bg/novini/article/7484435", "text": "Американският президент Доналд Тръмп призова Великобритания да откаже да плаща 39-те милиарда паунда, които са цената за раздяла с Европейския съюз, предаде вчера Ройтерс. Тръмп също така посъветва Лондон да се оттегли от преговорите с ЕС за напускане на блока, ако не получи това, което иска, предаде БТА. В интервю за вестник \"Сънди таймс\" в навечерието на държавната му визита във Великобритания, която ще започне утре, Тръмп заяви, че следващият британски лидер трябва да прати привърженика на твърдия Брекзит Найджъл Фараж да води преговорите за Брекзит. Тръмп каза, че Великобритания трябва да напусне ЕС тази година. \"Те трябва да приключат с това. Аз бих се оттеглил. Ако не получиш справедлива сделка, се оттегляш\", посочи американският президент. Тръмп отново изрази подкрепата си за тези от кандидатите за премиерския пост във Великобритания, които заявиха, че тя трябва да напусне ЕС на 31 октомври с или без сделка. Сред тези кандидати е бившият британски външен министър Борис Джонсън, когото Тръмп похвали в интервю от петък за вестник \"Сън\". Кандидати са също бившият министър по въпросите на Брекзит Доминик Рааб и вътрешният министър Саджид Джавид. Тръмп каза, че според него Консервативната партия е допуснала грешка, че не е ангажирала лидера на Партията на Брекзита Найджъл Фараж в преговорите в Брюксел след неговото успешно представяне на изборите за Европейски парламент миналия месец. \"Много харесвам Найджъл. Той има много да предложи - той е много умен човек. Те няма да го ангажират (с преговорите за Брекзит), но само си помислете колко добре щеше да е, ако го направят. Просто все още не са се досетили за това\", изтъкна Тръмп. По въпроса с цената за Брекзит, Тръмп заяви: \"Ако бях на тяхно място, нямаше да плащам 50 милиарда долара. Това е огромна сума\". Тръмп каза още, че първо ще трябва да \"опознае\" ветерана социалист начело на Лейбъристката партия Джереми Корбин преди да позволи на американското разузнаване да споделя най-чувствителните си тайни с едно евентуално правителство с твърди леви убеждения. Американският президент предупреди британските министри да не изложат на опасност споделянето на разузнавателна информация, позволявайки на китайския технологичен гигант Хуавей да изгради своя безжична комуникационна мрежа от пето поколение (5G) във Великобритания.", "date": "2019.06.02", "title": "Тръмп призова Великобритания да не плаща цената за Брекзит"}
{"url": "https://www.24chasa.bg/novini/article/7484437", "text": "Мощна буря удари Хасково в събота вечер. Десетки сгради и улици са наводнени. Няма информация за пострадали хора, съобщи  На места нивото на водата стигаше до половината от височината на автомобилите. Движението по основните булеварди в града беше затруднено. Близо 62 л на кв.м за 2 чса е количеството на дъжда снощи в Хасково, съобщиха от метеорологичната станция в града. За 5 минути е паднала и градушка с големина на грахово зърно, предаде БТА. В синоптичната станция в Хасково са получени данни, че на много места в града, заради бурята, е било прекъснато електрозахранването, допълни дежурният синоптик. Няма наводнени обществени сгради.                                                                                                                                                                                                                                                                                                                       ", "date": "2019.06.02", "title": "Мощна буря удари Хасково снощи (Видео, обновена)"}
{"url": "https://www.24chasa.bg/novini/article/7484440", "text": "Полицията в Северна Ирландия откри вчера бомба под колата на полицай в Белфаст, предаде Ройтерс. Според полицията бомбата вероятно е поставена от националисти с екстремистки убеждения и е щяла да убие полицая, ако не е била намерена навреме. Макар мирно споразумение от 1998 г. да сложи край на три десетилетия на насилие в Северна Ирландия, полицаи спорадично стават мишени за малки екстремистки групировки, които все още са активни в контролираната от Великобритания провинция, отбелязва Ройтерс. Подозрителният предмет е бил идентифициран вчера в източната част на Белфаст, като според експерти на полицията става дума за самоделно взривно устройство, което обаче е било напълно годно да се задейства. \"Според нас този опит за убийство е извършен от републиканци привърженици на насилието. Те не се интересуват от това кого атакуват, не се интересуват от това кого убиват. Те просто са противници на мира и демокрацията\", заяви полицията в изявление, цитирано от БТА. Националисти с екстремистки убеждения от групировката \"Нова ИРА\" поставиха кола бомба, която избухна пред съдебна сграда в Лондондери през януари. При експлозията нямаше пострадали, припомня Ройтерс. Убийството на журналистката Лайра Маккий по време на безредици в Лондондери миналия месец провокира опасения, че екстремистите се опитват да се възползват от политическото напрежение, провокирано от решението на Великобритания да напусне Европейския съюз. Близо 3600 души бяха убити при насилието в Северна Ирландия, започнало в края на 60-те години между протестантите юнионисти и националистите католици, отбелязва Ройтерс.", "date": "2019.06.02", "title": "Откриха бомба под колата на полицай в Северна Ирландия"}
{"url": "https://www.24chasa.bg/novini/article/7484442", "text": "Иран ще преговаря със САЩ само при условия на взаимно уважение и в рамките на международното право, заяви вчера иранският президент Хасан Рохани, цитиран от Франс прес. \"Ние сме хора на разума и на преговорите, но само и единствено ако седим на масата на преговорите при условия на взаимно уважение и в рамките на международното право, а не когато преговорите са вследствие на заповед\", изтъкна иранският президент, намеквайки за американския президент Доналд Тръмп, предаде БТА. \"Ние показахме до този момент, че няма да се подчиним на една тиранична власт\", добави Рохани. Напрежението между Иран Съединените щати не спира да се засилва след едностранното изтегляне на Съединените щати през май миналата година от сключеното през 2015 г. иранско ядрено споразумение. Вашингтон отново въведе икономически санкции срещу Техеран, който от своя страна обяви в началото на миналия месец, че спира да изпълнява част от поетите по споразумението задължения. След като изпрати в началото на миналия месец самолетоносач и бомбардировачи Б-52 в Персийския залив, правителството на президента Тръмп обяви, че ще разположи 1500 допълнителни войници в Близкия изток, изтъквайки като причина заплахата от Иран за американските интереси в региона. Президентът на Съединените щати Доналд Тръмп, който води кампания на \"максимален натиск\" срещу Иран, въпреки това заяви в понеделник, че Съединените щати не целят смяна на режима в Иран. \"Това, което искаме ние, е липсата на ядрени оръжия. По никакъв начин не искам да вредя на Иран\", каза още Тръмп. Рохани на няколко пъти заяви, че няма да има преговори със Съединените щати, ако Вашингтон не отмени икономическите санкции срещу Техеран и не стане отново страна по иранското ядрено споразумение, припомня Франс прес.", "date": "2019.06.02", "title": "Хасан Рохани: Ще преговаряме със САЩ само при взаимно уважение"}
{"url": "https://www.24chasa.bg/novini/article/7484444", "text": "По време на диалога „Шангри-ла\", който се проведе в събота в Сингапур, Китай направи предложение от три точки за засилване на сътрудничеството в областта на отбраната в Азиатско-тихоокеанския регион, съобщи  Обръщайки се към специалната сесия на тема „Нов модел на сътрудничество в отбраната\", генерал-майор Цъ Гуоуей, ръководител на отдела за международно военно сътрудничество към китайското Министерство на националната отбрана, каза, че мирното развитие на Китай е тясно свързано с бъдещето на Азиатско-тихоокеанския регион и страната е наясно с това. „Ние се застъпваме за активните двустранен и многостранен диалог и партньорство и се стремим да улесним регионалното сътрудничество в икономиката и сигурността\", подчерта той. В края на речта си генерал-майор Цъ Гуоуей отправи предложение от три точки за засилване на сътрудничеството в областта на отбраната в региона. Първо, да се насърчи положителното взаимодействие между големите държави в сферата на отбраната. Единствено ако отношенията между тях са стабилни като цяло, азиатско-тихоокеанския регион може да се радва на относително спокойствие, отбеляза той. Второ, да се изгради отворена и инклузивна структура за сътрудничеството в отбраната. Останалите от Студената война военни блокове са избор само на малък брой страни, а не предпочитание на мнозинството от регионалните и международни общности, посочи Цъ Гуоуей. Трета точка в отправеното от него предложение бе да се засили практическото сътрудничество по нетрадиционните въпроси на сигурността. В сравнение с традиционните, те са област, в която страните са постигнали повече единодушия и са осъществили повече съвместни ангажименти, каза Цъ Гуоуей. Отбранителните министри на Канада, Австралия, Япония и други държави също представиха своите гледни точки за засилването на сътрудничеството в отбраната на региона. Официално известен като Среща на върха по въпросите на сигурността в Азия, диалогът „Шангри-ла\" се организира и свиква ежегодно от британския Международен институт за стратегически изследвания и сингапурското правителство от 2002 г. насам.", "date": "2019.06.02", "title": "Китай отправи предложение от 3 точки за засилване на сътрудничеството в областта на отбраната в Азиатско-тихоокеанския регион"}
{"url": "https://www.24chasa.bg/novini/article/7484454", "text": "Претендентът за премиерския пост във Великобритания Майкъл Гоув заяви, че е готов да отложи Брекзит до края на 2020 г., предаде ТАСС, като се позовава на вестник \"Сънди телеграф\". Според \"Сънди телеграф\" Гоув, който в сегашното правителство е министър на околната среда, е казал пред колегите си от правителството, че излизането на Великобритания от Европейския съюз без сделка ще доведе до произвеждането на предсрочни избори, а в резултат на тези избори на власт ще дойдат лейбъристите и лидера им Джереми Корбин, предаде БТА. Според британското издание позицията на Гоув вече се ползва с подкрепата на част от влиятелните привърженици на оставането на Великобритания в ЕС, като например министърката на труда Амбър Ръд, която според \"Сънди телеграф\" сериозно обмисля дали да не подкрепи кандидатурата на Гоув за лидер на Консервативната партия и премиер. Тази позиция на Ръд е вследствие на озовалите й се в задънена улица преговори с бившия външен министър Борис Джонсън, чиято линия за тласкане на Великобритания към твърд Брекзит Ръд не възприема, пише \"Сънди телеграф\". Майкъл Гоув стана първият политик от лагера на евроскептиците, който не изключва възможността за отлагане на Брекзит. Тази му позиция обаче не срещна одобрението на американския президент Доналд Тръмп, който в интервю за вестник \"Сънди таймс\" заяви, че по отношение на предстоящия избор на нов лидер на консерваторите той подкрепя кандидатурите на бившия външен министър Борис Джонсън, на бившата министърка на труда Естер Маквей и на вътрешния министър Саджид Джавид, т.е. на всички кандидати за премиерския пост, които подкрепят Брекзит на 31 октомври с или без сделка.", "date": "2019.06.02", "title": "Претендентът за поста на Мей Майкъл Гоув: Готов съм да отложа Брекзит до края на 2020 г."}
{"url": "https://www.24chasa.bg/novini/article/7484460", "text": "Кандидатите за американска виза ще трябва да предоставят данни за всичките си потребителски акаунти в социалните мрежи, съобщи Би Би Си, цитиран от  Регулациите на Държавния департамент гласят, че хората ще трябва да представят информация за профилите си в социалните медии, имейл адреси и телефонни номера за период от пет години. Почти всички кандидати за американски визи ще трябва да представят детайли за своето присъствие в социалните медии, според новоприетите правила. Някои дипломатически и официални кандидати за американска виза ще бъдат освободени от строгите нови мерки. Въпреки това, хората, които пътуват до САЩ, за да работят или да учат, ще трябва да предоставят тази информация. Властите са преценили, че предложението ще засегне 14,7 милиона души годишно. „Ние непрекъснато работим за намирането на механизми за подобряване на нашите процеси на скрининг, за да защитим американските гражданите, като същевременно подкрепяме законното пътуване до Съединените щати\", съобщиха власите във Вашингтон. Всеки, който лъже за своите профили в социалните мрежи, ще се сблъска със сериозни „имиграционни последствия”, съобщава Би Би Си, цитирайки думите на . официално лице пред изданието „Дъ Хил”. Преди това само кандидати, които се нуждаеха от допълнителна проверка - например хора, които са били в части от света, контролирани от терористични групи - трябваше да предоставят подобни лични данни. В същото време Американският съюз за граждански свободи - група за граждански права - заяви, че няма „никакви доказателства, че подобен мониторинг на активността на хората в социалните медии е ефективен или честен\", добавяки че това ще накара хората да се самоцензуват онлайн.", "date": "2019.06.02", "title": "САЩ ще изискват данни за фейсбук профилите на кандидатите за виза"}
{"url": "https://www.24chasa.bg/novini/article/7484457", "text": "Похвални са инициативите, които възпитават младите хора в патриотизъм. Това каза министърът на отбраната Красимир Каракачанов пред участниците в 34-ия поход на ученици от региона на Лудогорието – „По пътя на четата на Таню войвода“ вчера, 1 юни, в град Попово. Походът е подкрепен от Министерството на отбраната като проява с военнопатриотична насоченост, а тазгодишното издание е под патронажа на президента Румен Радев и вицепремиера и министър на отбраната Красимир Каракачанов, съобщиха от пресцентъра на Министерство на отбраната. В приветствието си министърът на отбраната Красимир Каракачанов поздрави всички участници, гости на града и представители на местната и централна власт от общини от региона за патриотичните събития, които провеждат, в рамките на похода около Деня на Ботев и загиналите за свободата и независимостта на България. „Времената се сменят, политическите партии идват и си отиват, президенти и министър-председатели стават част от миналото. Но истинската българска история никога не трябва да бъде забравяна. Истинската българска история е тази, която ни задължава да уважаваме всички онези национални герои, отдали живота си за Освобождението на България от турско робство“, посочи министърът на отбраната. И подчерта, че в своята история имаме достатъчно примери за подражание и затова днес няма нужда да търсим нови ценности на Изток или на Запад. Пред паметника на патрона на похода Таню войвода министър Каракачанов поднесе венец. В присъствието на Националната гвардейска част и нейния Представителен духов оркестър, в тържествена обстановка, беше припомнен подвигът на четата на Таню войвода от 1876 г. Макар и останал в сянката на героизма на четата на Христо Ботев, за региона на Лудогорието и до днес Таню войвода и неговите четници са достоен пример за героична саможертва и родолюбие. На площада „Александър Стамболийски“ в Попово специално за присъстващите деца, родители, гости и участниците в похода се проведе и извънредно събитие от националната информационна кампания за военната професия „Бъди войник“. Военнослужещите, участващи в информационната борса в рамките на кампанията, отговориха на множество въпроси за работата си във Въоръжените сили. Чрез информационните брошури за популяризиране на военната професия присъстващите имаха възможност да се запознаят с реални перспективи за кариера във Въоръжените сили. Представители на Военното окръжие в Търговище информираха за текущите конкурси за назначение и възможностите на доброволния резерв. Всички участници в 34-ия ученически поход посетиха информационните щандове и разговаряха с военнослужещите и цивилни служители, които представляват на тях Сухопътните войски, Военновъздушните и Военноморските сили, Силите за специални операции, Националната гвардейска част, Служба „Военна полиция“ и Централното военно окръжие. Военнослужещите, които организират и участват в борсите вече в повече от 10 града в страната, бяха поздравени и от министъра на отбраната Красимир Каракачанов. Заедно с командира на Националната гвардейска част полковник Кънчо Иванов, преподаватели от Военната академия „Г. С. Раковски\", представители на Централното военно окръжие и други официални гости, министър Каракачанов се включи в журито за оценка на ученическите и детски отряди, участници в прегледа на патриотичната и маршовата песен. Всички отбори от училища и детски градини бяха наградени с грамота и плакет от министъра на отбраната Красимир Каракачанов. С негови заповеди организаторът на похода през всички тези години офицер от запаса д-р Анатолий Кънев, председател на Културно-просветно дружество \"Родно Лудогорие\", беше награден с награден знак \"За достойнство и чест\". Почетна значка на Министерството на отбраната получиха кметовете на общините Попово и Тутракан д-р Людмил Веселинов и д-р Димитър Стефанов.", "date": "2019.06.02", "title": "Каракачанов: Похвални са инициативите, възпитаващи младите хора в патриотизъм"}
{"url": "https://www.24chasa.bg/novini/article/7484463", "text": "Днес се навършват 143 години от гибелта на големия български поет и революционер Христо Ботев. Хиляди се очаква да се съберат на връх Околчица, където е последната битка на Ботевата чета, предаде  В продължение на 2 минути от 12.00 ч. сирените в цялата страна с прекъснат вой ще оповестят отдаването на всенародна почит към паметта на Ботев и на загиналите за свободата на България, съобщиха от МВР. При подаване на сигнала всички пешеходци и пътни превозни средства в страната, с изключение на влаковете, следва да преустановят движението си по улиците и площадите, като останат на място. От 11.30 ч. пред бюст-паметника на Христо Ботев в Борисовата градина също ще се проведе церемония, посветена на 143-та годишнина от гибелта на революционера и в памет на героите, загинали за свободата и независимостта на България.", "date": "2019.06.02", "title": "България се прекланя пред делото на Христо Ботев"}
{"url": "https://www.24chasa.bg/novini/article/7484465", "text": "Градушка с големината на малък орех удари няколко села в община Черноочене. Бедствието се разразило към 20,30 часа в събота. Най-сериозно пострадали са селата Пчеларово и Житница. В Пчеларово има нанесени щети по сгради. Стопанска постройка е останала без покрив, след като ледените зърна изпотрошили керемидите. В село Житница е унищожена цялата реколта. След градушката нивите буквално побелели от ледените зърна.", "date": "2019.06.02", "title": "Градушка колкото орех удари Чернооченско (Видео, снимки)"}
{"url": "https://www.24chasa.bg/novini/article/7484618", "text": "Кандидат-студентите по журналистика в Софийския университет пишат по темата \"Игри на щастието\", съобщи пресцентърът на учебното заведение. С писмения изпит по журналистика започна втората канидатстудентска сесия на Софийския университет за учебната 2019/2020 г. Заявления за допускане до изпита са подали 348 зрелостници. Контролните теми, които бяха изтеглени, са: \"Шоуто трябва да продължи\" и \"Дом и свят\". От пресцентъра на Алма Матер припомнят, че в балообразуването на бакалавърските програми по \"Журналистика\" и \"Връзки с обществеността\" влизат оценките от писмения и от устния изпит по журналистика. В специалност \"Книгоиздаване\" ще се взима само по-високата оценка от двата конкурсни изпита и има възможност по избор за кандидатстване в тази специалност с оценките от матурите по \"Български език и литература\", \"История и цивилизация\", \"Философски цикъл\" и чужд език.", "date": "2019.06.02", "title": "По темата \"Игри на щастието\" пишат кандидат-студентите по журналистика в СУ"}
{"url": "https://www.24chasa.bg/novini/article/7484621", "text": "Китай протестира срещу действията на Съединените щати в Южнокитайско море и по отношение на Тайван, заяви днес китайският министър на отбраната Вей Фънхъ, цитиран от Ройтерс и ТАСС. Вей Фънхъ каза това на провеждащата се в Сингапур международна конференция по въпросите на сигурността в Азиатско-тихоокеанския регион \"Диалог Шангри-ла\". \"Забелязахме тенденция за разширяване на участието на Съединените щати в делата на региона, за което вчера отново заявих на изпълняващия длъжността министър на отбраната на САЩ Патрик Шанахан\", каза китайският министър. По думите на Вей, Пекин протестира срещи последните действия и подхода на Съединените щати по отношение на Южнокитайско море и тайванския въпрос. Вашингтон, заяви Вей Фънхъ, \"трябва да взема под внимание загрижеността на другите страни и да не подрива регионалната безопасност\". Вей каза още, че Китай никога не е окупирал други държави и не е бил заплаха. Китайският министър на отбраната предупреди за готовността на китайските въоръжени сили да реагират на опити на други държави за отделяне на Тайван от Китай. \"Китай ще бъде единна страна, всяка чуждестранна намеса ще бъде неуспешна. Ако някой се опита да отдели Тайван от Китай, китайските въоръжени сили ще реагират по адекватен начин\", изтъкна Вей. Китай не се отказва от правото си да прибегне до сила в процеса по обединението с Тайван, каза Вей, изтъквайки, че би било много опасно да се подценява твърдостта на Пекин по този въпрос. \"Ще се борим за мирен процес по обединение с максимална искреност и изключително големи усилия, но не правим никакво обещание да се отказваме от това да прибегнем до сила. Всяко подценяване на решимостта и волята на китайската армия е изключително опасно\", посочи министърът. Вей обърна внимание и на американските обвинения срещу китайския технологичен гигант Хуавей. Хуавей е частна компания и не е свързана с въоръжените сили на Китай. \"Това е една напълно частна, а не военна компания. Ако продуктите на Хуавей се използват във въоръжените сили, това по никакъв начин не означава, че те са създадени специално за армията\", каза Вей, посочвайки, че подобни твърдения са безсмислени. \"Китайското правителство е против наложените на компанията санкции\", категоричен бе Вей. Думите на Вей са във връзка с изказването на изпълняващия длъжността министър на отбраната на Съединените щати Патрик Шанахан, че Хуавей има тесни отношения с правителството на Китай. Вей засегна в речта си и търговското съперничество със Съединените щати. Китай е готов за търговска война със САЩ, но едновременно с това остава отворена вратата за преговори, каза Вей Фънхъ. \"Ако Съединените щати искат преговори, ние оставяме вратата отворена. Но ако искат война, то ние сме готови\", изтъкна китайският министър на отбраната. Той подчерта, че историята на двустранните отношения \"ни е научила, че с взаимна конфронтация неизменно ще си навредим едни на други. Въпреки всички възходи и падения, отношенията между Китай и Съединените щати неизменно растат. В Пекин разчитат, че Вашингтон ще работи с нас на основата на взаимната изгода и неконфронтацията\", каза Вей. Вей засегна и отношенията между Вашингтон и Пхенян. Според китайския министър Северна Корея и Съединените щати трябва в най-кратки срокове да възобновят диалога помежду си. \"Северна Корея и Съединените щати трябва със студена глава, отчитайки взаимната загриженост, в най-кратки срокове да възобновят диалога\" помежду си, каза Вей, според когото двете страни трябва съвместно да се движат към процеса по денуклеаризация на Корейския полуостров. По думите на Вей Китай подкрепя мира и стабилността, а също така играе важна роля в преговорния процес.", "date": "2019.06.02", "title": "Китайският министър на отбраната: Готови сме за търговска война със САЩ"}
{"url": "https://www.24chasa.bg/novini/article/7484624", "text": "БСП е единствената партия, която повиши своята подкрепа на европейските избори с 50 127 гласа, единствените, които имаме един депутат повече. Имаме пробив в 4 областни града - Добрич, Ямбол, Видин и Плевен. Печелим и в 65 общини. Това каза Корнелия Нинова в По думите ѝ също толкова обективен факт е, че БСП са загубили тези избори. Корнелия Нинова коментира, че има усещане за смяна на правителството, но няма желание за предсрочни избори. Тя направи извод, че българите са наказали всички партии с отказ да гласуват. Това е силен глас към цялото статукво. Това е въпросът, върху който да мислим, каза Нинова. \"На следващите избори Борисов да се кандидатира срещу Радев за президент. Ако го бие, тогава да каже „Аз победих Румен Радев“. Сега просто може да каже, че е победил БСП\", добави тя. „За да кажеш, че си победил Радев, трябва да се явиш срещу него на избори и да го победиш. Всичко друго е Пунта-мара, както се изразява Борисов\", каза още Нинова. ", "date": "2019.06.02", "title": "Нинова: Българите наказаха всички партии с негласуване"}
{"url": "https://www.24chasa.bg/novini/article/7484627", "text": "Осемдесет и девет са вече пострадалите при взривовете в завода за експлозиви в руския град Дзержинск, съобщиха руските власти, цитирани от ТАСС. Експлозиите станаха вчера. От пострадалите 44 са служители на завода, а 45 са жители на околните райони, предаде БТА. Експлозиите са станали в цех за производство на тротил. Министерството на извънредните ситуации заяви, че в резултат е избухнал пожар на площ около 100 квадратни метра. Впоследствие обхватът на огъня се е увеличил. Съобщава се за двама човека, които са в неизвестност. Източник от спасителните служби заяви, че са се взривили боеприпаси. Той каза, че част от боеприпасите не са избухнали и има опасност от още експлозии. По думите му сред боеприпасите е имало авиобомби.", "date": "2019.06.02", "title": "89 са вече пострадалите при взривове в руския завод за експлозиви"}
{"url": "https://www.24chasa.bg/novini/article/7484632", "text": "Четирима души са загинали при станалите 19 тежки катастрофи в страната през изминалото денонощие, съобщават от МВР. При катастрофите са ранени осемнайсет души. В София са регистрирани 20 леки пътнотранспортни произшествия и една тежка катастрофа, с един ранен.                                                                                                                                                                                                                                                                                                                       ", "date": "2019.06.02", "title": "Четирима загинали при катастрофи през денонощието в страната"}
{"url": "https://www.24chasa.bg/novini/article/7484651", "text": "Поклон пред героите, дали живота си за свободата на отечеството ни! Така кметът на София Йорданка Фандъкова отбеляза в социалните мрежи днешния ден, в който отдаваме почит на делото на Христо Ботев. Тя публикува и част от стихотворението \"Хаджи Димитър\" на поета: \"Тоз, който падне в бой за свобода, той не умира: него жалеят земя и небе, звяр и природа и певци песни за него пеят... Денем му сянка пази орлица, и вълк му кротко раната ближи; над него сокол, юнашка птица, и тя се за брат, за юнак грижи! Настане вечер – месец изгрее, звезди обсипят сводът небесен; гора зашуми, вятър повее, – Балканът пее хайдушка песен!\" Христо Ботев", "date": "2019.06.02", "title": "Фандъкова: Поклон пред героите, дали живота си за свободата на отечеството ни!"}
{"url": "https://www.24chasa.bg/novini/article/7484690", "text": "Необходима е постоянна изборна администрация, каза в интервю за  председателят на ЦИК Стефка Стоева. „За това е необходимо решение на парламента, но аз лично бих ги предложила“, каза Стоева в предаването „Неделя 150“ на програма „Хоризонт“. Тя обаче направи уговорката, че първо е необходим сериозен и задълбочен анализ на изборите и в момента е рано да се правят заключения за необходими промени в изборното законодателство. Според нея квадратчето „Не подкрепям никого“ вече няма смисъл, след като отпадна санкцията за задължително гласуване. Важното е в крайна сметка е, че „като цяло изборите преминаха законосъобразно. Сигналите и жалбите не бяха много, не бяха и за тежки нарушения“, допълни председателят на ЦИК. „Факт е, че не се възползват много хора от машинното гласуване“, посочи Стефка Стоева. „Не са много гражданите, които са гласували машинно. Само 158 968 души общо са се възползвали, т.е. 7,59 процента“. В секциите с машинно гласуване те са над 27%, останалите са гласували с хартиена бюлетина, сочат данните на ЦИК. Най-важното е, че въвеждането на машинното гласуване трябва да следва гарантирането на сигурността на вота, особено с оглед на предстоящите местни избори, допълни председателят на ЦИК. Стоева припомни, че на предишните избори машинното гласуване е било под един процент. „Успяхме да се справим с въвеждането на машинното гласуване въпреки кратките срокове. Изпълнихме закона въпреки огромните трудности“, каза Стоева. Председателят на ЦИК коментира и гласуването в чужбина. „В чужбина гласуваха малко над 25 хиляди българи. Откриването на секции извън страната е напълно оправдано. Това е начинът за връзка на сънародниците ни с родината“.", "date": "2019.06.02", "title": "Председателят на ЦИК: Необходима е постоянна изборна администрация"}
{"url": "https://www.24chasa.bg/novini/article/7484685", "text": "Изострящият се американско-китайски търговски конфликт и нарастващите цени на горива ще продължат за подкопават печалбата на авиокомпаниите тази година, съобщи днес Международната асоциация за въздушен транспорт (МАВТ - IATA), цитирана от АФП. Предупреждението бе отправено на годишната среща на световните авиокомпании в Сеул. Асоциацията понижи прогнозата си за общата чиста печалба на авиокомпаниите тази година до 28 милиарда долара спрямо 35,5 милиарда долара, колкото очакваше през декември, предаде БТА. Мрачната прогноза е мотивирана с повишаващите се разходи, включително разходите за труд, гориво и инфраструктура, посочи МАВТ, допълвайки, че влошаващата се търговска война между двете световни сили също пречи. Отслабването на световната търговия вероятно ще продължи на фона на все по-ожесточената търговска война между САЩ и Китай, каза ръководителят на асоциацията на организацията Александър дьо Жуниак. Това засяга предимно товарния бизнес, но може да се отрази и на пътническия трафик, тъй като напрежението нараства, допълни той. От миналата година двете водещи световни икономи водят търговска война, като си налагат взаимно мита върху стоки за стотици милиарди долари. Въпреки неблагоприятния контекст секторът ще остане \"на зелено\" за десета поредна година според ИАТА. Брайън Пиърс, главен икономист на асоциацията, прогнозира в най-добрия случай нулев растеж на товарния авиопревоз тази година, отбелязвайки търговските мита, наложени през първата половина на 2018 година. Азиатско-тихоокеанският регион, който представлява около 40 процента от световния товарен авиотранспорт, определено изпитва натиск, допълни той. Тазгодишната среща на ИАТА, която представлява 290 авиокомпании или 82 процента от световния авиотрафик, се провежда след две катастрофи през октомври и март, отнели живота на стотици хора. И двете катастрофи са със самолети на Боинг (Boeing) 737 МАКС 8 (737 MAX 8), което по думите на Жуниак \"поставя в светлината на прожекторите репутацията на сектора\". 737 МАКС 8 бе спрян от употреба от американските власти през март, след като това направиха други страни. Много авиокомпании обявиха, че ще търсят компенсации, за това, че не могат да ползват самолетите си 737 МАКС 8. Шефът на МАВТ каза миналата седмица, че 737 МАКС 8 няма да лети поне още 10 до 12 седмици, допълвайки, че решението е в ръцете на регулаторите.", "date": "2019.06.02", "title": "Авиокомпаниите очакват по-ниска печалба заради търговската война и по-скъпото гориво"}
{"url": "https://www.24chasa.bg/novini/article/7484693", "text": "Министърът на туризма Николина Ангелкова проведе в Слънчев бряг работна среща с Мирко Шарович, министър на външната търговия и икономическите отношения на Босна и Херцеговина. Разговорът се състоя в рамките на проведената в курорта Международна конференция за устойчиви инвестиции в туризма с участието на представители от над 20 държави. Министър Шарович поздрави българския си колега за инициативата, която дава нови възможности за партньорство, съобщиха от пресцентъра на Министерство на туризма. Министър Ангелкова благодари за присъствието на делегацията от Босна и Херцеговина и изтъкна, че форумът цели да разкрие важността на региона на туристическата карта и за привличането на повече инвестиции в сектора. Трябва да работим още по-активно, за да направим тази част на Европа по-атрактивна за бизнес проекти. За туристи от трети и далечни пазари като Китай, Япония, Индия, САЩ можем заедно да бъдем още по-интересни и търсени като дестинация. Ние взаимно се познаваме, но ни трябват общи усилия, за да се популяризираме съвместно, посочи министър Ангелкова. Министър Шарович благодари за гостоприемството и съобщи, че е бил в България няколко пъти, включително по време на председателството на страната на Съвета на ЕС. Той приветства идеята по-активно да се промотират Балканите пред китайските туристи. Министър Ангелкова получи покана да посети Сараево. Двамата събеседници изразиха мнението, че подписването на меморандум между страните им в туризма ще очертае конкретни стъпки както за популяризиране на възможностите за туризъм между двете държави, така и с общ продукт пред туристите от далечни пазари.", "date": "2019.06.02", "title": "Ангелкова към босненския министър на търговията: Трябва да работим още по-активно"}
{"url": "https://www.24chasa.bg/novini/article/7484703", "text": "В продължение на 2 минути от 12.00 ч. сирените в цялата страна с прекъснат вой ще оповестят отдаването на всенародна почит към паметта на Ботев и на загиналите за свободата на България. Това съобщиха от МВР. При подаване на сигнала всички пешеходци и пътни превозни средства в страната, с изключение на влаковете, следва да преустановят движението си по улиците и площадите, като останат на място.", "date": "2019.06.02", "title": "В 12 ч. с вой на сирени отдаваме почит към паметта на Ботев"}
{"url": "https://www.24chasa.bg/novini/article/7484720", "text": "Лидерът на германските социалдемократи Андреа Налес подаде оставка заради рекорднат азагуба на европейските избори. Освен от поста председател на Германската социалдемократическа партия, тя се оттегля и от лидерството на партийната фракция. Андреа Налес ще се оттегли официално в понеделник. Днес тя съобщи за намерението си с имейл до всички членове на партията. „Дискусиите след изборите за Европейски парламент ми показаха, че вече нямам достатъчно подкрепа в партията, за да продължа да изпълнявам ролята си на неин председател. Ще се оттегля от този пост, за да освободя място за нов човек“, пише тя. Все още няма кандидати да я заместят. Германските социалдемократи взеха едва 15,8 % от гласовете на избирателите на изборите за Европарламент. Това е рекорден срив в доверието. При последното проучване на общественото мнение пък те са одобрени едва от 12% от германските избиратели. За първи път като първа политическа сила в социологическите проучвания излиза Зелената партия, която е одобрявана от 27 на сто от електората. Това отваря път за нова коалиция на следващи паралментарни избори, а именно – между консерватори и зелени. В момента Германия се управлява от коалиция между консерватори и социалдемократи, но за в бъдеще социалдемократите се отказва от този съюз, обяви финансовият минисътр, социалдемократът Олаф Шулц", "date": "2019.06.02", "title": "Лидерката на социалдемократите в Германия подава оставка"}
{"url": "https://www.24chasa.bg/novini/article/7484708", "text": "Френският философ Мишел Сер почина на 88 години, съобщи АФП. Мишел Сер се интересуваше от всички форми на познанието - \"с един крак в точните науки, а с другия в хуманитарните\". Той предусети сътресенията, свързани с новите комуникационни технологии. Математика, социология, история - този брестящ анализатор измести границите на философията и изследва контурите й на разбираем език. Първите му книги остават незабелязани. Известен става със серията \"Хермес\" през 80-те години на миналия век. \"Петте сетива\" печели награда \"Медичи\" за есе. Следва \"Елементи от историята на науките\". През 2012 г. от \"Палечка\" (намек за ловкостта, с която мнозина пишат на мобилните си телефони) са продадени 270 000 броя. В есето Мишел Сер анализира политическите, социални и когнитивни промени, които съпътстват тази \"нова революция\". Мишел Сер е написал около 80 труда. Преподава в Клермон-Феран, Сорбоната, Станфордския университет. През 1990 г. е приет във Френската академия.", "date": "2019.06.02", "title": "Почина философът Мишел Сер"}
{"url": "https://www.24chasa.bg/novini/article/7484896", "text": "Председателят на Народното събрание Цвета Караянчева присъства на Празника на розата в Казанлък и на ритуала „Розобер“ в розовите градини край града. Тя се включи в празничното шествие в центъра на Казанлък, съобщиха от пресцентъра на Народното събрание. За поредна година сме в тази благодатна равнина, в долината на тракийските царе, на розата, на древните традиции и на динамичното бъдеще, заяви Цвета Караянчева в приветствието си към жителите на града. Тя им благодари за трудолюбието и гостоприемството, за това, че поддържат своите традиции и ги предават на идните поколения. Председателят на парламента пожела на младите хора да останат тук не само заради любовта към родния край, но и защото имат възможности за работа, образование и култура.", "date": "2019.06.02", "title": "Цвета Караянчева на Празника на розата в Казанлък (Снимки)"}
{"url": "https://www.24chasa.bg/novini/article/7484903", "text": "Само толерантността може да спаси България. Защото ето тук по тези места са изселени хиляди мюсюлмани. Нарочно ги питам как се казват, за да видят хората, че са само мюсюлмански имена. А ги лъжеха, че ще дойдем, ще ги изселим, ще им съборим джамиите. А ние им направихме пътища. Като се стабилизира индустрията ще вдигнем и пенсиите. Това заяви премиерът Бойко Борисов в село Дярлово. Жители на едно от селата, което Борисов посети днес, са му подарили барелеф. Премиерът разкри, че го е отказал с уговорката, да бъде изпратен, след като Борисов се спомине. \"Изборите приключиха преди 10-15 дни, съсредоточавам се в областите, където спечелихме\", каза Борисов.", "date": "2019.06.02", "title": "Борисов: Лъжеха мюсюлманите, че ще им съборим джамиите, а ние направихме пътища (Видео)"}
{"url": "https://www.24chasa.bg/novini/article/7484868", "text": "Стъпки на 14 000 години в италианска пещера разкриха как семейство от каменната епоха е прекарало един свободен ден, съобщи в. \"Индипендънт\". Семейството е изследвало пещерата от любопитство. Хората са носели самоделни факли и дървени пръти, за да се ориентират в тъмнината. Възможно е да са водели със себе си и кучето си. Тези любопитни праисторически изследователи са оставили около 180 отпечатъка в пещерата Базура в Северна Италия, включително и най-ранните следи от пълзене. Водели са три деца. Най-малкото е било на две години, а по-големите на около 6 и 11 години. Движели са се близо до стените, по които има много отпечатъци от ръце. \"Най-вероятно те са изследвали пещерата просто от любопитство и изумление от непознатата среда\" - каза Марко Романо от университета Витватерсранд. Малко сред като семейството е излязло от пещерата, е паднал сталактит и е блокирал вътрешна камера. Така са се запазили техните отпечатъци. Те са открити през 50-те години на миналия век. Сега са анализирани със съвременни методи за датиране и софтуер, който е възпроизвел как хората са влезли и излезли от пещерата и какво са правили вътре.", "date": "2019.06.02", "title": "Стъпки на 14 000 години разкриват как е живяло семейство от каменната епоха (Видео)"}
{"url": "https://www.24chasa.bg/novini/article/7484879", "text": "Най-малко 10 души са убити при ударите, които Израел нанесе тази нощ по позиции на сирийската армия. Сред убитите има 3 сирийски военни и 7 военни на съюзниците на Дамаск, които са чужда националност, съобщава сирийският Център за наблюдение на правата на човека, предаде Франс прес. Това беше втора подобна атака за по-малко от една седмица, допълва агенцията. \"След като взе на прицел покрайнините на Дамаск, Израел поднови агресията си, като изстреля няколко ракети по източната част на провинция Кунейтра, при което бяха убити 3 сирийски военни и бяха ранени 7 сирийски военни\", заяви източник от сирийските въоръжени сили по-рано днес, предаде БТА. Същевременно сирийският Център за наблюдение на човешките права каза, че не е в състояние да уточни каква е националността на чуждите бойци. Те са загинали при ракетен обстрел, насочен срещу позиции близо до Дамаск, където освен сирийски военни има ирански сили и бойци на Хизбула. От началото на конфликта в Сирия през 2011 г. Израел извърши няколко удара срещу режима на Башар Асад, но също и срещу съюзниците му - Иран и Хизбула. Новият удар идва в момент на ескалация на напрежението в Близкия изток между Иран и САЩ. Израелският премиер Бенямин Нетаняху каза днес, че е наредил ударите да бъдат нанесени след изстрелване на сирийски ракети и снаряди по територията на Израел.", "date": "2019.06.02", "title": "Най-малко 10 убити в израелските удари в Сирия"}
{"url": "https://www.24chasa.bg/novini/article/7485013", "text": "Бившият британски държавен министър за университетите и науката Сам Джийма обяви днес, че се включва в надпреварата за лидерския пост в Консервативната партия, като каза, че е единственият кандидат измежду 13-те, обявени досега, който подкрепя референдум за споразумение за Брекзит, предаде Ройтерс. Парламентът е в безизходица, всички го знаем, искаме да продължим напред и искаме да можем да обединим страната, затова си мисля, че една последна дума по споразумението за Брекзит е начинът това да се постигне, каза той пред \"Скай нюз\", цитиран от БТА. Аз ще бъда единственият кандидат в надпреварата, който предлага тази опция, подкрепяна от голямо мнозинство хора, допълни Сам Джийма. Тъй като не успя да осъществи Брекзит, британският премиер и лидер на Консервативната партия Тереза Мей обяви миналия месец, че подава оставка на 7 юни. Тя ще остане ръководител на правителството, докато консерваторите не си изберат нов лидер. Този процес трябва да започне на 10 юни и да приключи през втората половина на юли.", "date": "2019.06.02", "title": "Бивш британски министър се включва в надпреварата за поста на Мей"}
{"url": "https://www.24chasa.bg/novini/article/7485023", "text": "Египет претендира за рекорд на Гинес с най-дългата маса за вечерята ифтар, характерна за свещения за мюсюлманите месец рамазан, съобщи ДПА. Масата, дълга 3100 м, беше подредена вчера в новата египетска административна столица, която се изгражда източно от Кайро. В банкета участваха около 7000 души от всички сфери на живота, предаде БТА. Свещеният за мюсюлманите месец рамазан, когато те постят от изгрев до залез слънце, започна на 6 май. Проектът за новата административна столица на Египет беше представен през 2015 г. от президента Абдел Фатах ас Сиси. Тя е на 43 км източно от Кайро. Градът още няма има. Целта е там да се установи правителството, вместо в преселения град Кайро, където живеят повече от 9 милиона души.", "date": "2019.06.02", "title": "В Египет подредиха най-дългата маса за ифтар (Видео)"}
{"url": "https://www.24chasa.bg/novini/article/7485031", "text": "Държавният секретар на САЩ Майк Помпейо се срещна днес с швейцарския си колега Игнацио Касис за разговори, които вероятно са съсредоточени върху Иран, предаде Асошиейтед прес. Срещата се състоя в южния швейцарски град Белинцона, предаде БТА. Швейцария представлява интересите на САЩ в Иран и е посредник между двете страни, включително оказва съдействие на задържани в Ислямската република американци. Не е ясно обаче дали Помпейо търси помощ от Швейцария за нещо конкретно. Швейцария е втората държава от европейската обиколна на Помпейо. Преди нея американския държавен секретар посети Германия, а утре ще бъде в Холандия, преди да излети за Лондон, където ще се присъедини към държавното посещение на президента Доналд Тръмп във Великобритания. Помпейо досега се изразяваше уклончиво за възможността САЩ да комуникират с Иран чрез Швейцария. \"Няма да говоря как комуникираме или не с Иран\", каза пред репортери Помпейо. На въпрос защо прекарва три дни в швейцарската столица Берн - град, който е бил за последен път посетен от американски държавен секретар преди повече от две десетилетия - той отговори, че е голям любител на сиренето и шоколада. Тръмп все пак даде да се разбере, че би желал да говори с Иран. \"Ако те искат да разговарят, аз съм на разположение\", каза той, въпреки че Помпейо и съветникът по националната сигурност към Белия дом Джон Болтън засилват предупрежденията, че всяка атака срещу американските интереси от страна на Иран ще предизвика бърз и значим американски отговор.", "date": "2019.06.02", "title": "Помпейо: Няма да говоря как комуникираме или не с Иран"}
{"url": "https://www.24chasa.bg/novini/article/7485108", "text": "Служители на КПКОМПИ и полицията посетили снощи мезонета, обитаван от арестувания кмет на район \"Северен\" Ральо Ралев, пише  . Бус на Криминалистичната лаборатория, няколко полицейски автомобила и служебни коли на Комисията от София паркирали снощи около 20 часа на бул. \"Шести септември\" 35-А , където на последния етаж на сградата Royal Hill е разположен мезонет с площ 540 квадрата и терасата със същия размер. Обискът, извършен служителите на Комисията за противодействие на корупцията, идва след публикациите в сайта. Според цитирания горе източник проверката е продължила няколко часа. Преди посещението на униформените, някой очевидно се е опитал да заличи следите от живот в жилището, като изнесе дрехи и вещи, които биха свързали въпросния обитател с луксозното място. На площадката пред апартамента са били струпани десетина куфара и луксозни пътни чанти. Въпросното жилище се води собственост на фирма , която е инвеститор и на цялата сграда. Според регистъра там не живее никой. Апартаментът е на последния етаж. Той се състои от два свързани апартамента по 125 квадрата, който в последствие е надстроен с още един етаж, превръщайки го в мезонет. Покривното пространство на мезонета и съседната сграда е превърнато в огромна тераса, на която има джакузи, японска градина, кътове за отдих и много зеленина. Кметът Ралев бе задържан по обвинение в корупция. Строителен предприемач в Пловдив е бил изнудван за 60 000 лева, за да му бъде издадено строително разрешение от район Северен в Пловдив. Паралелно с Ралев бе арестуван и посредникът, който е получил белязаните пари - карловския бизнесмен Иван Делевски. Твърди се, че предприемачът, подал сигнала срещу Ралев е собственик на малка строителна фирма с не повече от два приключени обекта. Проектът, за който той е търсел протекции и съдействие, е бил връщан неколкократно заради нарушения. Днес следобев в спецсъда е внесено искане за постоянна мярка за Ральо Ралев и Иван Делевски. Очаква се исканията да бъдат разгледани до няколко часа.", "date": "2019.06.02", "title": "Антикорупционната комисия обискира мезонета на Ральо Ралев"}
