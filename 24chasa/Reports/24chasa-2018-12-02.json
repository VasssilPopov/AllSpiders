{"url": "https://www.24chasa.bg/novini/article/7181052", "text": "Над 345 000 пенсионери, които сега получават т. нар. социална инвалидна четвъртинка, ще вземат от 20 до 150 лв. повече всеки месец от 1 януари. От тази дата трябва да влезе в сила новият вид финансова подкрепа, залегнала в Закона за хората с увреждания. През 2014 г. спря отпускането на нови “четвъртинки”. Сега Националният осигурителен институт (НОИ) вече няма да изплаща тези 25% от социалната пенсия (около 34,50 лв.), която получаваха инвалидизирали се пенсионери. Вместо това 345 хил. души започват да получават помощи от Агенцията за социално подпомагане (АСП) - както и всички останали инвалиди. Законът обаче още не е приет окончателно от депутатите. Спират се и т.нар. интеграционни добавки, които на месец може да стигнат около 30 лв. Най-малко 24,36 лв. ще е размерът на твърдото месечно подпомагане за инвалидите от следващата година. Неговият точен размер ще се променя в зависимост от линията на бедност, която за 2019 г. е 348 лв. Така хората с 50 до 70,99% инвалидност ще получяват 7 на сто от линията на бедност, или 24,36 лв. Тези с между 71 и 90% увреждания ще вземат 15% от линията на бедност - 52,20 лв. Хората с инвалидност над 90%, които нямат право на чужда помощ, ще са на 25%, или 87 лв. Предложението е най-много да получават тези с над 90% увреждания, които имат право на добавки за чужда помощ и на социална пенсия за инвалидност. За тях са определени 57% от линията на бедност, което прави по 198,36 лв. Социалната помощ трябва да е в размера на отнетата добавка към пенсията. Предвидено е и отпускането, и плащането ѝ да става автоматично, като АСП ще получи данните за хората и техните сметки от НОИ още този месец. Хората, които в момента не получават други социални помощи, обаче трябва да отидат до агенцията и да подадат заявление до 1 юни 2019 г. След този срок може да подават заявление от всяко 1-о число на месеца. “Трябва да се направи една голяма информационна кампания от АСП. По никакъв начин хората няма да бъдат ощетени и да се разкарват от малките населени места, защото сега е зимен период. Работа на самите служители е да намерят хората”, обясни Светлана Ангелова от ГЕРБ.", "date": "2018.12.02", "title": "Пенсионерите инвалиди с поне 20 лв. отгоре от 1 януари"}
{"url": "https://www.24chasa.bg/novini/article/7181096", "text": "Няколко десетки хиляди грузинци излязоха днес по улиците на столицата Тбилиси, за да протестират срещу манипулираните според тях президентските избори в сряда, спечелени от кандидатката на управляващата партия, предаде Франс прес. С призиви за свикване на предсрочни парламентарни избори протестиращите заляха централния булевард \"Руставели\", на който се намира парламента. Мнозина вееха грузински знамена или знамето на Европейски съюз, предава БТА. В сряда бившата френска дипломатка Саломе Зурабишвили беше избрана за президент с повече от 59 процента от гласовете на втория тур, но грузинската опозиция, която се яви на изборите относително единна, отказа да признае резултатите. Зурабишвили беше подкрепена от партия \"Грузинска мечта\", основана от Бидзина Иванишвили - най-богатият човек в Грузия, който според мнозина продължава да дърпа конците в страната, макар официално да се оттегли от политиката. \"Тук съм, за да протестирам срещу изборната измама\", заяви пред АФП 63-годишната Лиана Партсвания, обвинявайки милиардера и бивш премиер Иванишвили, че е откраднал гласовете на хората. \"Хората днес излязоха на улицата, защото изборите бяха фалшифицирани. Отстоявам правото на гражданите да сменят властта чрез честни избори\", каза 20-годишният Гия Мгеладзе. Бившият президент Михаил Саакашвили, който живее в изгнание в Холандия, се появи на огромен екран под възгласите на хиляди свои привърженици. \"Бъдещето на Грузия е на път да се роди днес в този парк. Ще се борим мирно и няма да се откажем\", заяви той, показвайки с ръка знака на победата - \"V\".", "date": "2018.12.02", "title": "Хиляди грузинци протестираха срещу измами на президентските избори"}
{"url": "https://www.24chasa.bg/novini/article/7181131", "text": "Най-малко 10 цивилни, сред които жени и деца, бяха убити при въздушен удар в Източен Афганистан, предаде Асошиейтед прес, като се позова на представители на властите. При атаката в източната провинция Пактия, която граничи с Пакистан, загинали и четирима бунтовници. Въздушният удар бил нанесен късно снощи. Днес местни жители изложили телата на цивилните жертви в знак на протест, предава БТА. За момента не е ясно кой е нанесъл ударът. Властите са започнали разследване на случая. При друг въздушен удар вчера, в южната афганистанска провинция Хелманд, е бил убит регионалният \"губернатор в сянка\" на талибаните заедно с още 29 човека, съобщи говорител на местните власти, цитиран от Ройтерс. Абдул Манан бил ликвидиран по време на среща с местни командири и бойци на ислямисткото бунтовническо движение в окръг Навзад. Гибелта на Манан бе потвърдена от талибаните и от американските въоръжени сили. Ислямистките бунтовници контролират близо половината от територията на Афганистан и са формирали паралелна \"администрация\", отбелязва АП.", "date": "2018.12.02", "title": "Убиха високопоставен талибан при американски въздушен удар в Афганистан"}
{"url": "https://www.24chasa.bg/novini/article/7181136", "text": "Китайският президент Си Цзинпин подписа днес редица нови търговски споразумения с Аржентина на фона на нарастващото влияние на азиатския гигант в Латинска Америка, предаде Асошиейтед прес. Аржентинският президент Маурисио Макри и Си Цзинпин обявиха сключването на над 30 сделки в области като селското стопанство, енергетиката и инвестициите при държавното посещение на китайския лидер, последвало срещата на върха на Г-20 в Буенос Айрес, предава БТА. Сделките включват договор за износ на аржентинския череши за Китай и разширяване на валутен суап за 8,6 млрд. долара. Китай е сред основните износни пазари на Аржентина, особено на селскостопански стоки, които са основен двигател на икономика на южноамериканската страна. Пекин е и сред най-големите кредитори на Аржентина, с отпуснато финансиране от 18,2 млрд. д. за инфраструктура и други проекти, според вашингтонския мозъчен тръст Междуамерикански диалог.", "date": "2018.12.02", "title": "Аржентина и Китай подписаха над 30 споразумения при посещението на Си Цзинпин"}
{"url": "https://www.24chasa.bg/novini/article/7181005", "text": "От понеделник в Банско започват да работят част от пистите. До откриването на всички дневната карта ще струва промоционално 35 лева, двудневната - 65 лева, а карта за три дни - 95 лв. 65 лева става дневната карта по време на сезона, съобщиха от курорта. Така през този сезон единствено Витоша запазва цените на картите за каране. При Банско, Боровец и Пампорово има леко увеличение. Проблемът е в цените на тока. Миналата година те бяха вдигнати неколкократно вече при обявени цени на скикартите и от курортите нямаше как да реагират. “При това положение нямаше как да се справим на старите цени”, обясни маркетинговият директор на ски зоната в Банско Иван Обрейков. В Боровец и Пампорово този сезон дневната карта е 58 лева, като двата курорта изненадващо изравниха цените. На Боровец бе подменен и единственият нов лифт в България - този на Мартинови бараки. На Витоша правят и невероятен жест към децата, като картата за тези до 12 години е намалена на 1 лев. До момента тя струваше 26 лева. Цената е на нивото на планинската застраховка. “Целта ни е все повече деца да ходят в планината. Така смятаме, че изпълняваме ангажиментите си към децата на София”, заяви директорът на “Витоша ски” Радослав Пеев. Зоната край София е изключително важна и за кандидатурата на България за младежки олимпийски игри през 2024 година. В Банско спазиха обещанието и цената на картата за лифта до Бъндеришка поляна и обратно за лица с увреждания става 1 лев. Същото се отнася и до придружителите им. Специалната карта може да се закупи след представянето на заверено решение на компетентен орган като ТЕЛК, НЕЛК, който показва степента на увреждане. Същото важи и за придружителите, които имат право да бъдат с тях. Въпреки увеличението на цените Банско и Боровец продължават да оглавяват класациите за най-достъпни курорти в Европа. Те са начело в подрежданията за най-добрите зимни дестинации на континента, които бяха обявени преди няколко дни. Интересно е, че там конкуренция вече правят и от Франция и Италия. Единият евтин зимен курорт е в Ливорно, който се намира в безмитна зона на границата с Швейцария и заради това държи доста ниски цени. Най-близо до цените в България за момента са Словения и Словакия, техните вече са съпоставими с българските. Най-скъпите си остават курорти като Куршевел във Франция, Бийвър Крийк в САЩ и Санкт Антон в Австрия. През този сезон в България се завръща и световната купа по ски, като стартовете са в края на февруари в Банско, веднага след световното първенство в Швеция. Окриването на сезоните тази зима се планира да бъде около 15 декември, като само от Банско вече са съобщили официалната дата. Всеки момент това се очаква да направят Боровец и Пампорово. Специален гост на церемонията в Банско ще бъде Патрик Ортлиб, един от най-добрите състезатели в спускането от близкото минало. Всички ни курорти очакват рекорден сезон тази година, като увеличението на туристите по предварителните заявки достига 5 на сто. Все още обаче не са готови всички разчети на туроператорите. Отново се очаква най-голямото количество туристи да дойдат от съседните страни като Гърция, Турция и Македония. Англичаните ще запазят нивото си от миналата зима, докато се очаква леко намаление на руснаците и украинците заради тежката военна обстановка там.  Македония пуска първи модерен четириседалков лифт през този сезон в единствения си курорт Попова шапка. Там върви реконструкция от няколко години. Най-сериозно развиват курортите си Сърбия и Босна. Босненците имат предимство заради планината Биелашница над Сараево, където се проведоха олимпийските стартове през 1984 година. Румъния започва да развива и втори курорт в Карпатите освен Пояна-Брашов, който минава за един от най-модерните в Европа. Турция има намерението да пусне нови писти в Ерзурум, един от кандидатите за зимна олимпиада. ", "date": "2018.12.02", "title": "Банско отваря частично пистите от понеделник"}
{"url": "https://www.24chasa.bg/novini/article/7181157", "text": "Най-правилната реакция по отношение на конфликта между Украйна и Русия в Керченския проток е била на американския президент Доналд Тръмп. Това каза в предаването „120 минути” по   Валентин Радомирски, изпълнителен директор на Института за икономика и международни отношения. Според него Тръмп е бил най-адекватен от гледна точка на техническите обстоятелства. „Тръмп каза: „Искам да разбера – имало ли е искане за преминаване от украинска страна или не е имало”, посочи Радомирски. Изяснение от техническа гледна точка се очаква да бъде направено в бъдеще. Има обаче една „вратичка”, която всяка от страните в конфликта използва съобразно целите си. „Тук въпросът стои в един документ, който продължава да се води като стълб на международните отношения, на международното право – Уставът на ООН. В чл. 1 е казано, че нациите имат право на самоопределение, а в чл. 2 се говори за неприкосновеността и териториалната цялост на държавите. По този начин и двете държави в момента в този спор имат право. Това беше използвано от великите сили по време на цялата Студена война, сега пак”, разясни дипломатът. Според него българската позиция спрямо конфликта е по-умерена в сравнение с други държави и това е правилно, защото България се намира по-близо до този конфликт, отколкото другите държави от ЕС.", "date": "2018.12.02", "title": "Експерт: Правилна беше реакцията на Тръмп за конфликта Русия – Украйна"}
{"url": "https://www.24chasa.bg/novini/article/7181166", "text": "Трите кораба с вече задържаните 24-ма украински матроси на борда са тръгнали от пристанището в Одеса. Все още няма официална информация нито как са те, нито дали и кога ще успеят да се срещнат с консул. Знае се обаче, че трима от тях са били ранени в крайниците. Те вече са били оперирани. Единият от задържаните матроси живее с бесарабската българка Татяна Шевченко. Татяна още не може да повярва, че мъжът ѝ го няма от десет дни. „Аз съм българка. Живеем с моя мъж заедно от 5 години”, разказа Татяна пред  . Любимият ѝ – Виктор Безпалченко, е старши матрос. Татяна се страхува да не е един от тримата ранени моряци. „На 24-ти научих, че са около Керченския проток и не ги пускат. После разбрахме, че са ги обстреляли. Чувствах се ужасно, че са задържани и са в плен. Третират ги като военопленници”, каза жената. А докато конкретна информация липсва, Татяна чака Виктор и си е обещала, че ако скоро освободят мъжа ѝ, ще го заведе при чичо си в Русе. Вече всичките 24 моряци се намират в Москва. 21 – във военния затвор „Лефортово”, трима – във военен лазарет. Те ще останат задържани до 26 януари. След това ще стане ясно дали ще има процес срещу тях или не. Ако процес има, за подобни деяния руският закон предвижда от 2 до 6 години лишаване от свобода.", "date": "2018.12.02", "title": "Един от задържаните матроси в Одеса живее с българка"}
{"url": "https://www.24chasa.bg/novini/article/7180967", "text": "Французите смятат, че имиграцията има отрицателни последици в редица области, като икономиката, сплотеността на нацията и сигурността, и че не е желателно да се приемат повече чужденци, показва допитване, публикувано във в. \"Журнал дю диманш\", предаде Франс прес. Петдесет и осем на сто от французите преценяват като негативна ролята на имигрантите като цяло, а тази тенденция се повтаря в почти всички предложени в анкетата сфери: за икономическия растеж (54 процента), за бъдещето на страната (55 процента), за идентичността на страната (58 на сто), зачитането на светския й характер (61 на сто), за общественото единство (64 процента) или сигурността (66 на сто). Общо 64 процента от запитаните смятат, че приемането на още имигранти не е желателно, предава БТА. Допитването илюстрира враждебността на френското население (което десетилетия наред е приемало голям брой имигранти - явление, допринесло за видоизменяне на обществото), в един незавиден икономически контекст, отбелязва Франс прес. При все това французите одобряват приемането на хора, които са в опасност: 61 процента смятат, че страната им трябва да дава подслон на мигранти, които бягат от война и мизерия. Те обаче са по-враждебни към икономическата миграция: 71 на сто от анкетираните са на мнение, че тя дава възможност на работодателите да намаляват заплатите. Колкото до европейския контекст, при затрудненията на ЕС да постигне единна позиция за управлението и разпределянето на миграционните потоци в Европа, французите предпочитат национално решение - 64 процента от запитаните са \"за\" премахване на Шенгенското споразумение за свободно движение на хора в ЕС и с това те на практика изразяват подкрепа за връщане на националните граници. В същия дух 54 процента от анкетираните предпочитат решенията за приема и разпределянето на мигрантите в Европа да се вземат на национално равнище. Те обаче не са против Франция да участва в координирани действия за прием, а 51 на сто са съгласни Франция да приема част от мигрантите, пристигащи по гръцките, италианските и испанските брегове. Допитването е било проведено от института ИФОП между 23 и 26 ноември с представителна извадка от 1015 души.", "date": "2018.12.02", "title": "Французите смятат, че последиците\nот имиграцията са негативни"}
{"url": "https://www.24chasa.bg/novini/article/7181016", "text": "Положението в бежанския лагер Мория на остров Лесбос и още повече на Самос продължава да е потресаващо, заяви Параскеви Миху, ръководителката на генерална дирекция \"Миграция и вътрешни работи\" на Европейската комисия, цитирана от в. \"Катимерини\". Източници на изданието предупредиха, че Гърция може да бъде изправена пред санкции догодина. Миху призова гръцките власти да ускорят подготовките за предстоящата зима. По думите на европейската представителка, която е от гръцки произход, условията в лагера Мория са се подобрили в известна степен с преместването през септември на 3000 бежанци от общо 10 300, живеещи в пренаселения лагер. Около 4000 обаче живеят извън лагера и положението им е отчайващо предвид настъпващия зимния сезон, предава БТА. В Самос обаче нещата са дори по-зле, тъй като повечето новопристигнали се насочват натам, каза още тя. Бежанският лагер, създаден да приеме 600 души, сега помещава 4118 и има огромни проблеми с условията на живот. Гърция е получила срок до септември догодина да подобри условията и да увеличи капацитета на този лагер до 1500 души, а останалите бежанци да бъдат прехвърлени на други места. Според неназовани източници на вестника, ако условията в бежанските лагери не бъдат подобрени до септември 2019 г., комисията може да наложи санкции на Гърция.", "date": "2018.12.02", "title": "ЕК: Положението в бежанските лагери в Лесбос и Самос е потресаващо"}
{"url": "https://www.24chasa.bg/novini/article/7181044", "text": "Екипи на Столичния инспекторат са направили допълнителни проверки на пунктове за вторични суровини и автосервизи за нерегламентирано изгаряне на отпадъци, съобщиха от Столичната община. Само през последните два уикенда са проверени над 140 автосервиза и пунктове за вторични суровини. Най-много обекти са инспектирани в районите \"Кремиковци\", \"Подуяне\", \"Красна поляна\" и \"Овча купел\". Направени са предписания и са съставени шест акта. Проверките са за това как се съхраняват отпадъци, включително стари гуми, отработени масла и т.н. От началото на годината са проверени над 760 обекта - дадени са над 300 предписания и са наложени 30 акта за нерегламентирано горене на отпадъци. Това са част от мерките, които се предприемат при прогноза за превишения на нивата на фини прахови частици, се напомня в прессъобщението.", "date": "2018.12.02", "title": "Продължават проверките в София за  нерегламентирано изгаряне на отпадъци"}
{"url": "https://www.24chasa.bg/novini/article/7181040", "text": "Френското правителство обяви, че обмисля въвеждането на извънредно положение след погромите в Париж в неделя, които оставиха центъра на столицата като след война. Еманюел Макрон долетя от Г-20 в Буенос Айрес и веднага свика кризисно заседание, а премиерът Едуар Филип отмени пътуването си до полския град Катовице за конференцията на ООН за климата. Макрон обиколи центъра на Париж, за да види с очите си пораженията. Десетки коли бяха преобърнати и опожарени, коледни дръвчета - съборени, витрините на ресторантите и банките - изпотрошени, някои магазини - разграбени. Дори по фасадите на сградите се виждаха отчупени парчета, предават световните агенции. Две здания в района до Триумфалната арка бяха подпалени. Сред опожарените коли има и полицейска, а от друга бе откраднат автомат. Статуята на Мариан - символа на Франция, бе разбита, а по арката със спрей бяха изписани лозунги като “Макрон, оставка!” “Революцията избухна”, скандираха някои от протестиращите. Движението на “жълтите жилетки”, което разбуни Франция, започна като протест срещу цените на горивата, но прерасна в бунт срещу намаления жизнен стандарт и срещу реформите на президента Еманюел Макрон, които имат тежка социална цена ца част от хората. Към мирните протести обаче, които се заключаваха главно в блокиране на пътища, постепенно се включиха маскирани вандали с железни пръти и брадви, които превръщат всяка протестна акция в бойно поле. Те се бият с полицията и трошат каквото им попадне пред очите. Неделните безредици на “Шан-з-Елизе” завършиха със 133-ма ранени, сред които поне 23-ма полицаи, и с 412 арестувани. Освен въвеждане на извънредно положение няколко полицейски синдиката поискаха армията да излезе по улиците и да се включи в опазването на обществения ред. “Жълтите жилетки” нямат лидери, но обявиха, че ще сформират комитет от 10 представители, който да изразява “конструктивния гняв”, тъй като те не се идентифицират с анархията, която действа като цунами. Извънредно положение във Франция бе въведено през 2015 г. заради терористичните атентати. То бе удължавано няколко пъти и бе отменено през ноември 2017 г. В подобни условия властите имат право да забраняват движението по някои улици и места, да правят обиски, да разпускат организации, за които се смята, че заплашват обществения ред. ", "date": "2018.12.02", "title": "Париж опустошен от бунта. Полицаи молят армията да излезе (Обзор)"}
{"url": "https://www.24chasa.bg/novini/article/7181072", "text": "Лавина е затрупала двама алпинисти в планина в окръг Нигде, Централна Турция, съобщава електронното издание на в. \"Хюриет\". Двамата - един мъж и една жена - изкачвали връх Езневит, когато били затрупани от лавината. Жената е успяла да се измъкне от снега, но мъжът продължава да е затрупан. На мястото са изпратени екипи на планинската спасителна служба, предава БТА. Връх Езневит се намира на 3560 метра надморска височина в планинската верига Антитавър (Аладаглар).", "date": "2018.12.02", "title": "Лавина затрупа двама алпинисти в Централна Турция"}
{"url": "https://www.24chasa.bg/novini/article/7181092", "text": "Тежка делегация изпраща БСП на конгреса на ПЕС, на който се очаква Сергей Станишев да бъде преизбран за президент, научи \"24 часа\". Висшият форум на европейските социалисти ще се събере в Лисабон в края на седмицата. Делегацията на БСП ще води лично соцлидерката Корнелия Нинова. Това е знак към Станишев, коментираха запознати. Нинова и лидера на ПЕС бяха в много обтегнати отношения покрай Истанбулската конвенция, има напрежение и във връзка с подредбата на бъдещата лява листа за евроизборите догодина. Затова и до последно не бе сигурно дали соцлидерката ще отиде на конгреса за преизбирането на Станишев. Заедно с Нинова в Лисабон ще са и двамата й заместници Кирил Добрев и Деница Златева, която е и зам.-шеф на Обединението на жените социалистки. В делегацията са лидерът на младежите Николай Бериевски и членовете на Изпълнителното бюро Вяра Емилова и Атанас Зафиров. Очаква се Нинова да направи изказване в панела за социално-икономически политики. За Лисабон ще пътува и група млади активисти, които ще се включат в съпътстващите конгреса събития на ПЕС, като обучението за предизборни кампании.", "date": "2018.12.02", "title": "Тежка делегация праща БСП в Лисабон за подкрепа на Станишев"}
{"url": "https://www.24chasa.bg/novini/article/7180913", "text": "=Корабът \"Лисус\" на албанския военен флот участва в две отделни операции в Егейско море, при които бяха спасени 84 нелегални мигранти, които плавали с моторни лодки, съобщи МИА. В първата операция снощи към 22 часа са спасени 39 души, от които 31 палестинци и 8 сирийци. Във втората операция тази сутрин корабът \"Лисус\" е спасил 45 нелегални мигранти, сред които пет жени и девет деца. От тях 26 са афганистанци, 10 са иракчани, един - египтянин, а останалите са сирийци.", "date": "2018.12.02", "title": "Албанският кораб \"Лисус\" спаси 84 мигранти в Егейско море"}
{"url": "https://www.24chasa.bg/novini/article/7180964", "text": "Мексико, Гватемала, Салвадор и Хондурас се договориха да лансират \"план за развитие\" в опит да спрат емиграцията от Централна Америка, предаде Франс прес. \"Страните ще създадат план за развитие, включващ конкретни програми, проекти и действия за разкриване на работни места и справяне с бедността\", посочи в комюнике новото мексиканско правителство. Тази стъпка беше приета след церемонията по встъпване в длъжност на новия мексикански президент Андрес Мануел Лопес Обрадор вчера, предава БТА. Документът бе подписан от президента на Гватемала Джими Моралес, от колегата му от Хондурас Хуан Орландо Ернандес и от салвадорския вицепрезидент Оскар Самуел Ортис. Връзката между мексиканският Юг, Салвадор, Гватемала и Хондурас подчертава необходимостта от справяне с миграционния феномен, допълва комюникето. Повече подробности от споразумението ще бъдат огласени на Международната конференция за миграцията, насрочена за 10 и 11 декември в Мароко. Новият мексикански външен министър Марсело Ебрард обясни, че инвестиционният план ще обхване в краткосрочен план няколко проекта за развитие. Според Ебрард става въпрос за проект, сходен \"по обем на усилията\" на американския План \"Маршал\" за подпомагане възстановяването на Европа след Втората световна война. Потеглянето на керван с няколко хиляди хондураски мигранти към САЩ на 13 октомври привлече вниманието към съдбата на тези централноамериканци, бягащи от насилие и бедност в страните си. Керванът пристигна в Тихуана, Северозападно Мексико, и няколкостотин души се опитаха миналата неделя да прекосят нелегално границата със САЩ, по която американския президент Доналд Тръмп разположи 6000 войници, за да спрат, по думите му, \"инвазията\".", "date": "2018.12.02", "title": "Мексико и страните от Централна Америка с план за спиране на емиграцията"}
{"url": "https://www.24chasa.bg/novini/article/7180995", "text": "Помощ под формата на 8,5 тона лекарства изпрати турската организация на Червения полумесец в Газа, предаде турската частна телевизия СиЕнЕн-Тюрк. \"Турция ще продължи да помага на Палестина, докато тя бъде способна сама да стъпи на крака\", обяви ръководителят на организацията Керем Кънък, предава БТА. Медикаментите отпътуваха за ивицата Газа с тирове от склад на палестинския Червен полумесец в град Наблус, на Западния бряг. Там те бяха изпратени предварително от Турция, докато получат нужните разрешителни за разпространение. Делегация на турския Червен полумесец присъства на товаренето на пратката.", "date": "2018.12.02", "title": "Турската организация на Червения полумесец изпрати  8,5 тона\nлекарства в Газа"}
{"url": "https://www.24chasa.bg/novini/article/7180401", "text": "Стабилно и без опасност за живота е състоянието на 44-годишна русенката, приета в Отделението по пластично-възстановителна и естетична хирургия на УМБАЛ „Медика Русе“,  . Това съобщи доктор Наско Тютюнджиев от Отделението по пластично-възстановителна и естетична хирургия на лечебното заведение. Жената е със 17-18 % изгаряния от втора степен по десния крак. „Пациентката постъпи при нас в събота вечерта около 19.30 часа, с изгаряния на десния крак, вследствие на падане в шахта с вряла вода. Тя беше в тежко състояние и в шок от болката. Беше обработена под обща анестезия и настанена в Отделението по пластично-възстановителна хирургия“, коментира д-р Тютюнджиев. По думите му фактът, че близките на пациентката веднага са я обтрили със сняг, е предотвратило по-сериозните поражения. Предстои на пациентката да бъдат направени обработвания и превръзки. По думите на доктор Тютюнджиев, възстановяването ще продължи известно време. Жената пострада, след като пропадна в необезопасена дупка, получила се при авария на „Топлофикация Русе“. Инцидентът станал в съботната вечер в градинката срещу блок „Калман“ в русенския квартал Изток. В резултат на авария в междублоковото пространство се образувала значителна по размер дупка, от която се стелела пара, която не била обозначена. Поради намалената видимост жената не видяла опасността и попаднала в пълната с гореща вода дупка. Мъжете, които били с нея, бързо я извадили и натъркали раните й със сняг. Преминващи наблизо граждани телефонирали на 112, на мястото на инцидента били изпратени екипи на Спешна помощ и на полицията. С линейка пострадалата жена била откарана в УМБАЛ „Медика“, където е единственото в региона отделение за лечение на изгаряния. След инцидента мястото било обезопасено с ленти, но горещата вода продължава да извира и стига до близката детска площадка. От „Топлофикация” обещават, че ще отстранят аварията през следващата седмица", "date": "2018.12.02", "title": "Стабилно е състоянието на жената,  пропаднала в дупка с вряла вода в Русе (Обновена)"}
{"url": "https://www.24chasa.bg/novini/article/7180727", "text": "Парламентът на Република Македония прие с 67 гласа \"за\", четирима въздържали се и 23 \"против\" проектоизменение в конституцията на страната, свързано с нейното наименование, съобщи МИА. Приетата поправка предвижда името \"Република Македония\" в конституцията да бъде заменено от \"Република Северна Македония\", а думата \"Македония\" да се замени с думите \"Северна Македония\", предава БТА. Македонският парламент дебатира по общо четири конституционни поправки. Втората е за добавяне на Охридското споразумение в преамбюла на македонската конституция. Третата поправка гласи, че Република Македония ще зачита териториалната цялост на другите страни, а четвъртата защитава македонското население, което живее в чужбина, без намеса във вътрешните работи на други държави.", "date": "2018.12.02", "title": "Парламентът на Македония прие първата поправка към конституцията"}
{"url": "https://www.24chasa.bg/novini/article/7180732", "text": "Папа Франциск запали днес свещ с изобразени върху нея лица на деца, пострадали от войната в Сирия, предаде Асошиейтед прес. Издигайки свещта до прозореца, Светият отец изказа пожелание \"тези пламъци на надеждата да разсеят мрака на войната\". Пред събралите се на площада пред катедралата \"Свети Петър\" във Ватикана папата каза, че дните преди Рождество Христово са \"време на надежда\". Той призова за прекратяване на войната в Сирия, която продължава близо осем години, предава БТА. Това палене на свещи е част от глобална кампания за Сирия, в която според международната католическа организация \"Помощ за църквата на нуждаещите се\" участват над 50 хиляди сирийски деца.", "date": "2018.12.02", "title": "Папата запали свещ в рамките на световна кампания за мир в Сирия"}
{"url": "https://www.24chasa.bg/novini/article/7180767", "text": "С два часа и половина закъснение в полския град Катовице днес беше открита 24-ата конференция на ООН за климата (COP24), предаде Франс прес. Близо 200 държави ще участват в двуседмични дискусии в опит да дадат тласък на прилагането на практика на Парижкото споразумение от 2015 г. въпреки съпротивата срещу по-амбициозна реакция на глобалното затопляне, което, както свидетелстват научните доклади, вече е безспорен факт, предава БТА. В необичайна декларация, до която АФП е получила достъп, председателите на няколко предишни конференции ще призоват днес тазгодишният форум да отправи \"недвусмислено послание\" за амбициите на страните. Всяко забавяне в действията, ще направи по-трудно и по-скъпо справянето със затоплянето на климата, се очаква да предупредят те. Еднодневната среща на върха в Катовице утре, в която са потвърдили участието си едва двадесетина лидери, сред които премиерите на Холандия и Испания, и президентите на Нигерия и Ботсвана, може да даде знак за намеренията на останалия свят. С изказване на тази среща ще участва и българският президент Румен Радев. Въпреки политическия диалог, наречен Диалог \"Таланоа\", чрез който би трябвало да се договори увеличаване на ангажиментите, наблюдателите се опасяват, че повечето страни, призовани да преразгледат набелязаните от тях цели, ще изчакат свиканата от генералния секретар на ООН през септември 2019 г. среща на върха в Ню Йорк, за да огласят решението си.", "date": "2018.12.02", "title": "Започна 24-ата годишна конференция\nна ООН за климата (Снимки)"}
{"url": "https://www.24chasa.bg/novini/article/7180816", "text": "Германският канцлер Ангела Меркел отправи днес призив Германия да поеме водеща роля в разработването на изкуствен интелект, предаде ДПА. \"Ако искаме растеж за нови работни места и благоденствие за всички, то тогава трябва да бъдем най-отпред в сферата на изкуствения интелект\", заяви Меркел в седмичното си видеообръщение, предава БТА. Живеем в ера на дигитализация и това означава, че всичко, което може да бъде дигитализирано, ще бъде дигитализирано, каза германският канцлер. Изкуственият интелект се сочи за ключова технология на бъдещето, която ще бъде необходима за самоуправляващи се автомобили, роботи в здравния сектор и самообучаващи се компютри, отбелязва ДПА. Меркел посочи, че планираните от германското правителство инвестиции от 3 млрд. евро (3,4 млрд. долара) до 2025 г. в разработване на изкуствен интелект са част от широка национална стратегия.", "date": "2018.12.02", "title": "Меркел: Германия да застане начело в разработването на изкуствен интелект"}
{"url": "https://www.24chasa.bg/novini/article/7180829", "text": "Около 100 000 души участват в проява за защита на природата днес в Брюксел, съобщиха полицията и местни медии. Организаторите поясниха, че настояването е властите да осигурят необходимата инфраструктура за изпълнението на целите за опазването на околната среда. Сред тези цели е ограничаване на затоплянето на температурата на въздуха, предава БТА. До този час не се съобщава за никакво насилие, а проявата разполага с разрешението на властите. Кметът на Брюксел Филип Клоз призова днес \"жълтите жилетки\", които протестираха срещу бедността и цените на дизела в петък, да се организират и също да изпъчат представители, за да могат да получат също разрешение за проявите си. Преди ден в центъра на Брюксел младежи, облечени с жълти жилетки, нанесоха сериозни щети на обществено имущество, включително на два полицейски автомобила. Денят завърши със стотина задържани, сред които и френски журналист. Протестът не беше разрешен от кметството, но силите на реда предприеха настъпление и използваха водни оръдия и сълзотворен газ едва след началото на проявите на насилие. Макар протестите на \"жълтите жилетки\" и на природозащитниците да изглеждат различно, те имат обща пресечна точка. Гневът на \"жълтите жилетки\" бе предизвикан от увеличението на цената на дизела в Белгия. Тази мярка бе обяснена с необходимостта от ускорено излизане на дизела от употреба заради нуждата от опазване на околната среда. Днешната проява в Брюксел също е насочена към природосъобразния живот, но участниците призовават за действия от страна на властта, за да стане задачата за ограничаване на използването на изкопаеми горива изпълнима. Според тях това може да се постигне с промяна на личните навици, включително с пътуване с обществени и електрически превозни средства, за които обаче са необходими цялостни решения на държавно равнище. Забързани към изпълнението на целите за опазването на природата, белгийските власти тази седмица въведоха ново улеснение за гражданите, които искат да съдействат. По една от европейските магистрали в страната бе обособена лента, в която е разрешено движението само на автомобили, използвани за \"споделено пътуване\".", "date": "2018.12.02", "title": "Десетки хиляди защитници на природата протестират в Брюксел (Снимки)"}
{"url": "https://www.24chasa.bg/novini/article/7180837", "text": "Във връзка с обявяването на военно положение в няколко области на Украйна е въведен нов разрешителен режим за влизането на чуждестранни журналисти в Крим, обяви днес украинското министерство на информационната политика, цитирано от ТАСС. В съобщението се казва, че министерството заедно с миграционната и граничната служба на страната са решили да запазят през периода на военното положение \"достъпа на чуждестранни журналисти до временно окупирания Крим\", но при \"обновена инструкция\". Тази инструкция изисква от журналистите от чужбина да получават специално еднократно разрешение за влизане и излизане, но окончателното решение за допускането на репортери в Крим през украински КПП-та ще се взема от граничната служба, предава БТА. След въвеждането на военното положение в Украйна заради инцидента край Керченския проток от украинското министерство на информацията обявиха, че се забранява допускането на чужди журналисти в Крим и в зоната на конфликта в Източна Украйна. После бе съобщено, че пълна забрана няма да има, а ще бъде въведен нов ред, припомня ТАСС.", "date": "2018.12.02", "title": "Киев въвежда разрешителен режим за достъпа на журналисти до Крим"}
{"url": "https://www.24chasa.bg/novini/article/7180838", "text": "Десетки бусове на жандармерията блокираха Кресна. Над 100 полицаи охраняват центъра на града, откъдето минава пътя за Гърция.  Към 18 часа над 100 протестиращи затвориха главния път Е-79. Полицията успя да ги ограничи да се движат само по пешеходната пътека, но въпреки това движението бе спряно.  Униформените бързо се прегрупираха и постепенно ги изтласкаха встрани. Движението на автомобили е възстановено, но става много бавно. Полицейски кордон пази хората да не излязат пак на пътя. Кметът на Кресна Николай Георгиев се включи в протеста. Към 18:20 хората отново пресичаха и спряха движението за втори път. Полицаите помолиха кмета да съдейства в освобождаване на пътното платно, но той каза, че е там като гражданин. Към 19 часа протестът приключи, отвориха пътя за Гърция и движението се нормализира.                                                                                                                                                                                                                                                                                                                       ", "date": "2018.12.02", "title": "Протестиращи затвориха пътя за Гърция в Кресна (Обновена)"}
{"url": "https://www.24chasa.bg/novini/article/7180872", "text": "Двустранните отношения, икономическото сътрудничество, руските инвестиции в Гърция и възможностите за увеличаване на гръцкия износ в Русия са сред темите, по които ще разговаря гръцкият премиер Алексис Ципрас с руското държавно ръководство по време на посещението си на 7 декември в Москва, съобщи МИА. Обсъдени ще бъдат също регионалната роля на Гърция като стълб на стабилност и сигурност в региона с акцент, поставен на Източното Средиземноморие и Балканите, кипърския въпрос, отношенията ЕС - Русия, предава БТА. По време на посещението си в Москва идния петък Алексис Ципрас ще има срещи с президента и премиера на Русия Владимир Путин и Дмитрий Медведев. През лятото имаше захлаждане в гръцко-руските отношения, след като Атина през юли прогони двама руски дипломати, а на двама забрани да влязат в Гърция. Месец по-късно Москва отговори с контрамерки - забрана за влизане в Русия на директора на политическата канцелария на тогавашния външен министър Никос Кодзиас и експулсиране на двама гръцки дипломати.", "date": "2018.12.02", "title": "Ципрас на официално посещение в Русия на 7 декември"}
{"url": "https://www.24chasa.bg/novini/article/7180890", "text": "Иран ще продължи да извършва ракетни опити, за да укрепи своята отбрана, обяви днес говорител на иранските въоръжени сили, цитиран от Ройтерс. Вчера държавният секретар на САЩ Майк Помпейо осъди, по думите му, пробното изстрелване от Иран на балистична ракета със среден обсег, на която може да бъдат поставени голям брой бойни глави. Помпейо определи предполагаемия тест като нарушение на международното споразумение за иранската ядрена програма, предава БТА. \"Ракетни опити са извършвани за отбранителни цели и ние ще продължим това\", каза днес генерал Аболфазъл Шекарчи, високопоставен говорител на иранските въоръжени сили, цитиран от полуофициалната информационна агенция Тасним. Той не потвърди, но и не отрече, че Иран е провел нов ракетен тест.", "date": "2018.12.02", "title": "Иран ще продължи с ракетните опити, за да укрепи своята отбрана"}
{"url": "https://www.24chasa.bg/novini/article/7181003", "text": "ООН призова за много по-решителни действия за борба с климатичните промени, предаде Франс прес. Апелът бе отправен днес - на първия ден от Конференцията на страните по Рамковата конвенция на ООН за промените в климата (COP24), която се провежда в полския град Катовице и ще продължи до 14 декември. Последиците от липсата на регулации за климата \"никога не са били толкова тежки\" и международната общност трябва \"да направи много повече\", за да се бори с тях, призова в комюнике Патрисия Еспиноса, изпълнителният секретар на Рамковата конвенция на ООН за изменението на климата. Тя отбеляза, че \"тази година се очаква да бъде една от четирите най-горещи, регистрирани някога. Концентрациите на парникови газове в атмосферата са на рекордно равнище и емисиите продължават да се увеличават\", предава БТА. Климатичните промени (вече) засягат \"общности на цялата планета\" и \"жертвите, разрушенията, страданията\", които те причиняват, \"правят нашата работа още по-спешна\", подчерта Еспиноса. Делегации от около 200 държави ще се опитат да договорят в Катовице детайлите около практическото прилагане на Парижкото споразумение за климата.", "date": "2018.12.02", "title": "ООН: Тази година се очаква да бъде една от четирите най-горещи, регистрирани някога"}
{"url": "https://www.24chasa.bg/novini/article/7181010", "text": "Ученици от IX до XII клас от страната се състезаваха за най-добро интернет приложение на националния есенен турнир по информационни технологии \"Джон Атанасов\", съобщиха от Министерството на образованието. Той се е състоял в Центъра за подготовка на ученици за олимпиади в София. Победител е бъдещият абитуриент от Математическата гимназия \"Д-р Петър Берон\" във Варна Виктор Велев с платформа за колаборация и контрол на версиите в 3D дизайна. След награждаването ученикът е заявил, че е направил проучване и смята да кандидатства за финансиране на своя стартъп компания, предава БТА. На второ и трето място са се класирали приложения за намиране на партньори по проекти и за споделяне на физическа активност чрез Photogram. Четвърти е проектът за надграждане на електронните дневници чрез създаване на електронни картони на учениците. Софтуерът предвижда възможност дори за по-лесно издаване на дипломите от училищата. Освен за най-добри авторски интернет приложения, ученици от V до VIII клас са се състезавали за най-добра мултимедийна презентация. Показани са били проекти за представяне на видовете енергия, които излъчват Слънцето, огънят и лампите, както и за възможностите за забавление чрез математика. Победители са станали осмокласничките от Профилираната природо-математическа гимназия \"Нанчо Попович\" в Шумен Дани Стоянова и Елена Гинкова. Призът за най-добра приложна програма е взел десетокласникът Иван Златанов от Националната търговско-банкова гимназия с валутната софтуерна програма \"DiVault\". Били са представени още четирикраки роботи, за които учениците са се стремили да използват минимални средства.", "date": "2018.12.02", "title": "Ученици се състезаваха за най-добро интернет приложение"}
{"url": "https://www.24chasa.bg/novini/article/7180722", "text": "Европейският комисар за разширяване и добросъседска политика Йоханес Хан пристига утре на кратко посещение в Белград, съобщава белградският вестник \"Блиц\". По неофициални информации той ще се срещне с президента на Сърбия Александър Вучич, като разговорите се очаква да продължат два часа. Според източници темите, за които ще стане дума, са европейската интеграция и проблемите по линията Белград - Прищина след решението на Косово да увеличи със 100 процента митата на внасяните стоки от Сърбия и Босна и Херцеговина, предава БТА. След срещата Вучич ще даде изявление. Йоханес Хан утре ще посети и Прищина, където ще разговаря с президента Хашим Тачи и премиера Рамуш Харадинай, съобщиха от Европейската комисия.", "date": "2018.12.02", "title": "Йоханес Хан се среща с Вучич и Тачи утре"}
{"url": "https://www.24chasa.bg/novini/article/7180512", "text": "Косовският премиер Рамуш Харадинай заяви, че ако неговото правителство падне, тогава постовете си трябва да напуснат също косовският президент Хашим Тачи и председателят на парламента Кадри Весели, съобщи МИА, цитирана от БТА. В интервю за косовската телевизия КТВ Интерактив Харадинай каза, че не се отказва от идеята границите да не бъдат променяни и от увеличаването на митата за сръбските стоки, дори с цената правителството да падне. Той добави обаче, че ако той напусне премиерския пост, с него ще трябва да напуснат Тачи и Весели.", "date": "2018.12.02", "title": "Харадинай: Ако кабинетът падне, трябва да напуснат също президентът и шефът на парламента"}
{"url": "https://www.24chasa.bg/novini/article/7180526", "text": "17- годишно момче от Берковица остава в ареста за 24 часа за притежание на дрога. Това съобщиха от ОД на МВР- Монтана. На 1-ви декември вечерта към 19 и 15 часа той се шляел по улиците, когато бил спрян от служители на дежурния патрул. Полицаите поискали да проверят документите му за самоличност, но тийнейджърът не изпълнява разпорежданията на униформените и прави опит да осуети проверката. Бягайки, изхвърля на земята две полиетиленови пликчета със суха тревна маса, наподобяваща марихуана. Измереното тегло е 0,82 грама. Задържан е за денонощие. По случая е образувано досъдебно производство.", "date": "2018.12.02", "title": "Закопчаха тийнейджър, спипан с дрога в Монтанско"}
{"url": "https://www.24chasa.bg/novini/article/7180503", "text": "Едни човек е загинал при пожар в лагер за мигранти в южната италианска област Калабрия, предаде ДПА, като се позова на местни медии. Според тях човекът е получил тежки изгаряния, докато спял, след като други мигранти запалили огън, за да се сгреят, но изгубили контрол върху пламъците, предава БТА. Палатковият лагер в калабрийския град Сан Фердинандо е сред мигрантските центрове в Италия с най-тежки условия за живот, отбелязва ДПА. Правозащитни организации от години критикуват властите за лошите условия на живот там. През зимата пребиваващите в лагера берат портокали и други цитрусови плодове срещу заплащане под минималното. По-рано тази година голяма част от лагера бе унищожена от пожар, в който загина една жена, припомни ДПА.", "date": "2018.12.02", "title": "Мигрант загина при пожар в палатков лагер в Калабрия"}
{"url": "https://www.24chasa.bg/novini/article/7180064", "text": "Китайската държавна компания NORINCO (China North Industries Group Corp), която произвежда високотехнологични продукти за гражданския и военния сектори, планира за оптимизира разпределението на ресурсите си така, че да бъде по-видима на глобалните пазари. За тази цел тя участва активно в Първото международно изложение за внос в Китай, което се проведе от 5 до 10 ноември в Шанхай, и също така има планове да използва възможностите на инициативата „Един пояс, един път\", за да се конкурира с утвърдени глобални играчи в сфери като минното дело, изграждането на електропреносни мрежи и търговията със стоки. Това съобщиха от  . Мениджърският екип на NORINCO смята, че възможностите за разширяване в чужбина идват най-вече от увеличаващото се търсене в много страни за изпълнители на проекти за индустриално, инфраструктурно и енергийно развитие, особено в бързо нарастващите пазари като Пакистан, Мианмар, Намибия, Бразилия и ОАЕ. Тези държави се фокусират върху устойчивото развитие за сметка на урбанизацията и индустриализацията. Техните сектори на услугите и комуникациите също нарастват бързо, е оценката на NORINCO. Дзоу Уънчао, вицепрезидент на компанията, казва, че новите мерки на китайското правителство в подкрепа на многостранността и дълбокото включване в инициативата „Един пояс, един път\" ще помогнат за улесняване на търговията със стоки и услуги, както и изграждането на инфраструктура в много част от света и по-надеждни връзки с Китай. По време на изложението в Шанхай NORINCO организира над 10 бизнес срещи и подписа договори с партньори от чужбина, свързани с развитието на производството от висок клас, добива на минерали, преработката на материали, селско стопанство и химически продукти. Компанията също така формира нови партньорства с фирми от чужбина, с които ще участва на пазари на трети страни, особено с такива, участващи в инициативата „Един пояс, един път\". Част от тези партньори са Гвинейската държавна минна компания, Мианмарският икономически холдинг, както и с фирми от Судан и САЩ за вноса на памук, мед, кобалт, боксит и автомобилни масла, за да посрещне търсенето на китайския пазар. Преди месец NORINCO спечели петгодишен договор на стойност 145 милиона долара за втората фаза от проекта за разработката на урановото находище „Хусаб\" в Намибия, разглеждано като едно от ключовите за икономическото развитие на страната. Благодарение на инвестицията от 5 милиарда долара от китайски компании като China General Nuclear Power, „Хусаб\" в момента е най-голямото капиталовложение на Пекин в минната промишленост на Африка. Строителните работи започнаха през 2013 г. и приключиха в края на 2016-та, а мината в момента действа. „Спечелването на този проект показва ясно възможностите и експертизата и е време да се възползваме от момента, за да навлезем по-активно на международните пазари в гражданския и военния сектори\", казва и президентът на NORINCO Джъ Юлин. „Компанията ни разви глобална оперативна мрежа в областите на отбраната, петрола, природните ресурси, международната икономика и технологичното сътрудничество, и все повече китайски продукти навлизат на световните пазари\", добавя той. До края на август 2017 г. NORINCO е инвестирала в 42 проекта в 23 страни, включително Мианмар, Ирак, Казахстан и Лаос, като общата сума на капиталовложенията е близо 5,5 милиарда долара.", "date": "2018.12.02", "title": "NORINCO работи за развитие на глобалната инфраструктура"}
{"url": "https://www.24chasa.bg/novini/article/7180245", "text": "Франция ще обмисли въвеждането на извънредно положение, за да предотврати повторението на вчерашните безредици в центъра на Париж, предаде Ройтерс, като цитира правителствения говорител Бенжамен Гриво. Групи млади мъже с маскирани лица, някои въоръжени с метални щанги и брадви, участваха в може би най-тежките безредици от десетилетие, като извършиха палежи. Ще трябва да помислим какви мерки може да се вземат, за да не се случат отново тези инциденти, заяви Гриво по радио Европа 1. \"Изключено е всеки уикенд да се превръща в ритуал на насилие\", каза той, цитиран от БТА. Няколко полицейски профсъюза призоваха правителството да въведе извънредно положение, за да предотврати повтаряне на насилието следващата събота, припомня ТАСС. Запитан за тази възможност, Гриво отговори, че президентът, премиерът и вътрешният министър ще обсъдят всички опции, с които разполагат, на спешна среща днес, и че извънредното положение е сред вариантите. На срещата ще се обсъжда и как да се започне диалог с протестното движение на \"жълтите жилетки\", което няма реална структура или ръководство. Във Франция от 17 ноември започнаха протестни акции срещу поскъпването на горивата, участниците в които носят жълти отражателни жилетки. Тази и миналата събота демонстрациите прераснаха в масови погроми. По последни данни при сблъсъците в Париж вчера са пострадали поне 110 души, около 20 от тях - полицаи, а над 300 души са задържани.", "date": "2018.12.02", "title": "Франция може да въведе извънредно положение, за да спре безредиците"}
{"url": "https://www.24chasa.bg/novini/article/7180285", "text": "Хиляди демонстранти излязоха по улиците на Берлин и Кьолн ден преди откриването на климатичната конференция в съседна Полша, за да поискат Германия по-бързо да се откаже от топлоцентралите, предаде БТА. Протестите срещу добива и преработката на въглища за електроенергия бяха организирани от природозащитни групи като \"Грийнпийс\", неправителствената организация \"Приятели на земята Германия\" (БУНД) и групата за подкрепа \"Кампакт\" (Campact). Според организаторите в демонстрацията в Берлин са участвали 16 000 души (според полицията - малко над 5000), а в Кьолн -20 000 според организаторите, 10 000 според полицията, предаде ДПА. Много от демонстрантите вчера носеха лозунги като \"Спрете въглищата!\", \"Бъдеще свободно от въглища!\" и \"Защитете климата сега!\" и бяха облечени с костюми, имитиращи горящи дървета или гръмотевични облаци, за да напомнят, че горските пожари и опасните бури все повече зачестяват заради затоплянето на климата, предаде Асошиейтед прес. Очакваше се, че представители на Германия ще представят на срещата, която се открива днес в Катовице, план за постепенното прекратяване на използването на въглища в страната през следващите десетилетия, демонстрирайки ангажимента на правителството към съкращаването на емисиите на парникови газове, което се позабави през последните години. Но експертна комисия отложи публикуването на препоръките си към германското правителство за след приключването на конференцията на ООН. Тя е подложена на натиск от държавите, произвеждащи въглища, да обмисли по-подробно какво може да се направи за създаването на нови работни места във въгледобивните райони, отбелязва АП. Акцията в Кьолн беше и в защита на гората Хамбахер в Западна Германия, със защитени животински видове и столетни дървета, която е застрашена от изсичане заради разширяването на мина за добив на кафяви въглища. Според доклад, с който разполага ДПА, Германия няма да постигне поставената от самата нея цел да съкрати емисиите на парникови газове с 40 процента в сравнение с равнищата от 1990 г. до същия период догодина, а вместо това ще постигне намаление само от 32 процента. Докладът е свързан с работата на комисията, която трябва да предложи на правителството програма за прекратяване на добива на електроенергия от въглища.", "date": "2018.12.02", "title": "Хиляди протестираха по улиците на Берлин и Кьолн срещу добива и преработката на въглища"}
{"url": "https://www.24chasa.bg/novini/article/7180299", "text": "НАП продава бронетранспортьор на търг. Машината ще струва на новия си собственик 11 970 лева, предава NOVA. Вече имало и двама желаещи да я купят. Те са заявили, че ще ползват БТР-а като атракцион. Находчивият търговец е пресметнал, че няма смисъл да дава бронетранспортьора на вторични суровини, тъй като това нямало да бъде успешна сделка. По груби сметки - около 10 тона желязо по 0,35 стотинки правят толкова, колкото е таксата за участие в търга на данъчните. Оказва се, че дори и след като платят 3000 лева за тайния търг, това няма да гарантира на двамата предприемачи печалба. НАП успява да събере близо 8 милиона лева от продадени вещи на длъжници, а тези приходи попълват държавната хазна. Данъчните отбелязват, че продават всичко - от танкове, през недвижими имоти, багери и самосвали, катафалки и дори урни.", "date": "2018.12.02", "title": "НАП продава бронетранспортьор на търг за близо 12 000 лв."}
{"url": "https://www.24chasa.bg/novini/article/7180302", "text": "Учени от университета на Флорида опровергаха широко разпространеното виждане, че древният подобен на мармозетка примат Teilhardina, за който се смята, че е прародител на съвременните примати, включително и на човека, се е появил първо в Азия, съобщи сайтът Физ.орг. Представители на вида са се срещали преди около 55 милиона години в Азия, Европа и Северна Америка, но се смяташе, че Teilhardina са се появили първо в Китай. Тази гледна точка бе оборена от неотдавнашното откриване на кости от примат Teilhardina brandti при разкопки в Уайоминг. Анализът на морфологичните особености на зъбите му показа, че те са по-древни от откритите досега вкаменелости от негови европейски и азиатски роднини. Точният произход на вида Teilhardina засега остава загадка, уточнява БТА. Въпросните примати са се появили през продължилия около 200 милиона години термичен максимум на палеоцен-еоцена. Този период е свързан с климатично затопляне и изменения в състава на атмосферата, включително увеличаване на концентрацията на въглероден диоксид. Океанското ниво се повишило с 67 метра, а температурата на водната повърхност в тропиците се покачила до 20 градуса Целзий, а в Северния ледовит океан - до 10 градуса Целзий.", "date": "2018.12.02", "title": "Учени: Прародителят на човека се е появил първо в Северна Америка, а не в Азия"}
{"url": "https://www.24chasa.bg/novini/article/7180311", "text": "Днес, малко след 11.30 часа, столични полицаи задържаха  . Той ще бъде предаден на съдебните власти, съобщиха от пресцентъра на МВР. Припомняме, че сигналът в полицията бе подаден вчера, около 10.20 часа, когато на адреса пристигнаха служители от „Съдебна охрана“ с цел отвеждането му в затвора. Мъжът – криминално проявен и с влязла в сила присъда, заплашваше да скочи от 12-я етаж. Районът бе отцепен от полицейски сили. На място бяха криминалисти на СДВР, психолози от Института по психология на МВР, пожарни и медицински екипи. Предприети бяха действия с цел безопасното му извеждане от дома.", "date": "2018.12.02", "title": "Задържаха мъжа, който вчера се барикадира в дома си в София (Видео)"}
{"url": "https://www.24chasa.bg/novini/article/7180337", "text": " е обявил гладна стачка от момента задържането си, съобщи ТАСС. Това заявила в събота съпругата на политика Марина Медоевич. \"Мъжът ми бе задържан по заповед на Върховния съд. Заради незаконния и антиконституционен арест въпреки депутатския му имунитет, Небойша Медоевич обяви гладна стачка от момента на влизането си в затвора\", заяви Марина Медоевич, цитирана от белградския вестник \"Блиц\" и БТА. Според нейните думи мъжът й се намира в единична килия и е под 24 часово наблюдение. Върховният съд в Подгорица публикува решението за ареста на политиците от Демократичен фронт Небойша Медоевич и Милан Кнежевич в петък сутринта след ареста на Медоевич. Според опозицията арестът на депутата и лидер на партия е бил направен без необходимата процедура на сваляне на депутатския му имунитет. Демократичният фронт е коалиция от десет опозиционни партии, като най-авторитетни от тях са Нова сръбска демокрация на Андрия Мандич, Движение за промени на Небойша Медоевич и Демократична народна партия на Черна гора на Милан Кнежевич. Коалицията традиционнно се застъпва за сътрудничество със Сърбия и Русия и е категорично против прозападната политика на черногорските власти, отбелязва ТАСС.", "date": "2018.12.02", "title": "Арестуваният черногорски опозиционен лидер обяви гладна стачка"}
{"url": "https://www.24chasa.bg/novini/article/7180345", "text": "Арестуваха мъжа,  предаде NOVA. Случаят взриви социалните мрежи, след като бащата на децата публикува в профила си във Facebook видеото от охранителните камери, на което се вижда кражбата. Арестуваният е наркозависим, осъждан за грабежи и наркотици. В момента е в ареста и се очаква да му бъде повдигнато обвинение.", "date": "2018.12.02", "title": "Хванаха крадеца на бебешка количка в София, оказа се наркоман (Видео)"}
{"url": "https://www.24chasa.bg/novini/article/7180356", "text": "Бившият президент на САЩ Джордж Буш-старши ще бъде погребан на 6 декември не територията на президентската библиотека, носеща неговото име, в Тексаския аграрен и машиностроителен университет (Texas A&M University) в градчето Колидж Стейшън, съобщи учебното заведение, цитирано от Ройтерс. Президентът Доналд Тръмп съобщи, че президентският самолет ще излети за Хюстън след завръщането му от Аржентина, за да транспортира тленните останки на Буш-старши до Вашингтон. В сряда, след поклонението на Капитолия, \"Еър форс 1\" ще ги върне в Хюстън. Белият дом вече обяви, че 5 декември ще бъде ден на национален траур, припомня БТА. На 6 декември в епископалната черква \"Сейнт Мартин\" в Хюстън ще бъде отслужена литургия, след което ковчегът ще бъде превозен с влак до Колидж Стейшън. Буш-баща ще бъде погребан на закрита церемония в тесен семеен кръг до покойната си съпруга Барбра и дъщеря им Робин, починала на тригодишна възраст през 1953 г., припомня ТАСС.", "date": "2018.12.02", "title": "Погребват Джордж Буш-старши до съпругата му в Тексас"}
{"url": "https://www.24chasa.bg/novini/article/7180338", "text": "Министърът на икономиката Емил Караниколов ще посети Свищов на 6 декември,  съобщиха от местната администрация. Поредната негова визита е във връзка с процедурата за участието на държавата в общинското дружество за развитие на икономическата зоната за инвестиции на Дунав. На работната среща ще бъдат набелязани конкретните стъпки на държавата в развитието на дружеството и ангажиментите на двете страни. По време на посещението си в крайдунавския град министър Караниколов ще посети и Стопанска академия „Д. А. Ценов“, където ще приветства академичното ръководство и студентите в навечерието на студентския празник – 8 декември.", "date": "2018.12.02", "title": "Свищов готви зона за инвестиции,\nминистърът на икономиката помага"}
{"url": "https://www.24chasa.bg/novini/article/7180289", "text": "30-ина протестиращи преди минути тръгнаха пеша към изхода на Благоевград с идея да блокират пътя за Гърция. Те оставиха автомобилите си на изхода на града, защото полицията не им разреши да продължат.  На мястото има над 50 полицаи и жандармеристи, които ще ги спрат, за да не излязат на шосето.", "date": "2018.12.02", "title": "Протестиращи тръгнаха пеша да затварят пътя за Кулата край Благоевград (Снимки)"}
{"url": "https://www.24chasa.bg/novini/article/7180068", "text": "На 17 октомври Кабинетът на Държавния съвет за подпомагане на бедното население обяви, че след извършена проверка и оценка от властите на различни равнища е било установено, че през 2017 г. общо 125 бедни околии от 20 провинции и града са се избавили от бедността. Ако се добавят 28-те околии от 2016 г, то до момента 153 от общо 832 бедни околии в страната са надвили бедността, което представлява 18.4%, предава  . Китайското правителство постави целта до 2020 г. цялото население в селата според настоящите критерии да се избави от бедността. Това означава, че през следващите три години останалите 679 бедни околии също да се замогнат. Възможно ли е да се осъществи тази цел обаче? Настъпва промяна в модела за справяне с бедността 29 юли е паметна дата за Лай Лиенчун, кмет на гр. Жуейдзин в провинция Дзянси. На този ден след стриктна оценка от трета страна, организирана от Работната група на Държавния съвет, 6 околии сред които Жуейдзин, официално бяха извадени от списъка на бедните околии. В интервю за седмичника „Китайска икономика\" кметът на гр. Жуейдзин заяви, че благодарение на отличните резултати и преценката на провинция Дзянси, град Жуейдзин е първата околия избавила се от бедността в южната част на провинцията. Резултатите са показателни. През 2017 г. 8426 домакинства т.е. 30,746 души в града са се отърсили от бедността. Средните доходи на населението в селата към града са нараснали от 8251 юана през 2015 г. до 10,301 юана през 2017 г.. Годишният ръст на доходите на населението за последните три години е 12.9%, далеч по-висок от средния за страната, който е 8.1%, както и по-висок от средния за провинциите. Съгласно публикуваните от Държавния съвет „Насоки на ЦК на ККП за тригодишната борба с бедността\" от 2008 г. отделните провинции отговарят за организирането на оценката на бедните околии. Началникът на института за изследване и подпомагане на бедното население към Народния университет на Китай Уан Сангуей заяви пред журналист на седмичника „Китайска икономика\", че проектът за оценка се изработва единствено от държавата, но се изпълнява от трета страна, т.е. властите на провинцията. Според Уан Сангуей това се дължи на огромното количество работа. От 2018 г. властите на провинцията започнаха да извършват оценка на състоянието на околиите. Според плана до април 2019 г. различните провинции се очаква да приключат съответната работа. През май и юни централното правителство ще избере 20% от тези околии за проверка. От средата на 80-те години на миналия век Китай въведе план за подпомагане на бедното население. В периода 1986-1989 г. централното правителство определи 331 околии за бедни. През 1994 г. за първи път бе извършена регулация и бройката беше увеличена до 592. През 2015 г. броят на бедните околии на държавно равнище достигна 832, което означава, че на всеки три околии една попада в тази графа. На проведения през октомври 2015 г. пети пленум на 18-тия ЦК на ККП бе предложена идеята за всестранно изграждане на общество със средно ниво на благосъстояние. Целта е до 2020 г. да се ликвидира бедността в цялата страна и да се разреши окончателно въпроса на регионално ниво. Членът на Експертната комисия от Работната група за подпомагане на бедните към Държавния съвет и директор на Института за регионална и градска икономика при Народния университет Сун Дзюуен заяви пред журналист, че в момента като цяло китайската икономика е на нивото на средно развитите страни. В страната обаче десетки милиони хора живеят под прага на бедност. Дошло е времето за окончателното разрешаване на въпроса с регионалната бедност, добавя той. Кампанията за подпомагане на бедните През август тази година на брифинг заместник началникът на Работната група за подпомагане на бедните при Държавния съвет Оу Цинпин заяви, че от 18-тия Конгрес на ККП насам, бедното население в страната е намалявало с 13.8 милиона души годишно, което е исторически рекорд. До края на 2017 г. според настоящите критерии в страната има още 30.46 милионно бедно население. Критериите за избавяне от бедността са следните: устойчиво гарантиране на прехраната и облеклото, осигуряване на 9 годишно задължително образование, основна медицинска осигуровка и жилище. През 2017 г. средните разполагаеми доходи на глава от селското население достигнаха 3335 юана, което означава, че всяка околия отговаряща на този критерий се изключва от бедния списък. Прагът на бедност в Китай се регулира непрекъснато. През 2015 г. той е определен на 2800 юана годишни доходи, а през 2016 г. е повишен до 2952 юана. Според настоящия план през 2018 г. повече от 270 околии трябва да бъдат извадени от крайната бедност, а през 2019 г. друга голяма част. До 2020 г. трябва да приключи премахването на бедността и в останалите околии. Заместник началникът на Работната група за подпомагане на бедните при Държавния съвет и професор в Китайския аграрен университет Ли Сяоюн заяви пред журналист на „Китайска икономика\", че през 2017 г. броят на бедното население в селата е спаднало до 30.46 милиона от 98.99 милиона в края на 2012 г.. Годишно бедните са намалявали с около 13.7 милиона. С това темпо до 2020 г. се очаква бедността да бъде изкоренена. В момента повече от 30 милиона души в страната живеят под прага на бедността. Около 80 000 села ще бъдат извадени от редиците на бедните райони както и над 600. Задачата ще бъде трудна обаче. Уан Сангуей заяви: „В момента приоритетът в работата попада върху подпомагането на най-бедните региони като някои райони в Тибет, също така местата с преобладаващо население от тибетския етнос в провинция Съчуан, южната част на Синдзян, автономния район Лиеншан в провинция Съчуан, района Нудзян в провинция Юннан и района Линся в провинция Гансу. Там инфраструктурата е слабо развита. Причините за бедността са комплесни. Степента на обедняване е голяма. Обществените услуги не са добри, което поражда затруднения в процеса на подпомагане на хората там.\" Една друга важна тема е, как околиите да предотвратят повторното изпадане в бедност. Според публикувани от Прескабинета на Държавния съвет данни, през 2016 г повече от 600,000 души отново са изпаднали в бедност, а през 2017 г. повече от 200 000 души. За Ли Сяоюн трудността при прецизното облекчаване на бедността и подпомагане на бедните е именно връщането към това състояние. „Бедността е сравнително понятие. След 2020 г. бедността в селата ще продължи да съществува под формата на сравнителна бедност. В бъдеще работата, свързана с подпомагането на бедните ще продължи\", допълва Ли. Според него, за да се предотврати връщането към бедността е необходимо да се изгради устойчив механизъм за подпомагане на тези хора. Този механизъм се състои в създаването на гаранции, които да предотвратят повторното обедняване.", "date": "2018.12.02", "title": "Напредва борбата с бедността в Китай"}
{"url": "https://www.24chasa.bg/novini/article/7180381", "text": "Президентът на Франция Еманюел Макрон, който веднага след като се върна в страната от срещата на Г-20 в Аржентина се запозна днес с пораженията по Триумфалната арка в Париж, проведе спешна среща с премиера и министрите на вътрешните работи и на околната среда. На нея той се закани, че отговорните за насилието и щетите ще заплатят за своите действия, предаде Асошиейтед прес. По данни на полицията по време на вчерашния протест на \"жълтите жилетки\" срещу повишаването на данъците и разходите за живот в столицата са били ранени 113 човека и са извършени 412 ареста, предава БТА. Демонстрантите палеха автомобили, чупеха витрини, преобръщаха заграждения и се биеха с полицаи по големите булеварди, вкл. по \"Шанз Елизе\", около Триумфалната арка и в парка \"Тюйлери\". Сред ранените са 23-ма полицаи. След като се поклони пред Гроба на Незнайния воин под Триумфалната арка, Макрон обходи близкия булевард с унищожени автомобили, изпочупени прозорци и разграбени магазини. Той се срещна с пожарникари, полицаи и ресторантьори. Това е третият пореден уикенд на съпроводени с насилие сблъсъци между \"жълтите жилетки\" и силите на реда в Париж, които са най-мащабните от 2005 г. Картината в столицата контрастира рязко с с протестите в други населени места във Франция, които преминават мирно. Говорител на правителството каза, че протестът в Париж е бил превзет от хора, дошли \"да грабят, чупят и да бият полицаи\", предаде АП. Тази нощ един автомобилист е загинал в района на южния град Арл след катастрофа, причинена от барикада, издигната от \"жълти жилетки\", съобщи ТАСС, цитирайки АФП. Френският президент Еманюел Макрон не е обсъдил на срещата си днес с ключови министри от правителството евентуалното въвеждане на извънредно положение след съпътстваните от насилие и размирици протести в столицата Париж вчера, предаде Ройтерс, като се позова на източник от Елисейския дворец. На заседанието е била дискутирана адаптацията на силите за сигурност за бъдещи протести. Френският президент е поискал от премиера Едуар Филип да се срещне с ръководителите на парламентарно представените политически партии в страната и с представители на протестното движение срещу поскъпването на горивата, т. нар. \"жълти жилетки\", съобщи ТАСС, цитирайки администрацията на Макрон. Дати за срещите не бяха посочени.", "date": "2018.12.02", "title": "Макрон огледа щетите от вчерашните безредици в Париж, закани се на отговорните (Снимки)"}
{"url": "https://www.24chasa.bg/novini/article/7180438", "text": "Американският президент Доналд Тръмп обясни, че иска Североамериканското споразумение за свободна търговия (НАФТА), сключено през 1994 г. с Мексико и Канада, да се прекрати бързо, в полза на новата спогодба, подписана с двете страни, предаде Франс прес. В самолета \"Еър форс 1\" на път за САЩ след срещата на върха на Г-20 в Аржентина вчера Тръмп заяви пред журналистите, че ще поиска официално от Конгреса да сложи край на НАФТА \"в относително кратък срок\", предава БТА. Тази стъпка ще бъде последвана от шестмесечен период преди излизането на САЩ от споразумението, през който от Конгреса ще бъде поискано да одобри подписаното в петък ново тристранно Споразумение за свободна търговия САЩ-Мексико-Канада (ЮСМКА - USMCA). При подписването в Буенос Айрес - победа за Тръмп след месеци напрегнати преговори, американският президент определи новия договор като \"много по-добър от споразумението НАФТА\", смятано от него като \"пагубно\" за американската икономика, тъй като е довело до закриването на милиони работни места, най-вече в автомобилната промишленост. ЮСМКА предвижда регулации, които насърчават доставките на американски материали и компоненти, и клауза, задължаваща Мексико да увеличи заплатите в отрасъла. \"На НАФТА ще бъде сложен край и Конгресът ще може да избира между ЮСМКА или положението преди НАФТА, което работеше много добре\", отбеляза Тръмп. Вчера президентът каза, че няма да е трудно да получи одобрението на Конгреса, но някои членове от Демократическата партия, която ще контролира Камарата на представителите от януари, изразиха скептицизъм. Новото споразумение все още е \"в процес на изработване\", заяви в петък новият председател на демократите в Конгреса Нанси Пелоси, избрана миналата седмица за партиен кандидат за председател на Камарата - третата по ранг политическа фигура в САЩ след президента и вицепрезидента. Това, което все още отсъства от споразумението, са гаранциите за работниците и за околната среда, допълни на пресконференция тя. \"Това не е парче хартия, на което трябва да напишем \"да\" или \"не\", подчерта Пелоси, напомняйки, че Мексико още не е приело закон за заплатите и условията на труд. Новото споразумение трябва да бъде одобрено също от парламентите на Канада и Мексико.", "date": "2018.12.02", "title": "Тръмп иска край на НАФТА \"в относително кратък срок\""}
{"url": "https://www.24chasa.bg/novini/article/7180442", "text": "Забраната на пластмасата може да навреди повече на околната среда, защото за производството на материали като стъкло и метал е необходима два пъти повече енергия, съобщи в. \"Мейл он сънди\". Пълната забрана на пластмасата може да утрои парниковите емисии. Освен това отпадъчните материали от производството на метал и стъкло са вредни за околната среда. Учени от университета Хериот Уот в Единбург изтъкнаха, че аргументите на природозащитниците за забрана на пластмасата често са \"недалновидни и не се основават на факти\", предаде БТА. Пластмасата е лека и затова транспортирането на стоки в такива опаковки означава да бъдат използвани по-малко превозни средства. В изследването са участвали 40 учени с различни специалности - инженери, икономисти, социолози, от природонаучните дисциплини. Те препоръчват вместо за забрана, да се помисли за \"кръгова икономика\", която да замени сегашния модел на използване и изхвърляне.", "date": "2018.12.02", "title": "Учени: Забраната на пластмасата може да навреди повече на околната среда"}
{"url": "https://www.24chasa.bg/novini/article/7180451", "text": "Очакваме международният натиск, преди всичко от страна на Запада, да накара Прищина да оттегли неочакваното решение за увеличаване на митата на стоките от Сърбия, заяви министърът на външните работи на Сърбия Ивица Дачич , предаде МИА. Както преди три години успяха само за няколко дни да накарат Хърватия да прекрати безсмислената блокада на границите със Сърбия, така и още по-лесно могат да накарат Прищина да направи същото, заяви Дачич в интервю за сръбския вестник \"Курир\", предаде БТА. Попитан дали меката реакция на Запада означава, че Прищина има тяхната помощ, Дачич отговори, че \"ако Прищина е имала тази подкрепа в началото, а вероятно я е имала, вече я няма\". Единственото, което трябва да се случи, е безусловното вдигане на търговската блокада и около това няма никакви преговори, заяви още ръководителят на сръбската дипломация. По повод изявлението на косовския премиер Рамуш Харадинай, че въвеждането на митата ще остане в сила, докато Белград не признае независимостта на Косово, Дачич посочи, че Харадинай е говорил за много неща, които не са се реализирали и затова не би коментирал това.", "date": "2018.12.02", "title": "Дачич: Очакваме Западът да окаже натиск върху Прищина да оттегли решението за митата"}
{"url": "https://www.24chasa.bg/novini/article/7178515", "text": "Има два факта от биографията на Невена Коканова, за които преди 1989 г. никога не се пише, а и самата тя не обича да говори: баба й по майчина линия е австрийка, дядо й - адютант и член на свитата на Фердинанд, а баща й лежи 2,5 години в концлагера в Белене. Като офицер Богдан Коканов е участник в българския корпус в Македония до 1944 г. През 1947 г. срещу него завеждат дело, на което е оправдан. Когато обаче излиза с жена си от Съдебната палата, един човек го спира и го кани в милицията уж за някаква справка. Вместо справка Коканов е изпратен в Белене. След освобождаването е общ работник по строежите. “Беше нищета и студ”, спомня си след време Коканова за онези години. Тя и брат й Димитър, който по-късно завършва ВИТИЗ и по едно време играят заедно в Сатиричния театър, са отгледани от баба си и дядо си в софийското село Кумарица, сега град Нови Искър. Някои от най-близките приятели на актрисата предполагат, че тези неблагонадеждни факти от биографията й може би са основната причина да я скъсат на изпита във ВИТИЗ. Дали поради същата причина началници в Киноцентъра я отхвърлят като изпълнителка на двете роли - Ирина в “Тютюн” и Лиза в “Крадецът на праскови”? Ролите, в които талантът на актрисата блесна с пълна сила и я направиха звезда. Като актриса Коканова дебютира в киното с “Години за любов”. Той ще остане в историята повече с факта, че омъжва Невена за екранния й партньор Любомир Шарланджиев-Шарлето. Освен съпруг той ще се превърне и в първия учител на актрисата. Другите двама - по собственото й признание са Апостол Карамитев и Григор Вачков. Но след дебютния й филм режисьорите започват да я търсят. Тя е ново, непознато лице, което камерата обича. “Венчето беше хем много хубава, хем невероятно фотогенична. Помня я като момиче с очи на сърна и лице, бяло като преспа сняг, с още стеснително детско присъствие и усмивка”, казва Жени Радева, съпруга на режисьора Въло Радев. Първите й роли са все положителни, еднопланови, предимно лирични и доста семпли като драматургия и актьорски задачи. След няколко “средна ръка” филма, идва поканата на Никола Корабов за ролята на Ирина в “Тютюн” - екранизация на епичния роман на Димитър Димов. Но до появата му на екрана ще трябва да бъдат преодолени много препятствия. През 1952 г. “Тютюн” е разгромен от литературната критика. Авторът му е наричан буржоазен писател и фройдист. Лично Червенков защитава Димов, а критиците му нарича “злополучни”. Но цената на това “спасение” е пренаписването на романа. Художествената комисия в киноцентъра приема чак третия вариант на сценария, написан от Димов с участието на Корабов. Първите два варианта са върнати със забележките, че режисьорът обръща повече внимание на буржоазните герои, при това ги пресъздава обективно. А работническата класа не е показана като двигател на Историята. Нов взрив в Киноцентъра предизвиква предложението на Корабов за Невена Коканова в главната роля. Целият художествен съвет, с изключение на трима души, е против Невена да играе Ирина. Аргументите им са, че тя е много млада, няма опит, не е завършила ВИТИЗ и с тази авантюра Корабов ще провали сценария, ще дискредитира романа и ще пропилее парите. Режисьорът е подложен на чудовищен натиск коя актриса да избере за ролята на Ирина. Той пробва популярната тогава Жени Божинова, но не е убеден, че тя пасва на образа. “Аз вярвам на Корабов”, казва Димитър Димов, и така решава проблема. Първоначално Коканова е пробвана за ролята на партизанката Лила. Когато режисьорът я кани да опита и с Ирина, тя отказва. “Страхувам се да не те угробя”, така звучи оправданието й. Двамата дълго се разхождат в Парка на свободата (днес Борисовата градина) и той я убеждава, че рискът е негов и той ще си го понесе. От нея иска само безотказно да работи ден и нощ и заедно с него да участва в изграждането на образа. Клетвата, която си дават, и двамата спазват до края. Преди години с режисьора Никола Корабов дълго разговаряхме за приключението му, наречено “Тютюн”. За да даде шанс на Невена Коканова да проникне и да се слее напълно с образа на Ирина, той снима филма строго последователно, нещо изключително рядко в киното. Актрисата влиза в образа си като 18-годишна ученичка и го завършва като 35-годишна зряла жена. Коканова започва да се чувства уверена в себе си, след като гледа заснетата първа серия. Дотогава режисьорът не показва нито един кадър на актьорите. Художественият съвет приема “Тютюн” радушно. Най-много похвали режисьорът получава за играта на Коканова и за формата на филма. Зрителският интерес след премиерата му на 5 ноември 1962 г. е небивал. Филмът изстрелва Невена в звездна орбита. След прожекция в Бургас останали извън салона хора разбиват вратата му, за да видят на живо актрисата. “Тютюн” е показан в официалната програма на Кан. Председател на журито е големият френски писател Андре Мороа. Не е прието, преди да се раздадат наградите, председателят да поздравява режисьори или актьори. Когато обаче Невена и Корабов слизат по стълбището, постлано с прословутия червен килим, той става от ложата си и поздравява всички от българската делегация, но особено сърдечно Невена. Казва й, че е възхитен от одухотворената й женственост и не можел да се въздържи да не й целуне ръката. Пътуването до Кан е първото излизане на актрисата зад граница. Стоянка Мутафова й дава свой шал, за да е по-шик. За първи и последен път в живота си Невена взема автограф. Върху поканата на фестивала се разписва самият Шарл Азнавур. На една вечеря знаменитият След като гледа българския филм, един шведски журналист възкликва: “Не сте ли съгласни, че главната героиня е по-красива от София Лорен?”. На Варненския фестивал през 1963 г. филмът печели първа награда, Невена е с приз за най-добра женска роля. През април 2015 разговаряхме с Никола Корабов за “Тютюн” без да знаем, че това е последният ни разговор. Попитах го не е ли вече време да разкрие тайната за Коканова. Ето какво ми каза той: “Не беше никак лесно от Невена да направя Ирина. Няма да говоря как я извиках, как изглеждаше в началото и как в края на филма. Къртовски труд! Преди “Тютюн” тя не беше това, което стана след него. Беше една блондинка... Но имаше невероятна дарба, женственост, чар, вътрешна красота, не само външна. Ето това аз го разгадах! Усетих го! И й казах: “Хайде да опитаме...” Този чар на Невена трябваше да се извади, отвътре да се изтегли от нея, да се разработи... Ирина на Невена е най-силният образ в българското кино!” В Сатиричния театър Коканова дели една гримьорна със Стоянка Мутафова. Веднъж двете се подготвят за представление и Мутафова се вторачва в нея: “Невено, защо се правиш на грозна, ма?” “Писна ми от тая красота! - въздъхва Невена. - Всички си мислят, че заради нея съм станала актриса. Ще се направя на грозна, но в себе си ще знам, че съм хубава...” На 12 декември тя щеше да навърши 80.", "date": "2018.12.02", "title": "Невена Коканова е по-красива от София Лорен, казват в Кан"}
{"url": "https://www.24chasa.bg/novini/article/7180083", "text": "Съедините щати и Китай постигнаха 90-дневно прекратяване на огъня в търговския си конфликт, който разтърси финансовите пазари и заплаши растежа на световната икономика, съобщиха Асошиейтед прес и Франс прес. Договореността беше постигната на вчерашната работна вечеря на президентите Доналд Тръмп и Си Дзинпин и техни съветници в Буенос Айрес, след срещата на върха на Г-20. Тръмп се съгласи да не повишава от 1 януари митата върху китайски стоки за 200 милиарда долара от 10 на 25 процента. Китай се съгласи да закупи все още не договорено, но значително количество земеделски и промишлени продукти, енергоносители и други стоки от САЩ, за да се съкрати огромния търговски дисбаланс между двете страни, се казва в съобщение на Белия дом. Примирието, постигнато след продължилата повече от два часа среща, ще трае 90 дни и ако през този период Вашингтон и Пекин не успеят да постигнат споразумение по структурните промени в търговските си отношения, митата върху китайските стоки ще скочат от 10 на 25 процента, уточни Белият дом. Китайският външен министър Ван И потвърди паузата в търговската война и описа работната вечеря между двамата президенти като \"много положителна и конструктивна\", съобщи Ройтерс. Като водят диалог \"като равни\" Вашингтон и Пекин могат да намерят такова решение на проблемите си, в което и двете страни да са печеливши, заяви Ван И. Малко по-рано президентът на САЩ Доналд Тръмп заяви, че има \"невероятни отношения\" с китайския си колега. \"Нашите отношения са много специални. Смятам, че отношенията, които имам с президента Си, ще бъдат основната причина, поради която ние вероятно ще постигнем нещо добро за Китай и за Съединените щати, така че ние много ги ценим\", каза Тръмп, визирайки търговията.", "date": "2018.12.02", "title": "САЩ и Китай постигнаха 90-дневно примирие в търговския конфликт"}
{"url": "https://www.24chasa.bg/novini/article/7180087", "text": "Руският президент Владимир Путин вчера обвини Украйна, че не желае мирно решаване на конфликта си с Русия, съобщиха ДПА и ТАСС. На пресконференция в края на срещата на върха на Г-20 в Буенос Айрес Путин повтори твърдението си, че неотдавнашният инцидент в Керченския пролив е бил \"провокация\" от страна на Украйна, отразяваща поведението на Киев, предава БТА. \"Анализът на последните събития, свързани с този инцидент или провокация в Черно море и това, което виждаме в Донбас, показва, че действащото ръководство на Украйна не е заинтересувано от уреждането на ситуацията въобще, още повече с мирни средства\", посочи руският президент. По думите на Путин управляващата партия в Украйна е \"партия на войната и докато е на власт, всички трагедии от подобен род и войната ще продължават\". Руският президент заяви също, че не се отказва от среща с украинския си колега Петро Порошенко, но отбеляза, че с него е \"сложно да се говори\"", "date": "2018.12.02", "title": "Путин обвини Украйна, че не желае мир с Русия"}
{"url": "https://www.24chasa.bg/novini/article/7180089", "text": "Френският премиер Едуар Филип отмени визитата си в Полша заради  , предаде Ройтерс. Едуар Филип трябваше да участва в откриващата се днес в Катовице Конференция на страните по Рамковата конвенция на ООН за промените в климата (COP24). Вместо него ще участва министърът на екологичния и солидарен преход Франсоа дьо Рюжи, уточнява БТА. По последни данни на френските власти 270 души са били арестувани в Париж, съобщи Франс прес. Най-малко 110 души, сред които 17 полицаи, са ранени при сблъсъците. Сградата на префектурата в департамента Горна Лоара в Южна Франция беше опожарена, след като участници в протеста на \"жълтите жилетки\" хвърлиха по нея бутилки със запалителна течност, съобщи радио \"Франс енфо\", цитирано от ТАСС. Френската полиция е успяла да идентифицира около 3000 вандали, участвали в погромите и стълкновенията със силите на реда вчера, съобщи по телевизия Бе Еф Ем министърът на вътрешните работи Кристоф Кастанер. Той уточни, че сред идентифицираните има крайнодесни и крайнолеви, но също голям брой хора, дошли в Париж само и само да вършат погроми.", "date": "2018.12.02", "title": "Френският премиер няма да ходи в Катовице заради вчерашните протести в Париж"}
{"url": "https://www.24chasa.bg/novini/article/7180060", "text": "По данни на Министерство на търговията, през първите три тримесечия на 2018 г. се наблюдава ръст на китайските инвестиции в чужбина. Техният обем е бил 82 милиарда долара, което представлява увеличение с 5.1% спрямо същия период на миналата година. От тях, инвестициите в страните в обхвата на „Един пояс, един път\" са нараснали с 12.3%, съобщава  . Продължават и придобиванията на чужди компании от китайски. Съветникът по търговските въпроси към Отдела за инвестиции в чужбина и икономическо сътрудничество в Министерството на търговията Хан Юн съобщи, че от януари до септември китайски компании са приключили 265 сделки за придобивания в 49 страни, сред които Сингапур, Франция и Германия. Основните сфери, към които китайският бизнес е проявявал интерес са преработвателната промишленост, транспорта, логистиката и минната индустрия, а реалният обем на сделките е бил за 43,3 милиарда долара. Коментирайки публикувания наскоро от правителството проект за изграждане на експериментална зона за свободна търговия в Хайнан, Хан Юн заяви, че тази политика ще съдейства за засилване на търговските и икономически връзки на Китай с чужбина. „До септември китайски компании са създали 113 зони за търговско-икономическо сътрудничество в чужбина, а общите инвестиции в тях са 36,6 милиарда долара. Броят на компаниите в тези зони достигна 663, брутната им продукция е на стойност 112 милиарда долара, те са платили 3,8 милиарда долара данъци в страните, където работят\", каза още Хан Юн. След края на срещата на енергийните министри на страните от „Един пояс, един път\" в Суджоу, бе публикувана съвместна декларация за партньорство в енергетиката в рамките на китайската инициатива. Според документа, различните държави ще работят за засилване на енергийното сътрудничество в рамките на инициативата, насърчавайки развитието си в тази сфера, която е изключително важна за реализацията на „Един пояс, един път\" и общност на споделена съдба. От началото на инициативата, обменът между тези страни в областта на енергетиката и взаимосвързаността на енергийните им структури непрекъснато се задълбочава. Това е довело до реални резултати и е в интерес на отделните страни, а перспективата пред сътрудничеството в сферата е благоприятна, се казва още в декларацията. Екосъобразното, безопасно и ефективно развитие на енергетиката е актуална тема за целия свят и то трябва да се базира на принципите за опазване на околната среда, справяне с климатичните промени и реализиране на устойчиво развитие, завършва документа. Наскоро в Прага се проведе Китайски инвестиционен форум. В него взеха участие близо 500 представители на бизнеса и правителствата от Китай, страните от Централна и Източна Европа, Германия и Великобритания. Те дискутираха възможностите и предизвикателствата пред сътрудничеството между Китай и страните от Централната и Източна Европа (16+1) в рамките на инициативата „Един пояс, един път\" и в области като финанси, дигитална икономика и инфраструктура. Участниците дадоха положителна оценка за постигнатите резултати в рамките на формата „16+1\" през изминалите шест години и се обединиха около виждането, че тази рамка играе важна роля за стимулиране на регионалната интеграция и икономическото развитие. Председателят на Асоциацията за приятелство и сътрудничеството между Китай и Чехия Ярослав Тврдик заяви, че форумът играе важна роля както за насърчаване на икономическите контакти между страните от формата „16+1\", така и за цялостното китайско-европейско сътрудничество. Българският министър на европейското председателство Лилияна Павлова смята, че Китай и Европа са станали по-близки, благодарение на сътрудничеството „16+1\". Този формат е от полза за стимулиране на регионална стабилност, която трябва да продължи да се засилва, подчерта тя. В края на миналата седмица китайският премиер Ли Къцян взе участие в 12-та среща на върха „Азия – Европа\". В речта му пред форума и по време на срещи с негови европейски колеги ключовата дума бе „многостранност\". Категоричната позиция на Китай против протекционизма и за защита на многостранната търговска система, основана на правила получи положителни отзиви от различни страни. Председателят на Еврокомисията Жан-Клод Юнкер заяви, че като две нужни на света сили, Европа и Китай имат задължение да защитават мултилатерализма, както и че тяхна принципна позиция е разрешаването на споровете да става чрез многостранни консултации. Холандският премиер Марк Рюте посочи, че на фона на възраждащия се икономически популизъм, защитата на откритата и равноправна система за многостранна търговия и равноправна конкурентна среда е общото предизвикателство пред Китай и Холандия. Осигуряването на добра среда за икономическото оживление и увеличаване на заетостта чрез подкрепа на свободна търговия и създаване на открита икономика е нещо, по което между Китай и Европа съществува консенсус. Диалогът и сътрудничеството не само отразяват принципа на мултилатерализма, но са също от полза за защита на общите интереси на различните страни. Неотдавна Пекин и Брюксел създадоха също обща работна група за обсъждане на реформите в Световната търговска организация. Инициативата на Китай за стимулиране на съвместното развитие на Азия и Европа чрез взазимосвързаност също получава положителни отзиви в ЕС. В тази връзка Еврокомисията и Отделът за външни дейности на съюза публикуваха политически документ за по-добра свързаност между Европа и Китай. Няколко европейски учени и политици смятат, че тази стратегия се припокрива с инициативата „Един пояс, един път\" и предоставя широко пространство за засилване на връзките между Китай и Азия като цяло и Европа. По покана на египетския премиер Мостафа Мадбули наскоро заместник-председателят на Китай Уан Цишан посети Египет и поотделно се срещна с египетския президент Абдел Фатах ал Сиси и премиера Мадбули. По време на срещата си със Сиси, Уан Цишан заяви, че Китай желае да задълбочи взаимното опознаване на историята и реалността, да обвържат стратегиите за развитие на двете страни, съвместно да планират бъдещето, както и да засилят сътрудничеството в сферите на търговията, икономиката, производствения капацитет, културния и персонален обмен в рамките на инициативата „Един пояс, един път\". Китай желае да даде по-голям стимул на китайските компании да инвестират в Египет и да насърчи китайските туристи да посетят страната. Китай желае да положи усилия заедно с Египет за защитата на мира и стабилността в региона. Сиси заяви, че Египет е една от страните, които най-рано подкрепиха инициативата „Един пояс, един път\", и е уверен, че тя ще влее нова жизнена сила в двустранното сътрудничество. На срещата си с Мадбули китайският заместник-председател заяви, че през последните години Китай и Египет продължават да задълбочават съвместното изграждане на „Един пояс, един път\", механизмът за сътрудничество в сферата на производствения капацитет се усъвършенства постепенно и са постигнати положителни и практически резултати. Египетският премиер каза, че страната му дава висока оценка и активно ще участва в изграждането на „Един пояс, един път\". Освен това желае да засили стратегическото обвързване и да задълбочи практическото сътрудничество с Китай в процеса на съвместното изграждане на инициативата.", "date": "2018.12.02", "title": "„Един пояс, един път\"е ефективна платформа за гарантиране на търговския мултилатерализъм"}
{"url": "https://www.24chasa.bg/novini/article/7180092", "text": "Индексът на тържищните цени /ИТЦ/, който отразява цените на хранителните стоки на едро, се повиши тази седмица с 1,15 на сто, до 1,393 пункта, съобщава Държавната комисия по стоковите борси и тържищата /ДКСБТ/. През последните два месеца ИТЦ е без особени промени. Базовото ниво на индекса - 1,000, е от 2005 година. Оранжерийните домати се продават тази седмица по 2,04 лева за килограм, оранжерийните краставици поскъпват с 11,7 на сто и се търгуват по 2,49 лева. Картофите се продават по 0,68 лева за килограм на едро. Цената на зелените чушки се понижава с 1,5 на сто, до 1,55 лева за килограм. Червените чушки поскъпват с 3 процента и се продават по 2,04 лева за килограм. Морковите поевтиняват с 2,9 процента и се търгуват по 0,67 лева за килограм. Зелето поскъпва с 6,5 процента, до 0,66 лева за килограм. Ябълките поевтиняват с 5,9 процента и се търгуват по 0,96 лв./кг. Гроздето поскъпва с 4,8 на сто, до 1,96 лева за килограм. Цената на портокалите пада с 6,6 на сто, до 1,27 лева за килограм. Лимоните се търгуват по 1,78 лева за килограм. Кравето сирене поскъпва с 1,9 на сто и се търгува по 5,97 лв./кг; кашкавалът, тип \"Витоша\", се купува по 10,04 лв./кг, а олиото се купува по 1,92 лева за литър. Каймата се търгува по 4,27 лева за килограм. Пакетче краве масло от 125 грама струва 2,28 лева. Пилешкото замразено месо се продава по 3,91 лева за килограм на едро в края на седмицата. Захарта се търгува по 1,14 лв./кг, а брашното, тип \"500\", се продава по 0,82 лева. Яйцата се продават по 0,20 лева за брой.", "date": "2018.12.02", "title": "Цените на стоките на едро се повишиха тази седмица"}
{"url": "https://www.24chasa.bg/novini/article/7180101", "text": "ВиК дружествата ще подадат предсрочно проектни предложения за финансиране по Оперативна програма „Околна среда 2014-2020“. На стартовата права са инвестиции в размер на 1,2 млрд. лв. в изграждане на водопроводи, канализация, пречиствателни и помпени станции и др. Реализацията им ще започне в началото на 2019 г. Бенефициент ще бъдат ВиК операторите, които вече подготвят проектните си предложения на база изготвените Регионални прединвестиционни проучвания (РПИП) в 14 области на страната, съобщиха от пресцентъра на МРРБ. Министерството на околната среда и водите определи 23 април 2019 г. като краен срок за подаване на проектите. Подготовката на документите е в напреднала фаза и се очаква първите формуляри за кандидатстване да бъдат внесени от ВиК операторите в МОСВ много по-рано – още през февруари. Пет от Регионалните прединвестиционни проучвания вече имат зелена светлина от JASPERS (консултант на ЕК, ЕИБ и ЕБВР по големи инфраструктурни проекти). Това са проектите на Видин, Враца, Стара Загора, Перник и Ямбол. До две седмици положително становище се очаква да получат и прединвестиционните проучвания на Кърджали, Пловдив и Русе. Сега от ключово значение е своевременното съгласуване на размера на бъдещите инвестиции от общинските съвети и Асоциациите по ВиК. Проектите ще се изпълняват на територията на 51 агломерации с над 10 000 еквивалент жители, като от подобрената инфраструктура ще се възползват над 2 млн. българи. Определените за изграждане ВиК обекти включват 800 км водопроводна мрежа, както и канализационни колектори, пречиствателни станции за питейни води и отпадъчни води, съоръжения за третиране на утайки, автоматизирани системи за управление на ВиК системите и др. Предвижда се да бъдат обявени над 190 обществени поръчка. Вече е обявена първата от тях – за строителство на пречиствателната станция за питейни води на Шумен.", "date": "2018.12.02", "title": "Инвестиции от 1,2 млрд. лв. във ВиК отрасъла от началото на 2019 г."}
{"url": "https://www.24chasa.bg/novini/article/7180105", "text": "Президентът на САЩ Доналд Тръмп заяви, че следващата му среща със севернокорейския лидер Ким Чен Ун вероятно ще се състои през януари или февруари догодина, съобщиха Асошиейтед прес и Ройтерс. Тръмп заяви пред журналисти на борда на президентския самолет \"Еър Форс 1\" на път за Вашингтон от Буенос Айрес, че се обсъждат три места за провеждане на срещата, предава БТА. \"Ние много добре се разбираме. Ние имаме добри отношения\", каза Тръмп, който добави, че в един момент ще покани Ким в Съединените щати.", "date": "2018.12.02", "title": "Тръмп планира да се срещне с Ким Чен Ун през януари или февруари 2019 г."}
{"url": "https://www.24chasa.bg/novini/article/7179913", "text": "Едно от малкото сигурни неща в света беше, че кулата в Пиза е наклонена. Сега обаче и това не е сигурно, защото за последните 20 години тя се изправи с 4 см. Как е възможно това, при положение че падат мостове и виадукти, дело на съвременната инженерна мисъл? От 2000 г. един от символите на Италия, за каквато се смята наклонената кула в Пиза, е подложена на дейности, целящи укрепването ѝ. Те се диктуват от екип научни експерти, които се събират редовно, за да преценят как да бъде продължена терапията на “пациентката” им. И ако, от една страна, те могат да въздъхнат облекчено от постигнатия досега резултат, от друга – той не е добра новина за онези, за които кулата е атракция именно заради наклонеността си. Международният комитет, воден от Микеле Ямиолковски от Политехническия университет на Торино, постанови тези дни, че кулата в Пиза е здрава и стабилна, и то повече, отколкото се предполагаше, че може да стане преди началото на интервенциите. Все пак става въпрос за наклонена структура от 14 453 тона. Не само че е спряла да се “навежда”, ами е започнала да се изправя и да се връща бавно към положението, в което е била проектирана през XII в. под ръководството на арх. Диотисалви (в превод Господ да те спаси). Този архитект поставил началото и на близкия купол. Изграждането на кулата обаче прекъснало, когато се стигнало до третия етаж, тъй като теренът отдолу поддал. На всичкото отгоре навремето под него минавала и река Аузер, която го превърнала в нестабилен. Първият положителен резултат от последното лечение на кулата дойде преди 8 години, когато се установи, че се е изправила с 15 мм. От 2006 г. досега пък е продължила да се изправя с по 1 милиметър на година От 1983 г., или откакто е подложена на дейности по консолидиране на структурата ѝ, кулата е предмет на всеки няколко месеца на “медицински прегледи” от италиански научен екип. “Откакто започнахме лечението ѝ, кулата намали наклонеността си с около 2000 аркосекунди, което съответства на половин градус, или 45 см”, казва Нунцианте Скуеля, преподавател по геотехника в университета на Пиза.Според него по-важният факт в случая обаче не в самото изправяне, а в стабилността на камбанарията. Наблюдаващият екип учени анализира непрекъснато движенията на сградата. Сега кулата в Пиза е в ръцете на експерти инженери, но когато била създадена, това съвсем не било така. Както пише навремето художникът и изследовател на изкуството Джорджо Вазари, двамата архитекти, които я проектирали, били пълни дилетанти. Именно липсата им на опит в тази сфера обаче води до реализирането на феномен, на който се радват и днешните поколения. Още в първите фази на издигането ѝ, което става в рамките на два века, кулата започва да се накланя, тъй като теренът под нея поддава. Наклонът е от 3,9 градуса спрямо вертикалната ѝ ос. Едновремешни поверия повеляват на местните жители в Пиза да не изкачват никога 267-те стъпала на високата 57 метра кула, тъй като носи нещастие. Подобна мисъл не трябва да минава през главата и на студентите, тъй като според поверията в противен случай никога няма да се дипломират. През последните десетилетия на миналия век наклонеността на кулата се увеличи до такава степен, че мнозина започнаха да смятат, че тя наистина ще падне. През 1993 г. отклоняването от вертикалната ѝ ос достигна 4,5 градуса. По време на работата по укрепването ѝ, стартирала през 1990 г., накланянето беше спряно благодарение на обхващането в пръстени на някои етажи и прилагането на временни стоманени тиранти и противотежести от олово, достигащи 900 тона. В крайна сметка кулата беше върната в положението ѝ отпреди 200 години. Експертите укрепиха и терена под кулата. През 2004 г. започна реставрирането на цялата каменна повърхност, както и на вътрешните ѝ пространства. Някои от тези дейности бяха финансирани с пари от тотото. В крайна сметка през 2008 г. кулата достигна ниво на наклоненост 3,97 градуса. Според учените така тя трябва да издържи поне 300 години.", "date": "2018.12.02", "title": "Кулата в Пиза няма да се накланя 300 години"}
{"url": "https://www.24chasa.bg/novini/article/7180097", "text": "Лули и Нана и - така се казват първите две генномодифицирани бебета в света, разказва предаването \"Събуди се\" по Нова телевизия. Бащата на бебетата има ХИВ, затова родителите не искат да родят дете, което да живее в свят, изпълнен със страх. Бебетата са заченати инвитро, а китайският учен не само следи процеса на развитие, а му въздейства. Когато бебета са били още само една клетка, той прави така, че до тях да не достигне ХИВ вируса.  От университета, в който работи ученият, са шокирани. Твърдят, че той е бил в неплатен отпуск и не са запознати с работата му. ", "date": "2018.12.02", "title": "Първите ГМО бебета се казват Лули и Нана, баща им има ХИВ"}
{"url": "https://www.24chasa.bg/novini/article/7180108", "text": "Взривно устройство избухна вчера пред консулството на САЩ в мексиканския град Гуадалахара, без да причини жертви, съобщиха Франс прес и Асошиейтед прес, като се позовават на местните власти. Нападението станало няколко часа преди полагането на клетва на новоизбрания президент на Мексико Андрес Мануел Лопес Обрадор в парламента в столицата Мексико, предаде БТА. Според записите на видеокамерите, неизвестен мъж поставил взривното устройство до оградата на консулството и побегнал, уточни източник от местната прокуратура. Експлозията повредила незначително каменната ограда около градината на консулството. Три щифта от ръчни гранати били открити на мястото на експлозията. Първият представител на левицата, заемащ президентски пост от едно поколение насам, изтъкна в речта си на церемонията в долната камара на парламента, че десетилетията на управление на \"неолиберални правителства\" са оставили катастрофално наследство. \"Трансформацията, започваща от днес, ще бъде мирна и методична, но в същото време радикална, защото ще сложим край на корупцията и безнаказаността, които пречат на възраждането на Мексико\", заяви Лопес Обрадор. На церемонията по встъпване в длъжност присъстваха десетина предимно латиноамерикански държавни и правителствени ръководители, сред които кубинският президент Мигел Диас-Канел и испанският крал Фелипе Шести, предаде ДПА. Сред гостите бяха американският вицепрезидент Майк Пенс и дъщерята на президента Доналд Тръмп, Иванка. Над 70 хиляди души се събраха снощи на площад Сокало в центъра на столицата Мексико, за да отпразнуват встъпването в длъжност на президента Лопес Обрадор, съобщи телевизия \"Телевиса\", цитирана от ТАСС.", "date": "2018.12.02", "title": "Взрив избухна пред консулството на САЩ в Гуадалахара (Видeо, снимки)"}
{"url": "https://www.24chasa.bg/novini/article/7180119", "text": "Командващият Пети американски флот вицеадмирал Скот Стърни беше открит мъртъв в резиденцията си в Бахрейн, съобщиха Ройтерс и ТАСС, като се позовават на комюнике на военноморските сили на САЩ. Властите на САЩ и Бахрейн са започнали разследване във връзка със смъртта на Стърни, но както се подчертава в комюникето, на този етап няма подозрения, че тя е била насилствена. Командването на Пети американски флот е поето от заместника на Скот Стърни, контраадмирал Пол Шлийс, предава БТА. В зоната на отговорност на Пети американски флот, който е базиран в Бахрейн, влизат Персийският залив и част от Индийския океан.", "date": "2018.12.02", "title": "Откриха американски вицеадмирал мъртъв в резиденцията му в Бахрейн"}
{"url": "https://www.24chasa.bg/novini/article/7180122", "text": "Преговарящи от цял свят се събират в полския град Катовице за ежегодната климатична среща на върха на ООН, известна неофициално като COP24. Това е най-важният международен форум, на което страните могат да обсъдят и съгласуват действията си в борбата срещу глобалното затопляне, предадоха Асошиейтед прес и БТА. Кои са основните термини и факти, свързани със събитието, което започва днес и ще продължи до 14 декември: СOP Това е акроним от Conference of the Parties to the U.N. Framework Convention on Climate Change - Конференция на страните по Рамковата конвенция на ООН за изменението на климата. Свикана за първи път през 1995 г., COP оказва влияние и върху срещата на страните, подписали Протокола от Киото (който ангажира за първи път страните да намалят емисиите си от газове с парников ефект) и Парижкото споразумение от 2015 г. Терминът \"Париж\" често се употребява, за да обозначи набелязаната в споразумението водеща цел за задържане на глобалното затопляне под 2 градуса по Целзий спрямо прединдустриалната епоха, а по възможност и под 1,5 градуса. ПАРИЖКИ РЕГЛАМЕНТ Когато лидерите одобриха споразумението от 2015 г., те отложиха множество въпроси, свързани с по-дребните подробности около начина, по който то функционира. Целта на форума в Катовице е да се доуточнят тези детайли, включително как страните ще събират и докладват прозрачно данните за своите вредни емисии и как ще проследяват усилията за ограничаването им. NDC (Nationally Determined Contribitions) - НОУ (Национално определяно участие) Вместо да определи глобална стойност за ограничаване на емисиите, Парижкото споразумение даде възможност на отделните страни сами да набележат стойности за намаляването им и това е т.нар. Национално определяно участие. Доказа се обаче, че първоначално набелязаните национални цели взети заедно няма да са достатъчни, за да се задържи глобалното затопляне под 2 градуса, така че Парижкото споразумение изисква от страните да продължат да увеличават целевите си стойности с времето. Следващата серия национално определяни мерки и стойности, за периода след 2020 г., трябва да бъде представен в рамките на следващите две години. ДИАЛОГЪТ ТАЛАНОА За да се поощрят страните да продължат да увеличават национално набелязаните ограниченията, се водят редовни дискусии между всички страни, подписали Парижкото споразумение. Така се обобщава постиганото до момента и се установява какво предстои да бъде направено. Като председател на климатичната среща миналата година, Фиджи въведе понятието \"таланоа\" - характерна за тихоокеанската островна култура форма на открит разговор, който има за цел да даде възможност на участниците да споделят своя опит и виждания и да се учат един от друг. Очаква се т. нар. Диалог Таланоа да позволи на страните да обсъждат чувствителни теми, без да отправят обвинения и укори към останалите. ГЛОБАЛЕН ОТЧЕТ Веднъж на пет години страните ще правят преглед на постигнатия световен напредък към изпълнение на заложените в Парижкото споразумение цели за задържане на глобалното затопляне поне под 2 градуса, ако не под 1,5 градуса. Първият такъв глобален отчет е предвиден за 2023 г., но понеже Парижкото споразумение беше ратифицирано доста бързо, тазгодишната среща се разглежда като първи, макар и неофициален глобален отчет. ФИНАНСИ ЗА КЛИМАТА Овладяването на глобалното затопляне се очаква да изисква внушителни промени в световната икономика, като от използването на изкопаеми горива страните ще трябва да преминат към чисти източници на енергия за отопление, производство на стоки и захранване на всякакви устройства и машини - от автомобили до компютри. Богатите държави имат ресурсите да платят за тази трансформация, но множество бедни страни нямат. За да се гарантира, че и те ще намалят вредните си емисии, богатите страни ще трябва да предоставят огромни суми пари на бедните. Освен от пари, с които да направят икономиките си \"зелени\", развиващите се страни ще се нуждаят и от средства за приспособяване към неизбежните последици от климатичните промени, като повишаването на световния океан, което според прогнозите ще засегне най-силно бедните държави.", "date": "2018.12.02", "title": "В Катовице днес започва ежегодната климатична среща на върха на ООН"}
{"url": "https://www.24chasa.bg/novini/article/7180128", "text": "Бившият зам.-градски прокурор на София Роман Василев заяви, че няма да си заравя главата в пясъка заради думите си „абсолютен престъпник” при ареста на бившия военен министър Николай Цонев през 2010 г. Василев припомни, че още тогава се е извинил. „Психическото и емоционалното напрежение към онзи момент доведе до тези неконтролирани мои думи, но аз още същия ден съм се извинил за тях и съм се отвел от досъдебното производство, за да няма съмнения. Но няма да си заравям главата в пясъка заради това, което съм казал”, подчерта Роман Василев в „Тази неделя” по  . „Тогава стресът по това дело беше доста голям. Тези изречени думи не са за хвалба, поднесъл съм своите извинения, не съм се крил, казах, че поемам цялата отговорност”, допълни той. „Ако с този ентусиазъм, с който сега коментираме това дело, говорим за успехите на прокуратурата, обществото ще има съвсем друго виждане”, подчерта бившият зам.-градски прокурор. „Обезщетението е низ от много действия. Вие искате да прехвърлите вината на някого за това, че има оправдателна присъда. Ако имаше само осъдителни присъди, щеше да има диктатура”, коментира Роман Василев. Той отрече категорично появилата се преди месеци информация, че ще бъде предложен за шеф на затворите. В момента Василев работи в голяма международна компания. „Прецених, че предпочитам малко по-друг вид дейност и повече спокойствие”, отбеляза Роман Василев, който допълни, че няма желание да се върне в прокуратурата. „Не съм имал никакви зависимости и това е показателно от нещата, които съм правил”, каза още бившият градски прокурор.", "date": "2018.12.02", "title": "Роман Василев: Няма да си заравям главата в пясъка заради думите към Николай Цонев"}
{"url": "https://www.24chasa.bg/novini/article/7180138", "text": "Има едно правило в дипломацията, което трябва да бъде прилагано към Русия, специално към Русия и към други велики сили, но специално към Русия и специално в Черно море - с Русия трябва да се говори с огромно уважение и отлично въоръжение. Това коментира в предаването \"Денят започва с Георги Любенов\" по   бившият външен министър Соломон Паси. Украйна нямат и двете, допълни той. \"Погледнете в Черноморския регион въоръжението на Русия - то е три пъти по-голямо отколкото въоръжението на Румъния, България и Турция взети заедно. Това е огромната причина за нарастване на апетита на Русия в Черноморския регион и единственото лекарство срещу този апетит това е повече постоянно стационирано въоръжение на НАТО, на Запада, на ЕС в Черноморския басейн\", каза Паси. Той определи като \"безсмислици\" призивите за пращане на кораби в Азовско море. \"Да изпратиш военни кораби, които няма да използваш, това се нарича блъф. С руснаците да се блъфира е напълно ненужно и контрапродуктивно, с тях трябва да се разговаря от положението на равнопоставеността. В момента Запада и Русия не са равнопоставени в Черноморския басейн и това, което ние спешно трябва да направим - нови черноморски бази на НАТО в Черноморския басейн, включително около Варна и Бургас\". Украйна има възможност да се реформира, вътре могат да се направят \"феноменални\" реформи, които обаче не текат, обясни Паси. Трябва да има ясен план за действие, категоричен е той.", "date": "2018.12.02", "title": "Соломон Паси: С Русия трябва да се говори с огромно уважение и отлично въоръжение"}
{"url": "https://www.24chasa.bg/novini/article/7180147", "text": "Планински водач от София, който правел преход в Пирин със свой приятел, е паднал в района на Кончето в Пирин, но бе спасен. Сигнал за инцидента е подаден в събота около 16 часа и веднага са сформирани няколко групи планински спасители от Банско, Разлог и Добринище, включили са се и техни колеги от София.  Пострадалият е паднал по стръмен склон в посока Долината на връх Бански суходол. Около полунощ спасителите са били при него на мястото. Той е бил контактен, но с травма на глезена и коляното. \"Цяло чудо е, че след такова тежко падане на 200-300 м по скалите е оцелял\", казаха участвали в акцията спасители.  Операцията по извеждането му от Долината е била изключително тежка заради студеното време и района, до който се достигало трудно без да има пътека.  25-годишният водач е бил добре екипиран, подавал е светлинен сигнал и е викал, така че да го открият по-лесно. Имал е и късмет, че е паднал в пряспа сняг. С носилка е транспортиран до базата на ПСС в Банско, откъдето линейка го е откарала до разложката болница за установяване на травмата. Акцията с участието на 25 спасители е приключила към 7 часа тази сутрин. ", "date": "2018.12.02", "title": "Планински водач падна от ръба Кончето, спасяваха го цяла нощ"}
{"url": "https://www.24chasa.bg/novini/article/7180182", "text": "Един човек е загинал, а 11 са били ранени при 10 катастрофи в страната през изминалото денонощие, съобщи МВР. В София са станали едно тежко произшествие и 34 леки катастрофи, един човек е бил ранен, загинали няма.                                                                                                                                                                                                                                                                                                                                                                                                                                                                                                                                                                                                                                              ", "date": "2018.12.02", "title": "Един загинал и 11 ранени при катастрофи, станали за денонощие в страната"}
{"url": "https://www.24chasa.bg/novini/article/7180200", "text": "Министърът на външните работи на Полша Яцек Чапутович обяви вчера, че в близко бъдеще ЕС ще наложи санкции на лицата, участвали в организирането на изборите в двете отцепили се от Украйна т.нар. народни републики - Донецка и Луганска, предаде ТАСС. \"В последно време Полша предизвика дискусия в ЕС след незаконните избори в Донбас. Сега ние работим, разработваме санкции срещу лицата, които са организирали тези нелегални избори и в близко бъдеще ЕС ще ги назове\", каза Чапутович в Киев на съвместна пресконференция с украинския си партньор Павло Климкин, предаде БТА. Вчера пресслужбата на Съвета на ЕС по външни отношения съобщи, че обсъжда налагането на санкции заради изборите в Донбас, отбеляза ТАСС. Агенцията цитиран дипломатически източници, според които в \"черния списък\" ще бъдат включени девет лица, пребиваващи в двете самообявили се републики.", "date": "2018.12.02", "title": "Полша: ЕС ще наложи санкции на организаторите на незаконните избори в Донбас"}
{"url": "https://www.24chasa.bg/novini/article/7180216", "text": "Няма такава непосредствена видимост за голяма финансова криза, само че има индикации за забавяне на икономическия растеж и за обрат на икономическия цикъл. Това заяви в студиото на \"Денят започва с Георги Любенов\" по   Петър Андронов, председател на Асоциацията на банките в България. След тези няколко години на растеж на всички икономики, на глобалната икономика, има признаци вече, че тя се забавя, задъхва и че навлизаме в друга фаза на икономиката, обясни той. \"Може би е твърде пресилено да говорим чак за криза, но че има забавяне и вероятно обрат в икономическия цикъл - имаме много индикации вече. Не бива да преекспонираме размера на спестяванията\", категоричен е Петър Андронов. \"Истината е,че за последните 15 години те се увеличиха няколкократно, но ние сме далече от средните нива на ЕС за спестявания, които надхвърлят БВП на развитите страни в пъти. Тоест нашите спестявания все още са скромни, отнесени към това, което има средния европеец\", допълни Андронов.", "date": "2018.12.02", "title": "Петър Андронов: Пресилено е да говорим за криза, има обрат в икономическия цикъл"}
{"url": "https://www.24chasa.bg/novini/article/7180454", "text": "Обилните валежи в района на Одринска Тракия повишиха дебита на водите на реките Марица и Тунджа, които извират от България. Буйните води на реките покриха появилите се през сушавите месеци пясъчни островчета по протежение на речните корита в Одринския регион. По данни на окръжната Дирекция по водите в Одрин дебитът на Марица през последните дни се е повишил повече от 3 пъти в сравнение с началото на ноември, предаде БТА. При станцията Киришхане през последното денонощие е измерен дебит на Марица 284 куб.м/сек. В началото на ноември отчетеният дебит е бил 80 куб.м/сек. Дебитът на Тунджа също се е повишил от валежите. На станция Дегирменйени е измерен дебит 15 куб.м/сек. От Дирекцията по водите в Одрин посочиха, че няма опасност от преливане на реките и наводнения в района.", "date": "2018.12.02", "title": "Обилните валежи повишиха нивото на Марица и Тунджа в Турция"}
{"url": "https://www.24chasa.bg/novini/article/7180444", "text": "Израелската полиция съобщи днес, че е препоръчала да бъдат повдигнати обвинения в измама и корупция на министър-председателя Бенямин Нетаняху и съпругата му Сара, предаде Франс прес, като уточни, че това е третата такава препоръка за тази година. Сега предстои главният прокурор да реши дали да повдигне обвинения срещу съпрузите Нетаняху, заподозрени, че са се опитали да си осигурят благоприятен имидж в информационния сайт \"Валла\" в замяна на правителствени услуги, които може да са донесли стотици милиони долари на собственика на сайта, най-голямата израелска телекомуникационна компания - \"Безек\". Израелският премиер незабавно отхвърли днес заключенията на полицията, предаде БТА. \"Сигурен съм, че в този случай, след като проучат въпроса, компетентните органи пак ще стигнат до извода, че не е имало нищо такова, понеже наистина няма\", реагира в комюнике той. През февруари полицията вече препоръча да бъдат предявени обвинения на премиера по два афери. Тя подозира него и семейството му, че са получили луксозни пури, бутилки шампанско и бижута за общо 1 милион шекела (285 000 долара) от много богати хора в замяна на финансови или лични услуги. По друг случай следователите подозират Нетаняху, че се е опитал да се договори със собственика на в. \"Йедиот ахронот\", всекидневникът, който е най-големият платен вестник в Израел, да го представя в по-благоприятна светлина.", "date": "2018.12.02", "title": "За трети път искат съд за Бенямин Нетаняху и жена му за измама и корупция"}
{"url": "https://www.24chasa.bg/novini/article/7180452", "text": "71-годишен пенсионер се блъсна челно с колата си в спрял полицейски автомобил, докато пътни полицаи обезопасявали друг пътен инцидент в пазарджишкото село Братаница, съобщи говорителят на областната полицейска дирекция Мирослав Стоянов. Катастрофата е станала около 06.00ч. тази сутрин на улица в селото. Автопатрул на КАТ-Пазарджик отработвал пътен инцидент с материални щети. Униформените обезпечавали безопасното преместване на автомобилите от пътното платно с включена светлинна сигнализация на патрулния автомобил „КИА”. Срещу тях обаче изскочил лек автомобил „Сеат”, чиЙто водач въобще не спрял и се блъснал челно в служебната кола. В този момент полицаите били извън служебната си кола и не са пострадали. Шофьорът на испанския автомобил е от пазарджишкото село Юнаците. Той не е пострадал сериозно при катастрофата, а е само с охлузвания. Алкохолната му проба е отрицателна.", "date": "2018.12.02", "title": "Пенсионер се заби челно с колата си в патрулка в село до Пазарджик"}
{"url": "https://www.24chasa.bg/novini/article/7180473", "text": "Некоректен потребител заплаши с пистолет служители на ВиК дружеството в Монтана, докато те прекъсвали водоснабдяването в дома му. Това не е първият подобен случай. Само в малката монтанската Община Бойчиновци задълженията на нередовните абонати са за хиляди левове. „При започване на изкопни дейности излезе собственикът, извади пистолет и ни заплаши, че ако не спрем, ще стреля. Извади два патрона, каза че единият е за мен, а другият - за багериста“, разказа служителят на ВиК Монтана Еня Иванова пред NOVA. Така си мислил, че ще ги сплаши и ще си тръгнат, без да го прекъснат, но служителите извикали полиция. В Бойчиновци тези, които не са си плащали редовно водата, са над 1000, което е 1/4 от ползващите вода. А натрупаните им задължения са за близо 180 000 лева. „Винаги влизаме в ситуацията на хората, но и те трябва да влязат в нашата. Задълженията ще трябва да се платят, тъй като започват законово да текат лихви и стават все по-тежки нещата, а всяко едно прекъсване е свързано с разходи за прекъсване и възстановяване“, заяви инженерът от ВиК - Монтана Илия Методиев.", "date": "2018.12.02", "title": "Длъжник заплаши с пистолет служители на ВИК в Монтана"}
{"url": "https://www.24chasa.bg/novini/article/7180662", "text": "Лидерите на Русия и Турция Владимир Путин и Реджеп Тайип Ердоган по време на разговора си в Буенос Айрес в кулоарите на срещата на върха на Г-20 съгласуваха стъпките по изпълнение на договореностите за демилитаризираната зона в сирийската провинция Идлиб. Това заяви министърът на външните работи на Руската федерация Сергей Лавров по телевизия Русия-1, предаде ТАСС. На тази среща също така бе потвърдена договореността за Идлиб, каза Лавров. Отбелязано беше, че въпреки активните последователни действия на нашите турски колеги, все пак, не всички екстремисти се подчиниха на искането да освободят 20-километровата демилитаризирана зона, предава БТА. Съгласувахме бъдещите стъпки, насочени към това да се уважава договореността за създаването на такава демилитаризирана зона, но същевременно да се предприемат стъпки, така че екстремистите да не се опитват да саботират тази най-важна договореност, която бе приветствана от всички, добави Лавров. На срещата с Путин в Буенос Айрес в събота Ердоган предложи да бъде проведена нова среща на върха за ситуацията в Идлиб.", "date": "2018.12.02", "title": "Лавров: Не всички екстремисти освободиха демилитаризираната зона в Идлиб"}
{"url": "https://www.24chasa.bg/novini/article/7180667", "text": "Двама нападнали екип на спешния център в Козлодуй тази нощ и ударили шофьора на линейката, който се опитал да спре агресивните младежи. Двамата отишли в центъра заради леки изгаряния на единия, но тогава в противошоковата зала имало пациент с инфаркт.    Заради спешния случай младежите били помолени да изчакат. Те обаче не останали доволни, настоявали веднага да ги приемат и започнали да блъскат хората от медицинския персонал. Лакарите обаче успели да окажат първа помощ на мъжа с инфаркта и бързо го препратили към болницата във Враца.    От спешния център веднага уведомили полицията за инцидента, съобщи шефката на филиала д-р Рени Красимирова. От районното управление в Козлодуй потвърдиха, че има подадена жалба по случая, но още не e ясно дали агресивните младежи са били издирени.", "date": "2018.12.02", "title": "Нападнаха екип на спешната помощ в Козлодуй"}
{"url": "https://www.24chasa.bg/novini/article/7180708", "text": "Турчин вече 27 години живее на летище \"Ататюрк\" в Истанбул, но ще бъде принуден да го напусне от началото на новата година, тъй като то ще престане да функционира и ще бъде заменено от новопостроеното, трето летище на мегаполиса, съобщава Анадолската агенция. Историята на Байрам Тепели е подобна на тази на иранеца Мехран Карими Насери, прекарал 18 години от живота си на летище \"Шарл де Гол\" в Париж и вдъхновил филма на Стивън Спилбърг от 2004 г. \"Терминалът\" с участието на Том Ханкс и Катрин Зита-Джоунс, предава БТА. Турчинът споделя, че след близо 30 години на летището го чувства като свой дом и е свързан с много спомени с него. Мъжът с тъга очаква моментът, в който ще трябва да го напусне. \"Много съм тъжен, че закриват летище \"Ататюрк\", споделя той. \"За мен то е като дом, много ще ми липсва\". На аеропорта Тепели се озовал, след като на 27-годишна възраст напуснал родната Бурса и отишъл в Истанбул. Там той си намерил работа във фирма за почистване и бил изпратен на летището. Дори и след като се наложило да напусне тази работа, Тепели останал на летището. Благодарение на хората той не гладувал и никога не бил сам. Независимо от обстоятелствата, мъжът запазил стандартите си за чистота. Всяка вечер преди да си легне, той посещава тоалетните на летището, откъдето си набавя хигиенни материали и внимателно почиства креслата в терминала, на които прекарва нощта. По време на продължителния си престой на летището Тепели е създал много приятелства, както с персонала, така и с пътници.", "date": "2018.12.02", "title": "Мъж живее 27 г. на летище \"Ататюрк\" в Истанбул като в \"Терминалът\", гонят го"}
{"url": "https://www.24chasa.bg/novini/article/7180716", "text": "Още три спускаеми апарата - от САЩ, Европа и Китай, ще последват \"ИнСайт\" на Марс, съобщи Асошиейтед прес. Освен тях към Червената планета ще полетят и поне два орбитални апарата. Космическият апарат \"ИнСайт на НАСА кацна на Марс в понеделник на 640 км от \"Кюриосити\", единственият друг роувър, който сега работи там. Мисията му е предвидена за две години и сигурно ще е приключила, когато пристигнат следващите апарати, предава БТА. Американският Марс 2020 ще търси скали, в които може да има доказателства за микробен живот в древността. Той ще ги прибере на сигурно място, за да могат да бъдат върнати на Земята през 30-те години. Еворпейско-руският \"Екзо-Марс\" ще търси доказателства за живот в миналото на базата на химически фосили. Кацането на първия апарат от мисията на Червената планета обаче не беше успешно. Китайският Марс 2020 ще се състои от орбитален и спускаем апарат. Обединените арабски емирства също имат амбиции да достигнат до Марс през 20-те години на този век. Изглежда Марс е като сирена, която с песен привлича земляните, макар и НАСА да обяви, че пренасочва вниманието си към Луната. Само три дена след кацането на \"ИнСайт\" на Марс НАСА обяви нова програма за доставки до Луната с помощта на частни компании. Агенцията избра девет американски компании, които да си съперничат за доставки до лунната повърхност. Първият полет може да е още догодина. НАСА иска да изпробва механизма преди да опита нещо подобно за Марс. В същото време НАСА иска да има орбитална база близо до Луната за астронавти. Тя може да бъде използвана за кацания на Луната и за проверка на технологии, преди да започнат по-продължителните мисии до Марс. Директорът на НАСА Джим Брайдънстайн прогнозира пилотиран полет до Марс в средата на 30-те години. Червената планета е очевидната цел за стъпване след Луната. Това което я прави толкова привлекателна за изследване, както с роботи така и с хора, е сравнително лесният достъп до нея, каза главният учен на мисията \"ИнСайт\" Брус Банерд. Пътуването дотам е шест месеца, когато на всеки две години планетата се доближи максимално до нас. Условията са сурови, но все пак приемливи. \"Като да отидеш до Антарктида, но без снега\", каза Банерд. Освен това Марс е едно от най-вероятните места за извънземен живот. Юпитеровата луна Европа също може да изглежда гостоприемна за живот, но пътуването до нея би било много по-дълго и скъпо. Освен два функциониращи на Марс апарата - \"ИнСайт\" и \"Кюриоисти\", на орбита над планетата има шест спътника.", "date": "2018.12.02", "title": "Още три спускаеми апарата ще последват \"ИнСайт\" на Марс"}
