{"url": "https://www.24chasa.bg/novini/article/7680973", "text": "Движението по път I-5 Хасково - Кърджали при км 335, в района на Черна скала, временно се осъществява в една лента поради ПТП. Трафикът в участъка се регулира от \"Пътна полиция\", съобщиха от АПИ.  Необходимо е шофьорите да карат с повишено внимание и съобразена скорост.                                                                                                                                                                                                                                                                                                                                ", "date": "2019.09.29", "title": "Катастрофа на пътя Хасково-Кърджали, движението е ограничено"}
{"url": "https://www.24chasa.bg/novini/article/7680492", "text": "Листа с кандидат-общински съветници, съставена само от жени, регистрираха в Благоевград. 12-те дами отиват на изборите от името на партия \"Обединен блок на труда български лейбъристи\". В списъка са адвокатка, директорки на детска градина и на гимназия, преподавателка в Югозападния университет. В Благоевград за първи път се регистрира изцяло \"женска\" листа, коментираха дългогодишни наблюдатели на изборния процес в града.", "date": "2019.09.29", "title": "Женска листа за съветници регистрираха в Благоевград"}
{"url": "https://www.24chasa.bg/novini/article/7680689", "text": "Над 36 хиляди бегачи от всички възрасти участваха днес в бягане в центъра на Атина, посветено на борбата срещу рака на гърдата, съобщи АНА-МПА, цитирана от БТА.  Тази година за първи път традиционната обиколка на Атина обедини силите си с ежегодното бягане Greeve Race for the Cure - проява, която се стреми да привлече интереса на обществото към борбата със заболяването.", "date": "2019.09.29", "title": "Над 36 хиляди души бягаха в Атина срещу рака на гърдата"}
{"url": "https://www.24chasa.bg/novini/article/7680692", "text": "Мъж и жена любовници загинали нелепо, докато правили секс на балкон на третия етаж в квартал Карапунго, пише в. \"Сън\". 28-годишната жена и 35-годишният й любовник се изплъзнали и паднали през парапета на балкона.  Намерили смъртта си върху намираща се по-долу тераса, казаха полицаи пред местните репортери в столицата Кито. Съсед открил злощастната двойкаПогиналите жертви на страстта били открити от съсед. Чул силен трясък и излязъл навън, за да види какво се е случило.  Загиналата жена  е майка на 8-годишно момиче, споделя нейн роднина. ", "date": "2019.09.29", "title": "Любовници паднаха от балкон по време на секс и загинаха"}
{"url": "https://www.24chasa.bg/novini/article/7680695", "text": "Гражданска панихида по повод кончината на бившия френски президент Жак Ширак (1932-2019 г.) събра днес в парижкия комплекс \"Дом на инвалидите\" стотици французи, дошли да почетат паметта на някогашния държавен глава. Живеем в Париж и решихме лично да се сбогуваме с него. Той остави на страната богато наследство и пазим топъл спомен за неговото президентско управление, казаха две жени от опашката, проточила се над 100 метра. Хора, застанали в самото й начало бяха дошли още в 6.30 ч. сутринта. Очаква се на гражданската церемония да присъстват роднини на Ширак, но още не се знае дали сред тях ще бъде и вдовицата му Бернадет, уточни ТАСС. Трийсет на сто от участниците в допитване на службата \"Ифоп\", цитирано от \"Журнал дьо диманш\", определят Жак Ширак като най-добрия президент на Петата република. Също толкова анкетирани поставят начело първия френски лидер, оглавил страната след Втората световна война - Шарл де Гол, чиито идеи са вдъхновявали и самия Ширак. Французите виждаха в Жак Ширак \"положителния образ на човек, радващ се на живота\", ценяха неговата \"близост до народа\". Сред основните му постижения гражданите посочват отказа на Франция да участва в американското нахлуване в Ирак, премахването на редовната наборна служба, намаляването на президентския мандат от 7 на 5 години, официалното признание, че Франция е участвала в депортирането на френските евреи през Втората световна война, а също и речта му в Йоханесбург от 2002 г., в която той призова световните лидери да обърнат внимание на климатичните промени. Близо 30 държавни и правителствени глави от чужбина се очаква да присъстват утре на възпоменателно богослужение в парижката църква \"Сен Сюлпис\". Според френски медии бившият държавен лидер ще бъде погребан на столичното гробище Монпарнас. Междувременно Елисейският дворец, където в четвъртък бе поставена възпоменателна книга във връзка с кончината на Ширак, съобщи, че над 5000 души вече са оставили в нея топли думи за бившия президент.", "date": "2019.09.29", "title": "Париж се прощава с президента Жак Ширак (Снимки)"}
{"url": "https://www.24chasa.bg/novini/article/7680717", "text": "Министърът на културата Боил Банов подари икона на българския православен храм \"Св. Св. Константин и Елена\" в Одрин по време на честването по случай 150-годишнината от изграждането му, съобщи пресцентърът на Министерството на културата. \"Благодаря сърдечно на турската страна, на областната и на общинската управа в Одрин, за голямата подкрепа при опазването на нашето богато наследство, както и за усилията, които се полагат за реализирането на взаимната ни воля за културно общуване. Убеден съм, че отношенията между двете страни ще продължат да се развиват в дух на истинско добросъседство и приятелство\". С тези думи министърът на културата Боил Банов се обърна към заместник-областния управител на Одрин Юсуф Гюлер, към заместник-кмета на Одрин, директора на бюрото на външно министерство в Одрин, генералния консул на България в Одрин Васил Вълчев, посланика ни в Турция Надежда Нейнски, председателя на Съюза на тракийските дружества Красимир Премянов, духовните и официалните лица и гостите на честването на 150-годишнината на българската православна църква \"Св. Св. Константин и Елена\" в Одрин. Отслужена бе и тържествена света литургия. Министър Банов посочи, че благодарение на ползотворния диалог на българската държава с турските власти на централно и местно ниво е реставрирана тази българска светиня, която днес, век и половина по-късно, грее със своята красота и привлича интереса на туристите като една от знаковите забележителности на Одрин. По повод значимата годишнина на храма министър Банов подари икона на Света Богородица, изработена на Атон. В приветствието си по повод годишнината на храма заместник-областният управител на Одрин Юсуф Гюлер подчерта, че съществуването на тази църква на това географско място е изключително важно за приятелските отношения между България и Турция. \"Поздравявам Ви за активния обмен между двете ни държави, с отворено сърце Ви приветствам за съвместната ни работа\", допълни той. Посланикът на България в Турция Надежда Нейнски подчерта, че днешният ден е истински празник за България. \"Празник, защото в този ден нашата вяра става още по-силна. По-силна, защото тези, които са вдигнали и изградили тази църква, ни показаха, че когато хората искат нещо, Бог им помага да го сътворят, дори само за шест месеца\", допълни посланик Нейнски. Тя изрази радостта си, че за добруването на страните ни са се събрали заедно и българи, и турци, и гърци - за да подкрепят този български празник. Приветствие по повод тържествения ден произнесе и Васил Лиязе, председател на българското църковно настоятелство в Истанбул. Сред официалните гости бе и Емил Велинов, директор на Дирекция \"Вероизповедания\" на Министерския съвет. В края на церемонията министърът на културата Боил Банов отличи с грамоти и плакети четирима български художници, които работят по изписването на българските обекти в Одрин. Организатори на честването са Генералното консулство на България в Одрин съвместно с Фондацията на православните църкви на Българската Екзархия в Истанбул. Храмът \"Св. Св. Константин и Елена\" в гр. Одрин е построен през 1869 г. със средства, събрани от родолюбивите българи, населявали града по това време. Той е бил една от четирите български църкви, съществували в края на XIX в. и началото на XX век в районите с българско население в Одрин. Храмът е бил действащ до средата на 40-те години на XX в. Основно е реставриран със съдействието и експертната помощ на българската държава и е отворен отново за посетители на 14 септември 2008 г. През 2010 г. в двора на църквата е поставен паметник на първия български екзарх в новата ни история - Антим I.", "date": "2019.09.29", "title": "Боил Банов подари икона на храма \"Св. Св. Константин и Елена\" в Одрин"}
{"url": "https://www.24chasa.bg/novini/article/7680729", "text": "От 30 септември до 20 октомври ще бъдат въведени временни промени в движението на 14 влака, които пътуват по различни направления в страната, съобщава БДЖ. Промените са свързани с необходимостта от осигуряване на достатъчен брой локомотиви за обслужване на бързите влаковете поради техния постоянен недостиг. Отменя се движението на част от пътническите влакове, които се движат по маршрутите: Карлово - Зимница; Дупница - Петрич; Варна - Шумен; Зимница за Сливен; Стара Загора - Карлово и Карлово-Тулово; Сливен - Карлово и Шумен - Каспичан. Пътниците на тези влакове ще бъдат превозени с автобуси. За влаковете по направленията Варна-Шумен и Каспичан-Шумен няма да има осигурен превоз с автобуси поради отдалеченост на гарите по маршрута на влаковете. Повече информация за номерата на влаковете и за начина на придвижване на пътниците може да се намери на страницата на БДЖ в Интернет.", "date": "2019.09.29", "title": "БДЖ спира временно 14 пътнически влака"}
{"url": "https://www.24chasa.bg/novini/article/7680726", "text": "Иранският министър на петрола Биджан Намдар Зангане днес официално разпореди петролният сектор в страната му да бъде поставен в максимална степен на тревога заради заплахите от физически нападения и кибератаки, предаде АФП, цитирана от БТА.  Зангане публикува послание, в което заявява, че \"всички предприятия и инфраструктурни съоръжения на петролната промишленост трябва да бъдат поставени в максимална степен на тревога заради заплахите от физически нападения или от кибератаки\", информира Сана, официалната агенция на петролното министерство. Зангане допълва, че тези предохранителни мерки трябва да бъдат взети, като се имат предвид американските санкции срещу Иран и \"тоталната икономическа война\", която, според Ислямската република, Вашингтон води срещу нея. Техеран опроверга на 21 септември информациите в някои медии, според които работата на ирански петролни съоръжения е била нарушена в резултат на кибератака. Иран е обвиняван от Рияд, Вашингтон, Берлин, Лондон и Париж, че носи отговорността за въздушните нападения, нанесли щети на 14 септември на петролни инфраструктурни обекти в Саудитска Арабия, заради които кралството - най-големият износител на петрол в света - бе принудено да намали силно добива си.", "date": "2019.09.29", "title": "Иран обяви максимална степен на тревога в петролния сектор"}
{"url": "https://www.24chasa.bg/novini/article/7680734", "text": "София изисква управление със здрава ръка. Това заяви кандидатът за кмет на столицата и лидер на АТАКА Волен Сидеров в сутрешния блок на една от водещите телевизии. „Трябва ред и сигурност, защото разбрах, че вилнеят 40-50 банди за битови кражби, а край училищата има наркодилъри, които спокойно си продават стоката. Това може да бъде пресечено със създаването на истинска общинска полиция. Цялата тази престъпност мога да я ликвидирам за три месеца”, категоричен бе Сидеров. Попитан как е решил да се включи в надпреварата за кметския стол, Сидеров уточни: „Подтикнаха ме мои колеги и хора от сферите на културата и спорта, които казаха, че е време мъж да застане на този пост, за да спре гей-парадите, които ни дразнят. Такава демонстрация е излишна и вредна. Тя е проводник на джендър-философията, която не се възприема от българската народопсихология.” Сидеров акцентира, че в неговата програма за управление на града е заложено намаляване цената и безплатни часове за синята и зелената зона. „Колкото повече зони правиш, толкова повече тормозиш хората”, коментира той. Относно задръстванията в столицата кандидатът за кмет от АТАКА заяви, че разполага с експерти, които да изготвят и приложат концепция за справяне с проблема. Той даде за пример Виена, която е сходна по големина и население със София, но задръстванията не са като в столицата ни. Сидеров е на мнение, че в рамките на половин година може да се урегулира цялостната пътна схема на София, за да се облекчи чувствително трафикът. На въпрос за чистотата на столицата кандидатът за кмет посочи друг негов приоритет за прекратяване на поръчките за стотици милиони за почистване и ремонти. „Това ще се изпълнява от общински фирми. В момента частни фирми прибират голям процент от общинския бюджет, а реално изпълнението е лошо”, посочи той. Сидеров ще развали и договора за „Софийска вода”, за да не плащат софиянци 20 пъти по-скъпа услуга. В понеделник от 11 часа АТАКА ще обяви кандидатите си за районни кметове и общински съветници. В листата на партията за София има хора с високи постижения в спорта, бизнеса, обществени фигури и действащ районен кмет. „Ще представя много силна листа. Издигаме 8 районни кметове, като единият е действащ в момента – на „Младост”. Има нови лица, които решиха да се включат в листата на АТАКА. Това показва, че има нова фаза в мисленето на хората, че чрез партията може да наложиш граждански идеи”, обнадежден е партийният лидер и кандидат за кмет.", "date": "2019.09.29", "title": "Сидеров: За три месеца ще ликвидирам престъпността в София"}
{"url": "https://www.24chasa.bg/novini/article/7680737", "text": "Бившият президент на Република Крим Юрий Мешков почина днес в Красногорск край Москва на 73-годишна възраст след инсулт и пневмония, прекарани по-рано тази година по време на почивка в Турция. Това съобщи за ТАСС дъщеря му Мариана Мешкова. Юрий Мешков бе избран за президент на Крим през февруари 1994 година. През март 1995 г. украинският парламент и президентът на Украйна отмениха тогавашната конституция на Крим, премахвайки президентския пост. Новата конституция от 1998 г. превърна Крим в автономна република в състава на Украйна, предаде БТА.  След като Русия анексира полуострова, през март 2014 г. държавният лидер Владимир Путин подписа указ, с който включи Крим и отделно - кримския град Севастопол в състава на Руската федерация. Същия месец документът бе ратифициран от руския парламент, припомня ТАСС.", "date": "2019.09.29", "title": "Почина бившият президент на Република Крим"}
{"url": "https://www.24chasa.bg/novini/article/7680758", "text": "Аз съм човек, който спокойно ходи по улицата. Дойдох в студиото с градския транспорт. Тези, които ме обвиниха, че раздавам правосъдие се видя, че те се разкриха и ние, хората, от улицата, им пречим. Това каза по Нова телевизия бащата на жестоко студент по право Андрей Монов - Христо, по повод на скандалното пускане на Джок Полфрийман. \"Този състав не е независим и е предубеден. Този състав трябваше да си направи отвод.  Д-р Монов припомни, че Полфриймън е поискал по време на гледането на мярката му за неотклонение след убийството на сина му Андрей, искал порно канали на телевизиора си в затвора. \"Всичко беше добре разиграно и добре подлатено финансово\", коментира д-р Монов. На 28-ми декември 2007-ма година австралиецът Джок Полфрийман убива студента по право Андрей Монов. Наръгва го с нож. Пробожда белия дроб и сърцето му. За престъплението Полфрийман е осъден на 20 години лишаване от свобода. Дължи и 400 хиляди лева обезщетение. Преди седмица обаче е освободен предсрочно от Софийския апелативен съд. На излизане от затвора поздрави заместник-директора, който в седем страници описа провиненията на Полфрийман зад решетките.", "date": "2019.09.29", "title": "Бащата на убития от Полфрийман: Съставът, който го пусна, не е независим"}
{"url": "https://www.24chasa.bg/novini/article/7680765", "text": "В страницата си във фейсбук лидерът на ВМРО, министър на отбраната и заместник министър-председател на Република България Красимир Каракачанов публикува пространствен коментар по повод предстоящите срещи във връзка с европейското бъдеще на Македония. Ето текста: На 17 октомври предстои Европейски съвет, на който се очаква лидерите на страните от ЕС да вземат решение за начало на преговори за членство на Македония и Албания в ЕС. България винаги е имала принципна позиция в подкрепа на Македония както по отношение на нейната евроатлантическа интеграция, така и на нейната стабилност и териториална цялост. Тази подкрепа е била винаги ясна, но и обвързана с това каква политика спрямо България се води в съседна Македония и дали тя отговаря на принципите на ЕС за добросъседство и най-вече на българските национални интереси. За нас от двете страни на Деве баир са живеели и живеят хора, споделящи обща история, общи герои, обща култура и език. Насила разделени от повратностите на историческите събития тези хора днес живеят в две различни държави. В продължение на десетилетия, чрез насилие и терор, вдъхновени от Кралска Югославия, Сталин и Тито бе направено всичко, за да бъде сломена българската идентичност на македонските българи и подменена с новосъздадена македонска. Този македонизъм по своята същност е основно антибългарски, целящ манипулативната и гротескна подмяна на историята, на всичко българско и показването на България и българите като завоеватели, окупатори, фашисти и душмани. За съжаление след края на Югославия този антибългарски македонизъм не само не изчезна, а се превърна и в държавната идеология и доктрина на новата независима държава Република Македония. Кулминация на антибългарската истерия и потресаващи исторически манипулации и лъжи бяха достигнати по време на управлението на Никола Груевски. Най-крещящата от всички манипулации е именно тази, че Груевски беше председател на партия носеща името ВМРО - която исторически е била винаги най-силният стожер на българщината. С идването на власт на Зоран Заев ние имахме надежда, а и обещания, че ще има промяна в този антибългарски наратив и че историята ще бъде най-сетне казана такава, каквато е. В подписания на 1 август 2017 г. Договор за приятелство и добросъседство между Македония и България всъщност най-важният елемент е клаузата за Обща история. За разлика от гърците ние се съгласихме да гледаме на историята ни с Македония като на Обща, естествено при условие, че ясно бъдат казани фактите - на база на артефакти и оригинални документи - за българската същност на Цар Самуил като Цар на България, българската идентичност на цяла плеяда възрожденци като Григор Пърличев, Райко Жинзифов, братя Миладинови, Кузман Шапкарев, всички революционери като д-р Христо Татарчев, Гоце Делчев, Дамян Груев, Борис Сарафов, Васил Чекаларов, Гьорче Петров, ген. Александър Протогеров, Тодор Александров, Иван Михайлов и много други. Всички те са се определяли сами като българи, имали са българска национална и етническа идентичност за себе си, говорели са и писали на български книжовен език и са оставили след себе си хиляди страници документи, писма и мемоари, казващи сами за себе си това. Същото важи и за събития като Илинденско-Преображенското въстание, организирано и предвождано от българи, за ВМРО - организация създадена и ръководена от корави българи, бореща се свободата на Македония, но най-вече за нейната българщина. Това е лесно проверимо и доказуемо, включително в архивите на Държавния архив на Македония. Хора и партии в Македония, които си мислят нещо друго по отношение на историческата ВМРО и нейните ръководители, или живеят в някаква странна щизофрения, или са тотално неграмотни, неуки и неписмени. Има и трети вариант всъщност - работят по белградска агенда. Но да се върнем към фактите - беше създадена смесена историческа комисия с професионални историци от двете ни страни, на която беше даден мандат да намери в бързи срокове този общ и честен прочит на общата ни история и това да залегне в учебните материали, които се преподават в училищата. Тази комисия съществува вече от почти 2 г, но резултатите от работата ѝ, ако въобще има такива, са крайно разочароващи. Вината за това е изцяло на македонската страна, която постоянно бави темпото, прави обструкции и се опитва всячески да преиначава значението на оригиналните исторически документи, като постоянно ги тълкува и „обективизира“ от днешна гледна точка. Всичко това се прави с една-единствена цел - да не се допусне по никакъв начин „признаване“ на каквато и да е българска идентичност, на която и да е историческа личност от Македония. Македонските историци в комисията са отдадени цялостно на това да защитят максимално титовата и антибългарска конструкция на македонизма. Последните няколко заседания на Комисията са тотална катастрофа и това беше констатирано и от самите нейни членове. Македонските историци, а за съжаление и политици като самите Заев или президента Пендаровски, вече дори не говорят за Обща история, а за преплетена и споделена – такава, каквато имали и с всички останали държави на Балканите. Пендаровски дори си позволи да охули паметта на Гоце Делчев, сравнявайки го с обикновен опортюнист и нагаждач, който се е декларирал българин, само защото обстоятелствата около него били такива. Същото го каза и по отношение на стотиците хиляди български граждани в Македония, които за него са очевидно лъжци и измамници. На няколко пъти през последната година държавата България, българският премиер и аз самият подканвахме приятелски и загрижено както Комисията, така и държавните ръководители в Скопие да преосмислят техния подход. Уви, реакцията и последствията бяха точно в обратната посока. Днес ясно мога да констатирам дълбокото си разочарование, че Договорът за приятелство и неговата основна и най-важна точка - Общата история, не е изпълнен, не се изпълнява и няма индикации за неговото изпълнение. Подписването и изпълнението на този Договор бе условието за безрезервната подкрепа от страна на България за Македония за членството ѝ в НАТО и ЕС. Благодарение на този Договор и нашата подкрепа Република Северна Македония ще стане съвсем скоро член на НАТО. Нашата подкрепа беше в аванс, без резултати по отношения на Договора. Подадохме рака и бяхме излъгани. Затова отново повтарям – само след дни, на 17 октомври, предстои Европейски съвет, на който България трябва да реши дали да подкрепи Македония, за да ѝ бъде дадена дата за начало на преговори за членство в ЕС. Това решение зависи както от всички държави членки, така и от всяка от тях поотделно. Решението ще се вземе само с абсолютно мнозинство. Дори и само една държава да бъде против, решение не може да бъде взето. Както беше ясно заявено от премиера Борисов по време на официалното му посещение в Скопие на 1 август тази година, България ще продължи да подкрепя Македония само при резултат на Комисията до тогава. Този добронамерен съвет очевидно не бе послушан, а бе посрещнат с насмешка и подигравка. На 14 и 15 октомври пък предстои и поредното заседание на Историческата комисия. Не съм оптимист, че македонската страна ще успее да надмогне себе си и излезе с резултат, който да позволи на България да продължи да ги я подкрепя. Дано се лъжа!", "date": "2019.09.29", "title": "Каракачанов: Не съм оптимист, че македонската страна ще надмогне себе си. Дано се лъжа"}
{"url": "https://www.24chasa.bg/novini/article/7680776", "text": "Публикуването на стенограмата на телефонния разговор между президентите на САЩ и Украйна Доналд Тръмп и Владимир Зеленски показа, че е опасно да се преговаря с Вашингтон. Това действие на САЩ променя формата на отношенията между държавите, заяви в неделя официалният представител на руското външно министерство Мария Захарова, цитирана от TACC. \"Съгласна съм с много оценки, че това публикуване на стенограмата на разговора между Тръмп и Зеленски със сигурност ще промени картината и дори не картината, но вероятно формата на отношенията между държавите, между лидерите, между политиците, предаде БТА,  Защото сега, на третия ден след този скандал, всички разбират, че е опасно да се обадите във Вашингтон, да преговаряте, да се срещнете “, каза тя в ефира на програмата „Голямата игра“ на Първи канал Захарова смята, че публикуването на телефонния разговор може да бъде урок за украинския лидер и по този начин да повлияе на ситуацията в страната. \"Ако този урок, а това е колосален политически урок, Зеленски го възприеме правилно, имам голяма надежда за това, че като цяло ситуацията в Украйна може да се развие по различен начин\", каза тя. В същото време Захарова подчерта, че Зеленски трябва да преоцени ролята на САЩ в Украйна. \"Ето така просто с едно щракване, те могат просто да сринат цялата украинска политика, както беше направено от демократите. Защото, разбира се, демократите стоят зад това. Точно по същия начин Украйна като държава може да бъде срината от американския естаблишмънт в момент, когато ще бъде удобно и необходимо“, обясни официалният представител на руското външно министерство. Захарова отбеляза също, че президентът на Украйна трябва да разчита на професионализма. „Не на лозунгите и не на PR кампаниите, които го подвеждат и го подведоха и сега, които придружаваха дейността на Порошенко, а на професионализма трябва да залага (новият украински президент)“, обясни тя", "date": "2019.09.29", "title": "Мария Захарова: Стенограмата за Тръмп и Зеленски показва опасност в преговорите със САЩ"}
{"url": "https://www.24chasa.bg/novini/article/7680820", "text": "Жена е пострадала леко при верижна катастрофа между три леки автомобили преди кръговото на Благоевград в посока София. Това съобщиха за Агенция „Фокус“ от ОДМВР – Благоевград. Движението се регулира от „Пътна полиция“ и периодично се пропускат коли в едната лента.                                                                                                                                                                                                                                                                                                                                ", "date": "2019.09.29", "title": "Верижна катастрофа на Е-79, жена е пострадала"}
{"url": "https://www.24chasa.bg/novini/article/7680839", "text": "Консервативната Австрийска народна партия (АНП), водена от своя председател и бивш канцлер Себастиан Курц, печели 37% от гласовете в неделя на предсрочните избори в Австрийския национален съвет (долна камара на парламента), според екзитпола на австрийския телевизионен канал OE24.TV, цитиран от TACC. Социалдемократическата партия на Австрия (СДПА) печели 23% от гласовете и заема второ място. Дясната Австрийска партия на свободата, бивш коалиционен партньор на АНП, печели 17% от гласовете и остава на трето място, предаде БТА.  Четвъртата е Партията на зелените с 12% от гласовете, партията \"Нова Австрия\" е на пето място с 8% от гласовете. Австрийското министерство на вътрешните работи, което отговаря за организирането и провеждането на изборите, ще представи окончателните резултати в следващите дни, като вземе предвид гласовете на австрийците, изпратени по пощата.", "date": "2019.09.29", "title": "Австрийската народна партия на Себастиан Курц печели изборите в Австрия"}
{"url": "https://www.24chasa.bg/novini/article/7680843", "text": "Ако Министерският съвет (МС) не отложи въпроса за членството на Македония, докато тя не изчисти историята от фалшификации, ВМРО ще напусне управлението. Това стана ясно от думите на вицепремиера и лидер на партията Красимир Каракачанов в ефира на \"Неделята на NOVA\". Той ще поиска правителството да излезе с такова решение преди 17 октомври, когато предстои Европейски съвет, на който се очаква лидерите на страните от Европейския съюз да вземат решение за начало на преговори за членство на Македония и Албания в ЕС. Решението ще се вземе само с абсолютно мнозинство. Дори и само една държава да бъде против, решение не може да бъде взето. „Причината не е само изказването на Пендаровски, а заради цялата политика, която Македония води. Тя не изпълнява договора за добросъседство. Активно работих за сключването му ”, заяви Каракачанов. Каракачанов заяви, че в случай че МС отхвърли подобно решение, депутатите на ВМРО ще напуснат мнозинството. По-рано в позиция по темата във Фейсбук Каракачанов написа, че е скептичен за македонската страна ще надмогне себе си и ще изчисти фалшификациите. По повод липсата на резултат от работата на българо-македонската комисия, която имаше задача да постигне общ прочит на историята ни в учебниците. \"Тази комисия съществува вече от почти 2 г, но резултатите от работата ѝ, ако въобще има такива, са крайно разочароващи. Вината за това е изцяло на македонската страна, която постоянно бави темпото, прави обструкции и се опитва всячески да преиначава значението на оригиналните исторически документи, като постоянно ги тълкува и „обективизира“ от днешна гледна точка. Всичко това се прави с една-единствена цел - да не се допусне по никакъв начин „признаване“ на каквато и да е българска идентичност, на която и да е историческа личност от Македония. Македонските историци в комисията са отдадени цялостно на това да защитят максимално титовата и антибългарска конструкция на македонизма. Последните няколко заседания на Комисията са тотална катастрофа и това беше констатирано и от самите нейни членове\", написа в профила си Каракачанов.", "date": "2019.09.29", "title": "Ултиматум: ВМРО напуска властта, ако подкрепим Македония за членство в ЕС"}
{"url": "https://www.24chasa.bg/novini/article/7680657", "text": "Пожар избухна днес на централната железопътна гара \"Ал Харамейн\" в саудитска град Джеда, съобщи Ройтерс, позовавайки се на службата за гражданска защита. Пожарът е тръгнал от покрива на жп гарата. Засега няма данни за ранени, се посочва в съобщението на гражданската защита в Туитър, посочва БТА,. Високоскоростните влакове, движещи се по тази линия с дължина 450 км., в която бяха вложени 6,7 милиарда евро (7,3 милиарда долара), свързват двата свещени града за мюсюлманите - Мека и Медина - с град Джеда на крайбрежието на Червено море. Високоскоростната жп линия бе открита през септември миналата година, припомня Ройтерс.", "date": "2019.09.29", "title": "Пожар избухна на жп гара в Джеда, която свързва с Мека и Медина"}
{"url": "https://www.24chasa.bg/novini/article/7679745", "text": "Най-големият проблем на българския туризъм, от който произлизат всички останали проблеми, е, че летният сезон е твърде кратък. У нас морските плажове, които са не повече от 250 чисти километра, могат да се използват най-много от началото на юни до края на август. Идеите по морето и във вътрешността на страната да се развива културен и конгресен туризъм извън тези месеци изисква много инвестиции. Преди няколко месеца депутатите се опитаха чрез промени в закона да регулират къмпингите по морето, в горски и в земеделски територии. Докато се напишат наредбите за тях обаче, ще дойде другото лято. Всъщност и сега във вътрешността на страната има много първокласни къмпинги, които се радват на масирани посещения от българи и чужденци, въпреки че никой никога не е рекламирал навън България като място за къмпингуване. При това те могат да се използват значително по-дълго време, отколкото един морски хотел – от април до края на октомври. На около 20 км южно от Велико Търново през 2016 г. отвори нов къмпинг по немски проект и с инвестиция от 4,2 млн. лв. на търновския предприемач Любен Велчев. Разположен  до историческия Къпиновски манастир “Св. Николай Чудотворец”, комплексът вече е привлякъл любители на природата от над 40 националности. Често под вековните дървета отсядат румънци, германци, белгийци, холандци, англичани. “В последните 2-3 г. обаче имаме и посетители от далечни и доста по-екзотични държави - Бразилия, Нова Зеландия, Португалия, Австралия, Аржентина, Канада, САЩ и др. От общи работници и автомонтьори до IT специалисти, професори и мениджъри в големи международни фирми. През годините сме имали и знаменитости от България. Къмпинг туризмът е за всеки”, казва мениджърът Георги Дадов, който движи бизнеса от 4 г. Най-интересното в него са дървесните палатки. Хамако-къщите висят на 1,5 м над земята. Затова максимата на къмпинга е “Ако всички ние висим по дърветата, те няма как да бъдат отрязани”. От сезон 2019 на разположение на гостите са и горски къщи, има и стационарни каравани под наем. Зоните за палатки, кемпери и каравани и сезонните къмпинг парцели са с ток и вода. Изградена е съвременна сграда със санитарни помещения, туристическа кухня и перално помещение. Има площадка за игра и игрища за различни видове спорт, пътеки за разходка, а двата басейна са оборудвани със системи за подгряване на водата, така че да е приятна и в ранните планински сутрини. Тази година имали румънски гости, които идвали три пъти в рамките на сезона, а имали и гости от Холандия и Полша, които вече ги посещават трети пореден сезон. Често оставали за над две седмици, а някои се възползвали от предложението за “сезонен къмпинг парцел” и базирали каравана или палатка почти за целия сезон. Миналата година германец останал край Къпиновския манастир около 2 месеца, като работел дистанционно от къмпинга. Къмпинг  е изграден през 2011 г. от Христо Симеонов. Той е работил над 10 г. в САЩ и Западна Европа, когато решава да направи такъв обект върху своя собствена земя. Мястото за отдих е разположено върху 7,5 дка в непосредствена близост до водата. Работи от април до края на септември и предлага места за палатки, кемпери и каравани, дава и под наем. Има електричество, тоалетни и душове, изводи за ток и вода, безжичен интернет, както и покрити площи в случай на лошо време. По желание на гостите могат да се осигурят дърва за огрев, хладилни витрини, приготвяне на барбекю, автобусен транспорт, туристически гидове. Освен това на посетителите се предлагат под наем каяци и велосипеди, те може да се включат в организирани разходки с водни колела, велопоходи и планински преходи. Почиващите сами се грижат за чистотата и трябва да събират и изхвърлят отпадъците. Христо Симеонов обясни, че гостите му са предимно български семейства - със и без деца, от страната, както и чуждестранни туристи предимно от Германия и Холандия. Къмпингът край язовир “Батак” е първият у нас сертифициран от немската компания ADAC. се изгражда и предстои да отвори врати в близко време и първият спа къмпинг у нас и на Балканите, съобщи говорителят на общинската администрация във Велинград Бояна Кирилова. Ще има три минерални басейна и лечебни процедури с минерална вода. Модерен  екокъмпинг е изграден  Има кухня, столова с изглед към язовира, паркинг, ток, вода, шест самостоятелни санитарни възела. Гостите разполагат с пералня, барбекю, детска площадка, безжичен интернет, кабелна телевизия. Построен е през 2016 г., а заради големия интерес на туристите общината планира да построи и втори. Водоемът е богат на риба - костур, шаран, кефал, уклей, червеноперка, пъстърва. Бреговата ивица е около 22 км и по протeжението ѝ извън къмпинга общината е поставила сковани маси със столове, дъсчени тоалетни, кошчета за боклук за удобство на туристите. Обичайна гледка край язовира до другия бряг в Сърница е как мъжете ловят риба, а жените берат гъби и диворастящи плодове от склоновете наоколо. Някои варят и сладко направо на брега на язовира. Има и къмпинги, плод на чист ентусиазъм.   група приятели в момента изграждат кът за отдих На поляната, любима на тукашните рокери, бяха построени беседка с дървени маси и скамейки, както и две барбекюта. Вежлива, но иначе строга табела напомня на гостите: “Колко е красиво, когато е чисто около нас!”, а общината постави контейнер за битови отпадъци. Неформално сдружение на двайсетина млади семейства, приятели още от деца, когато са танцували в местния танцов ансамбъл “Детелини”, дало идеята. Те продължават да бъдат заедно и сега, когато вече са семейни с деца. Сред тях има пожарникар, полицай, кинезитерапевт. Запалили се по идеята сами да си направят кът за отдих по време на миналогодишния коледен базар, организиран от тях. Присъединили се и няколко коледарски групи, които по традиция обикалят домовете. Така от раз събрали към 4 хиляди лева за каузата си, после продължили с доброволен труд. Общината предоставила дървен материал, местна фирма осигурила бетон и с общи усилия мястото край Тунджа било облагородено и станало приятно за кратка почивка и пикник сред природата. То е все още далеч от разбиранията за къмпинг, но е въпрос на инициатива да се докарат ток и вода, да се изградят тоалетни и баня и всичко необходимо за едно съвременно място за почивка. Къмпинг “4-и километър” е най-известният край Пловдив. Създаден е още преди Втората световна война. От 1998 г. е собственост на хотелиера Радослав Бозуков. “Къмпингът разполага с 10 бунгала, австрийски тип. Правени са със сандвич панели през 70-те години на миналия век. Част от тях са реновирани”, обяснява той. Постройките са разположени в гъста гора. Оборудвани са с всичко необходимо - спални, легла, сателитна телевизия, Wi-Fi. Рецепцията и барът към нея работят денонощно. “4-и километър” е мястото, предпочитано от феновете на рока, които всяка година идват под тепетата от цялата страна и отсядат за по няколко дни. Цените са по-ниски, отколкото в градски хотел. В къмпинга пристигат и много чужденци с каравани на път за Черноморието ни.", "date": "2019.09.29", "title": "Къмпинги разтягат сезона от април до октомври"}
{"url": "https://www.24chasa.bg/novini/article/7680663", "text": "Папа Франциск порица днес \"културата на удобството\", която води до безразличие към съдбата на миграцията по света и бежанската криза, предадоха АП и ДПА, цитирана от БТА.  На отслужената от него литургия по повод Световния ден на мигрантите и бежанците папата каза, че \"ние не бива да бъде безразлични към трагедията на старите и новите форми на мизерия, на безрадостната изолация, оскърбления и дискриминация\" към онези, които \"не принадлежат на нашата група\". Франциск заклейми лицемерието в световната оръжейна търговия. Според думите му повечето оръжия, разпалили войни, са произведени и продадени в други райони, които после не желаят да приемат бежанците, появили се от тези конфликти. Главата на Римокатолическата църква подчерта, че християните имат \"нравствения дълг\" да помагат на мигранти, бежанци и други изпаднали в беда хора. \"Бог е особено загрижен за чужденците, вдовиците и сираците, защото те са безправни, изолирани и маргинализирани\", каза той. \"Има една истина, която боли: Този свят става все по-елитарен и жесток спрямо низвергнатите\". Самият Франциск е потомък на италиански имигранти в Аржентина. На литургията на площад \"Свети Петър\" присъстваха мигранти и бежанци от конфликти на различни места по света. След литургията бе открита бронзова скулптура, изобразяваща мигранти, скупчени в лодка.", "date": "2019.09.29", "title": "Папа Франциск осъди \"културата на удобството\""}
{"url": "https://www.24chasa.bg/novini/article/7680866", "text": "Арестуван е бащата на 19-годишния младеж, който причини тежката катастрофа в Пловдив. При пътния инцидент загинаха двама младежи – на 16 и 19 години. Зад волана e бил техен 19-годишен приятел без книжка. Той се е движел с висока скорост. Катастрофата става на кръстовището на булевард „Марица” и „Източен”, където автомобилът се удря в уличен стълб. Първоначално бе съобщено за една жертва, но по обед в коритото на реката бе намерено тялото и на друг младеж, загинал при катастрофата. Инцидентът е станал тази нощ около 2 ч. Лек автомобил се врязва с голяма скорост в уличен стълб, младеж загива на място, други двама, които са се возили в колата, са откарани в болница. На сутринта хора от \"Столипиново\", откъдето са младежите, разбират, че в колата се е возело още едно момче, което липсва. Девет часа след тежкия инцидент, в обраслото с гъста растителност на корито на река Марица хора от Столипиново намират тялото на 16-годишното момче, което е изхвърчало при удара от колата. Веднага след намирането на тялото на второто загинало момче около Марица се струпаха хора от Столипиново, възникна напрежение и недоволство заради късното откриване на втората жертва. От полицията съобщиха, че в момента на катастрофата не са имали информация, че в колата са пътували четирима. Затова и не са издирвали друг пострадал. Причината за тежката катастрофа е висока скорост, с която се е движил автомобилът. Водачът не е могъл да го овладее. В болницата му е взета проба за алкохол и наркотици, чакат се резултатите", "date": "2019.09.29", "title": "Арестуваха бащата на 19-годишния младеж,\nпричинил тежката катастрофа в Пловдив"}
{"url": "https://www.24chasa.bg/novini/article/7680884", "text": "Делото за отвлеченото през миналото лято и държано 20 дни в плен момиче от Добрич влиза в съда. Изготвен е обвинителният акт срещу задържания Мариян Дяков, а делото е насрочено за разглеждане за началото на ноември месец. Срещу него са повдигнати три обвинения – за разпространение на наркотици, отвличане и насилие върху жертвата си, предаде  18-годишното момиче беше открито в дома на задържания през юли миналата година в изключително тежко състояние и с опасност за живота. По тялото ѝ бяха открити редица наранявания, а разследването показа, че девойката е била системно дрогирана и държана без храна и вода в продължение на 20 дни. Тези факти припомни окръжният прокурор на Добрич Златко Тодоров и уточни: \"Делото е приключено, обвинителният акт е изготвен и е внесен в Окръжния съд в Добрич, и е насрочено вече за разглеждане\". Делото е насрочено за началото на ноември месец, обвиняемият е въведен в затвор.", "date": "2019.09.29", "title": "Делото за отвлеченото през миналото лято момиче от Добрич влиза в съда"}
{"url": "https://www.24chasa.bg/novini/article/7680871", "text": "Джентълмени с папийонки обиколиха София със своите мотори и така се присъединиха към една от най-ефективните световни акции в полза на мъжкото здраве. В неделя, в 11,00 часа, пред храма “Свети Александър Невски” се събра внушителна група от над 200 ретро мотори и класическата “Веспа”. Те впечатлиха с елегантност, която иначе е необичайна за рокерите в черно. Мъжете преминаха по булевардите “Драган Цанков” и “Черни връх”, стигнаха до квартал “Симеоново” и отново се върнаха пред църквата, която е символ на българската столица. Така държавата ни се включва за четвърта година в инициативата, която се провежда всяка последна неделя на септември. Освен София още 700 града по света в неделя бяха домакини на кампанията, в която се включиха 112 хиляди мъже.  Ракът на простатата е широко разпространен проблем сред мъжете над 50 години. Тревожната статистика показва, че над 1 милион представители на силния пол чуват диагнозата рак на простатата, а около 9% от смъртните случаи при заболелите е именно при онкологично заболяване на простатата. Gentleman`s ride стартира в Австралия през 2012 г., а към днешна дата в нея се включват хиляди мъже от целия свят, които всяка година правят благотворителни обиколки с мотори в последната неделя на септември. Към участниците има и изисквания - да бъдат елегантно облечени джентълмени и с ретро мотори. Със стилната инициатива джентълмените успели да съберат над 5 милиона долара за целите на инициативата, очаква се скоро да набъбне до 7 милиона долара. Само в България сумата, която участниците са прибавили за кампанията, е около 4 хиляди евро. Средства се даряват само чрез официалния сайт на кампанията www.gentlemansride.com. Там се регистрират и самите участници. Movember е най-голямата фондация за мъжко здравеопазване и финансира научно изследователска дейност за съвременно лечение.  ", "date": "2019.09.29", "title": "Джентълмени с папийонки на мотори събираха пари за болни от рак на простатата"}
{"url": "https://www.24chasa.bg/novini/article/7680930", "text": "Протестиращи от Благоевград срещу Стратегията за детето предизвикаха сериозно задръстване на кръговото кръстовище, което свързва главен път Е 79 с автомагистрала \"Струма\". Организаторите не са имали разрешение да излизат на международния път, но въпреки това са го блокирали за кратко, пресичайки го като пешеходци, предаде  След като били разпръснати от полицията, недоволните се качили в автомобилите и се насочили към кръговото кръстовище, излизащо на автомагистралата, като с движение в кръг причинили огромни задръствания. Изпратените допълнително служители на полицията успели да овладеят напрежението и не се е стигнало до сблъсъци. Трафикът е изключително натоварен, образуват се тапи между Симитли и Благоевград.", "date": "2019.09.29", "title": "Протестиращи от Благоевград предизвикаха сериозно задръстване на кръгово кръстовище"}
{"url": "https://www.24chasa.bg/novini/article/7680939", "text": "Бреговата охрана на Либия спаси 71 нелегални мигранти в Средиземно море, се казва в съобщание на либийския флот, контролиран от правителството на националното съгласие в Триполи. По данни на либийския клон на Върховния комисар на ООН за бежанците, надуваема лодка, превозваща най-малко 50 мигранти, се е преобърнала в открито море край бреговете на Либия. Спасените мигранти са били доставени в пристанищния град Хомс, предаде   В същотко време три групи мигранти, общо към 80 души, достигнаха до италианския остров Лампедуза, откъдето ще бъдат изпратени в център за настаняване и регистрация. От няколко седмици броят на мигрантите, дебаркиращи по южното крайбрежие на Италия, съществено се увеличи заради хубавото време и спокойното море, съобщават италианските медии.", "date": "2019.09.29", "title": "Бреговата охрана на Либия спаси 71 нелегални мигранти в Средиземно море"}
{"url": "https://www.24chasa.bg/novini/article/7680944", "text": "Земетресение с магнитуд 7,2 по Рихтер разтърси крайбрежието на Чили, съобщи Геоложкият институт на САЩ, цитиран от  Епицентърът на труса с дълбочина от десетина километра е на 134 километра западно от град Талка - на югозапад от столицата Сантяго. Няма данни за щети и жертви. Тихоокеанският център за предупреждение увери, че няма опасност от цунами, съобщава Ройтерс.", "date": "2019.09.29", "title": "Земетресение с магнитуд 7,2 по Рихтер разтърси крайбрежието на Чили"}
{"url": "https://www.24chasa.bg/novini/article/7680954", "text": "Инспекцията по труда в Ловеч е установила значителен брой нарушения в работата с опасни вещества в няколко предприятия в региона, предаде  Проверките са установили 363 нарушения на трудовото законодателство. Повечето от тях са свързани с осигуряването на здравословни и безопасни условия на труд. Основните нарушения са незаведени картотеки с информационни листове за безопасност при използваните опасни химически вещества. Не са проведени обучения и инструктажи на работещите с такива опасни вещества. Не се извършва и медицинско наблюдение. От Инспекцията по труда са съставили актове на нарушителите.", "date": "2019.09.29", "title": "Нарушения в работата с опасни вещества в няколко предприятия в Ловешко"}
{"url": "https://www.24chasa.bg/novini/article/7680854", "text": "Личният телохранител на саудитския крал Салман е бил прострелян и убит. Инцидентът станал по време на личен спор в дома на негов приятел в град Джеда, където правителството се мести за летните месеци, съобщи саудитската държавна телевизия. Генерал-майор Абдулазиз ал Фагам бе наричан пазителят на кралете. От над 25 години той служи на саудитската монархия като личен бодигард на покойния крал Абдула, а сега и на настоящия крал Салман. Генералът има репутация на един от най-добрите телохранители в света. Лицето на Ал Фагам често се виждаше на снимките заедно с крал Салман, тъй като той неотлъчно придружаваше монарха на всички срещи, включително при неотдавнашната визита на премиера на Ирак Адил Абдул-Махди. Бодигардът заминал за Джеда, за да посети приятеля си Турки бен Азиз ас Сабти. В дома му се скарал с един от гостите - Мамдух бен Машал ал Али, който излязъл от къщата. Малко по-късно Ал Али се върнал с оръжие и открил безразборна стрелба по всички, които били там. Охранителят на краля бил тежко ранен и починал в болница. Ранени са били един саудитец и филипински работник в имението на домакина. Когато на местопроизшествието пристигнала полиция, извършителят отказал да се предаде и бил застрелян. В резултат на избухналата престрелка били ранени общо петима полицаи. Смъртта му предизвика вълна от съчувствие от саудитците в социалните медии. “Почивай в мир, герой... През последните 10 години съм видял само добро и лоялност от теб... Не мога да проумея, че няма да те виждам повече”, написа в туитър старши съветникът на Кралския съд Турки ал Шейх. ", "date": "2019.09.29", "title": "Най-добрият бодигард в света застрелян след спор с приятел"}
{"url": "https://www.24chasa.bg/novini/article/7680961", "text": "Председателят на Народното събрание и депутат от Кърджали Цвета Караянчева се включи дистанционно по телефона в предизборната кампания на ГЕРБ в родопския град. \"За първи път от 12 години тялом не съм на откриването на предизборната кампания на ГЕРБ. В момента съм под \"домашен арест\" заради травма, от която се възстановявам. Непривично за мен е да говора пред вас без да ви гледам в очите, но знам че се чуваме със сърцата си и това ми вдъхва сили\", заяви Караянчева по време на митинг концерт, организиран в кърджалийския парк \"Простор\". На него бяха представени кандидатът за кмет на община Кърджали от ГЕРБ Никола Чанев, кандидатите за общински съветници и кандидатите за кметове на населени места в общината. Караянчева заяви, че за нея денят е специален, защото стартира не просто предизборната кампания на ГЕРБ, а началото на края на едно 16-годишно монопартийно управление, което е обезобразило града и го е превърнало в джунгла. \"Говоря не като председател на Народното събрание, не като депутат, а като Цвета от Кърджали. Цвета, която познавате, Цвета, която живее на вашата улица, цвета, която пазарува вот вашия магазин и също като вас понася тъмнината, мръсотията, дупките и бездомните кучета. Време е да кажем \"Стига\" на това клиентелистко и порочно правление на община Кърджали. Управление, което злоупотреби с търпението ни, което проигра настоящето ни, уби чувството ни за справедливост и открадна надеждите ни за по-добър живот\", каза още Цвета Караянчева. Тя допълни, че целта е победа за Кърджали с краен срок 27 октомври с номер 43 в бюлетината. \"През последните 16 години Кърджали не просто тъпчеше на едно място, Кърджали вървеше назад. Времето за прошка изтече, време е за промяна. Страхувам се, че ако оставим любимия на всички ни град още 16 години в ръцете на шепа новобогаташи, ще бъде късно\", заяви кандидатът за кмет на Кърджали Никола Чанев. Той допълни, че по време на кампанията ще се срещне с много хора и ще обясни на всеки не само какви са проблемите на Кърджали, но и как смята да ги реши. Кандидатът за кмет посочи и основните приоритети, по които ще работи. \"В рамките на една година ще решим проблема с осветлението. И не така както се решава в момента предизборно, а окончателно. За една година ще направим качествено нов начин на сметосъбиране, за да бъде града ни светъл и чист. Поетапно, улица по улица, тротоар по тротоар в кварталите и центъра ще решим по-голямата част от този проблем. От първият ден поемам пред вас ангажимента да изхвърлим от общината тъмните кръгове, които точат нейните ресурси. Защото именно заради тези тъмни кръгове ние получаваме тъмнина и мръсотия\", каза Никола Чанев. Той пое ангажимент, ако бъде избран за общински кмет всяка година от мандата да да изгражда по една детска площадка и да построи нова детска градина в най-големия кърджалийски квартал \"Възрожденци\". Чанев обеща още да съдейства за създаването на нови и по-добре платени работни места чрез развитието на съществуващата и изграждане на нова индустриална зона. \"Ще ви обещая само едно - работа, работа и пак работа\", завърши Чанев. Той представи пред насъбралите се кърджалийци кандидатите на ГЕРБ за кметове на населени места и листата с кандидатите за общински съветници на партията. Митингът продъл с концерт на една от най-популярните български певици Тони Димитрова.", "date": "2019.09.29", "title": "Караянчева се включи дистанционно в предизборната кампания на ГЕРБ в Кърджали"}
{"url": "https://www.24chasa.bg/novini/article/7680654", "text": "При преустрояване на автогара в Ексетър, Англия, строители са се натъкнали на необичайни конструкции, наподобяващи военно укрепление, съобщава в. \"Метро\", цитиран от БТА. За по-подробно изследване са били поканени археолози от организацията Cotswold Archaeology, които са се заели с разкопките. Проучването е установило, че структурите под автогарата се явяват римски форт. На мястото на разкопките са открити и местни монети и керамика. Известно е, че около 55 г. след Христа в Ексетър е основана римска крепост, проправяща пътя за създаването на град, който по-късно става регионална столица на Югозападна Англия. Под модерната градска катедрала през 70-те години на миналия век са открити няколко римски сгради, включително баня.", "date": "2019.09.29", "title": "Археолози откриха древен римски форт\nпод автогара във Великобритания"}
{"url": "https://www.24chasa.bg/novini/article/7680641", "text": "Роботизирана риба е в състояние да плаши и стресира инвазивен вид до степен, в която нашествениците губят тегло в лабораторни експерименти. Откритието означава, че подобни роботи могат един ден да помогнат за справянето с вредители в природата, съобщиха Инсайд сайънс и БТА. Авторите на изследването са насочили внимание към гамбузията (Gambusia affinis) - вероятно най-разпространената сладководна риба в света. Тези дребни, издръжливи и изключително агресивни риби са въведени в редица води в началото на 20-ти век, за да поглъщат ларвите на комари. Представителите на вида могат да изяждат дневно до 167% от телесното си тегло. Въпросните риби често надделяват над местни популации на риби и земноводни и допринасят за упадъка им. \"Гамбузиите са навсякъде. Да се опитваме да ги ловим на ръка е все едно да пробваме да изгребем океана с лъжица. От друга страна, ако поставим мрежи, в тях вероятно ще попаднат много други видове. Така рискуваме по-скоро да навредим на околната среда, отколкото да сме полезни\", казва Маурицио Порфири от изследователския екип от Нюйоркския университет. Вместо това Порфири и колегите му са потърсили начин да контролират инвазивните гамбузии, като влияят върху поведението им, използвайки роботизирани риби. Изследователите са създали робот, чието силиконово тяло е оформено и оцветено така, че да наподобява Американски големоуст бибан, основния хищник за гамбузиите. Поставяйки групи от инвазивния вид в компанията на механичната реплика, учените са проверили как реалистичният робот се държи сред тях. Мнимият хищник е проектиран така, че да изглежда като заплаха единствено за гамбузиите, без да оставя никакъв друг отпечатък върху околната среда. Очаквано гамбузиите, изложени на агресивното поведение на робота, наподобяващ реален хищник, са показали най-много страх. Рибите освен това са отслабнали, което предполага, че са стресирани и имат по-ниски запаси от мазнини. Екземплярите с по-ниски енергийни запаси е по-малко вероятно да продължат възпроизводството си или да оцелеят дълго в природата. \"Ние не убиваме риби и не планираме да го правим. Целта ни е селективно да стресираме \"лошите момчета\", така че те да бъдат по-малко проблематични за местните и застрашените видове. Надяваме се, че в резултат на този стрес гамбузиите ще се възпроизвеждат по-малко и броят им ще намалява с течение на времето на места, където не би трябвало да присъстват\", казва Порфири. ", "date": "2019.09.29", "title": "Роботи могат да плашат и стресират инвазивни видове"}
{"url": "https://www.24chasa.bg/novini/article/7680646", "text": "Опозиционният кмет Екрем Имамоглу заяви, че не е бил поканен на извънредния съвет след земетресението в Истанбул, което разлюля града със сила 5,7 по скалата на Рихтер, предавата АФП и  . Трусът предизвика леки щети, евакуация и паника сред населението на най-големия турски град. Според официални данни осем души са били леко ранени. Турските власти проведоха среща, която беше организирана от вицепрезидента Фуат Октай, за да излязат с извънреден план след земетресението. Имамоглу, който беше избран за кмет на Истанбул през юни, е член на опозиционната „Републиканска народна партия“. Той заяви, че не е присъствал на съвета, понеже не е бил поканен. „Искам да се свържа с държавните служители. Изборите свършиха, те са зад нас. Приоритетът за мен е земетресението. Нека вземем мерки заедно“, заяви той. Първоначалните резултати от местните избори, които трябваше да поставят Имамоглу на кметския пост бяха обявени за невалидни и нагласени от управляващата партия на президента Реджеп Тайип Ердоган \"Партия на справедливостта и развитието\", но той спечели решително проведените повторни избори през юни.", "date": "2019.09.29", "title": "Кметът на Истанбул не е бил поканен на извънредния съвет след земетресението в града"}
{"url": "https://www.24chasa.bg/novini/article/7680651", "text": "Възстановен е нормалният режим на работа от турска страна на ГКПП,,Дерекьой -Малко Търново'' и ГКПП \"Хамзабейли-Лесово\" към входа за България, като в момента турските власти се опитват да компенсират възникналото по-рано забавяне. Това съобщиха от пресцентъра на Министерството на външните работи. По информация на Генералното ни консулство в Одрин вече са отстранени всички повреди и на двата гранични пункта от турска страна. По-рано срив в системата за обработка на документи, както и проблем с електрозахранването на ГКПП \"Дерекьой-Малко Търново\", затрудниха трафика към България и причиниха опашки от изчакващи автомобили и автобуси, припомнят от Министерството. Генералното консулство на България в Одрин е в непрекъсната връзка с турските гранични и митнически власти. При необходимост от съдействие българските граждани могат да се обадят на: тел. 0090 284 214 06 17; дежурен телефон в извънработно време в работни дни - 0090 533 7396140; дежурен телефон в почивни и празнични дни - 0090 533 6298164.", "date": "2019.09.29", "title": "Възстановен е нормалният режим на работа на ГКПП \"Дерекьой -Малко Търново'\" и \"Хамзабейли-Лесово\""}
{"url": "https://www.24chasa.bg/novini/article/7680370", "text": "Самолетът, с който президентът на Кипър Никос Анастасиадис излетя от САЩ за Лондон, се върна тази нощ в Ню Йорк заради пукнатина на предното стъкло на самолета, съобщава Кипърската информационна агенция, цитирана от ТАСС и БТА. В съобщението се казва, че самолетът излетял от летище \"Джон Кенеди\" и три часа летял над Атлантическия океан, когато пилотът открил проблема и взел решение да се върне от съображения за сигурност. На борда били и намирала първата дама на Кипър Андри Анастасиадис, министърът на външните работи Никос Христодулис, говорителят на правителството Продромос Продрому и други членове на кипърската делегация. Самолетът се приземил на летище \" Джон Кенеди\" и е планирало днес да отлети отново. Анастасиадис през последната седмица бе в Ню Йорк, където участва в работата на 74-тата сесия на Общото събрание на ООН", "date": "2019.09.29", "title": "Самолетът на президента на Кипър се върна в Ню Йорк заради пукнатина на предното стъкло"}
{"url": "https://www.24chasa.bg/novini/article/7680373", "text": "Десетки българи и италианци изпълниха църквата в Калисезе, до град Чезена, за да изпратят 13-годишното българско момиче, което се самоуби на 21 септември. Българската ученичка скочи под товарен влак по линията Болоня- Анкона през нощта, след като избяга от дома си часове преди това заради кавга със семейството си. Много италиански медии съобщиха за трагичния жест на ученичката, обяснявайки го с трудния психологически период, в който се намирала. Преди години починал неочаквано и бащата на момичето. Според тях българката излязла с приятелите си вечерта и както и друг път, закъснявала. Притеснена, майка й се обадила по телефона, след което последвала бурна кавга. Така, няколко часа по-късно, или в 4,30 сутринта българката решила да сложи край на живота си. След като стигнала до гарата на град Чезена, вървяла 1 км пеша и след наближаването на един товарен влак, се хвърлила на релсите. Машинистът се опитал да удари спирачки, но влакът прегазил момичето. Заради блокирането на гарата този ден бяха анулирани всички регионални влакове, а тези между Милано, Болоня, Венеция, Анкона, Лече и Таранто регистрираха над 3 часа закъснения. Властите нямат съмнение, че жестът на момичето е извършен доброволно, тъй като при напускането на дома си оставило писмо. Смята се, че е стигнало до екстремния жест, тъй като не понасяло вечните натяквания за закъсненията си.", "date": "2019.09.29", "title": "Погребаха българско момиче, което се хвърли под влак в Италия след кавга с майка си"}
{"url": "https://www.24chasa.bg/novini/article/7680377", "text": "Ръководството на КНСБ започва срещи с работници из страната. Целта е да се видят най-сериозните проблеми на хората на труда, които не са представени в синдикати, и да се търси тяхното решение, съобщава пресцентърът на КНСБ. Инициативата, наречена Арена \"Работеща България\", започва утре в Стара Загора, а през първата седмица ще бъдат посетени още Пловдив, Варна, Бургас, Сливен, Пазарджик и Перник. Целта на Арена \"Работеща България\" е да се създаде платформа, в която работниците, дори и тези, които не членуват в синдикати, да могат да изказват искания, мнения или препоръки към останалите социални партньори, като работодатели, правителство и международни организации. Тази платформа ще бъде \"Гласът на Работеща България\", каквото беше и мотото на последния ни конгрес. Като най-голямата структура на хората на труда, КНСБ защитава всички работещи в България, не само нашите членове, заявява лидерът на Конфедерацията Пламен Димитров. Във всеки град, в който ще се състои Арена \"Работеща България\", ще има и пресконференция на ръководството на КНСБ.", "date": "2019.09.29", "title": "КНСБ започва срещи с работници из страната, търси най-сериозните им проблеми"}
{"url": "https://www.24chasa.bg/novini/article/7680337", "text": "Форум на журналистите „Един пояс, един път\" 2019 се проведе в събота в китайската столица. В рамките му беше приета конституция за платформата за сътрудничество на журналистическите организации „Един пояс, един път\" и формиране на първия президиум и секретариат на платформата, предаде Президиумът е съставен от ръководители на журналистически организации от Китай, Русия, Казахстан, Индонезия, Аржентина и Нигерия, чиито мандат ще бъде петгодишен. Платформата ще улесни международната комуникация между журналистическите организации и насърчи взаимното доверие и културния обмен между народите на различните държави, каза Джан Йеннун президент на Общокитайската асоциация на журналистите. Приблизително 60 ръководители на журналистически организации от 50 държави и региона присъстваха на форума.", "date": "2019.09.29", "title": "Форум на журналистите „Един пояс, един път\" се проведе в Пекин"}
{"url": "https://www.24chasa.bg/novini/article/7680376", "text": "Криминалисти от Горна Оряховица разследват причините за пожар, изпепелил навес в частна база в землището на Лясковец. Сигнал за огъня е получен в 04:50 часа в неделя от тел.112. Незабавно на местопроизшествието в местността \"Честово\" е изпратен екип от Районната противопожарна служба в Горна Оряховица. Огнеборците изгасили пламъците, но пожарът е унищожил навес, 1000 пластмасови касетки и кабел. За установяване причината за пожара е извикана дежурната оперативна група от районното управление на полицията в Горна Оряховица.", "date": "2019.09.29", "title": "Разследват пожар, изпепелил \nнавес в Лясковец"}
{"url": "https://www.24chasa.bg/novini/article/7680340", "text": "Доклад на Министерството на търговията на Китай показва, че продажбите на дребно в страната са имали стабилен ръст през 2018 г. За миналата година обемът им възлиза на 33,8 трилиона юана (близо 4,8 трилиона долара), с 8,9% ръст спрямо 2017 г., предаде  До края на 2018 г, броят на бизнес единиците в индустрията възлиза на 20,8 милиона, което е с 7,8% ръст на годишна база. Над половината от общо 85 листнати компании на Шанхайската и Шънджънска борса са отчели ръст на нетната печалба миналата година, а на 10 от тях са се удвоили, се казва още в доклада на министерството. Продажбите на дребно онлайн са достигнали 9 трилиона юана, с близо 24% ръст спрямо миналата година.", "date": "2019.09.29", "title": "Продажбите на дребно в Китай със стабилен ръст през 2018 г."}
{"url": "https://www.24chasa.bg/novini/article/7680425", "text": "Атмосферното налягане ще продължи да се понижава и ще бъде по-ниско от средното за месеца. През нощта срещу 30 септември ще бъде ясно и почти тихо. Минималните температури ще бъдат между 10 и 15 градуса. Утре ще е предимно слънчево и топло за края на септември. Ще духа слаб, в Дунавската равнина - до умерен, вятър от запад, в Източна България - от юг. Преобладаващите максимални температури ще бъдат между 27 и 32 градуса. Такава е прогнозата за времето на НИМХ, предаде БТА.  ще бъде слънчево. Ще духа до умерен вятър от юг-югоизток. Максималните температури на въздуха: 25-30 градуса. Температурата на морската вода е 22-23 градуса. Вълнението на морето ще бъде 1-2 бала.  ще е предимно слънчево. Ще духа умерен, по билата - и временно силен, западен вятър. Максимална температура на височина 1200 метра - около 21 градуса, на 2000 метра - около 14 градуса.  ще бъде предимно слънчево и топло за периода. През първия ден ще духа слаб, в Дунавската равнина - до умерен, северозападен вятър и дневните температури, главно в североизточната половина от страната, слабо ще се понижат. През втория ден вятърът ще се обърне от юг-югозапад и максималните температури в сряда отново ще са над 25 градуса, на отделни места ще достигат и до 30-31 градуса. Преобладаващите минимални и в двата дни ще са между 11 и 16 градуса. ", "date": "2019.09.29", "title": "И утре - слънчево и топло, температурите до 32 градуса"}
{"url": "https://www.24chasa.bg/novini/article/7680421", "text": "Британският премиери Борис Джонсън заяви днес, че няма да подаде оставка, за да не се налага да удължава срока за Брекзит, който е в края на октомври, предаде Ройтерс, цитирана от БТА. Джонсън е обещал да изведе Обединеното кралство от ЕС - със или без сделка, независимо, че парламентът гласува закон, изискващ от него да поиска отлагане на срока за напускане на съюза, ако законодателите не са одобрили евентуално споразумение. В интервю за Би Би Си, запитан дали ще подаде оставка, за да не се налага да иска отлагане, Джонсън каза: \"Не. Поех задачата да ръководя партията и страната си в трудни времена и ще продължа да го правя. Убеден съм, че това е моя отговорност\". В отговор на въпрос дали въпреки приетия закон остава възможността от твърд Брекзит, тоест без споразумение с ЕС, Джонсън заяви , че това е възможно. \"Да, можем да го направим\", каза той, предаде ТАСС.", "date": "2019.09.29", "title": "Джонсън няма да подаде оставка, за да избегне отлагане на Брекзита за след 31 октомври"}
{"url": "https://www.24chasa.bg/novini/article/7680428", "text": "Спортни легенди, певци, музиканти и актьори са се събрали пред НДК, за да подкрепят за нов мандат столичният кмет Йорданка Фандъкова. Там след минути тя ще открие предизборната си кампания. Пред НДК са спортните ни легенди Йорданка Благоева, Любо Ганев и Владо Николов. Да подкрепят Фандъкова тук са дует Ритон, Силвия Кацарова и Люси Дяковска. Тук са вицепремиерът Томислав Дончев, министри, депутати и евродепутати от ГЕРБ.", "date": "2019.09.29", "title": "Звезден отбор подкрепя Фандъкова за нов мандат (Снимки)"}
{"url": "https://www.24chasa.bg/novini/article/7680449", "text": "Модерно е политиците да се крият зад думата „гражданите“. Но гражданите имат своите лица, имена и професии. Затова аз предлагам екип, с който да ускорим развитието на София, каза кандидатът за кмет на ГЕРБ и СДС. “Всички казват, че тези избори за кмет на София ще са различни, защото са голямата битка за власт. Не! Не това е залогът! Знам, че много политически инженери се опитват да подменят играта. Знам, че сигурно им е важно. Само че аз няма да съм и никога не съм била част от това. Заставам пред всички с лицето и биографията си. Както някой написа със „скучната“ ми биография. Да, в днешно време е скучно да си последователен, но съм такава. Не пренаписвам големи периоди от живота си, не ги подменям, не ги крия, както е модерно. Не давам неизпълними обещания. За мен днес започва открито и честно състезание на идеи, решения и проекти за София. Да, тези избори са важни, защото на тях се решават две важни неща”. С тези думи столичният кмет и кандидат за нов мандат на коалиция ГЕРБ и СДС Йорданка Фандъкова откри кампанията си. “Първото важно нещо е   – дали със силата на опита и с поуките от научените уроци ще стъпим на здравата основа на направеното, за да увеличим скоростта на промяна и градеж. Второто,   –  знам, че сега София има уникален шанс да направи голяма крачка в своето развитие. Работихме така, че в следващата година-две пред града ни стои голямата възможност да привлечем стратегически инвеститор във високотехнологичното производство. Това означава ускорено икономическо развитие, добри доходи и високо качество на живот. Преди няколко месеца „Файненшъл таймс“ и Световната банка отвориха свои центрове в София. Струва ни се естествено. А дали биха го направили преди 10 години? Каква беше София преди 10 години? Започнахме работа в един спрял град, който преминаваше от криза в криза. София беше обградена от хиляди бали боклук, чийто мирис задушаваше половината град. 40-годишните червени Икаруси бяха столичният градски транспорт, а метрото беше 9 км от центъра до „Обеля“. Детските градини и части от Борисовата градина се заменяха срещу панелни апартаменти, а парковете дори не се косяха. Радвам се, че днес никой не помни София такава. Защото днес София е различна. Припомням го, защото в управлението на един град това къде си, зависи от това откъде си тръгнал. Няма да изброявам какво направихме. Днес е важно какво предлагам да направим – това са конкретни проекти, със срокове и свършена работа, и най-вече, с ясни цели”, заяви Фандъкова. .  “Извеждам като приоритет работата в кварталите. Това означава квартални улици, тротоари и осветление. Често ме питат, защо едва сега – защото първо трябваше да направим големите улици и булеварди. Следваща задача – система на довеждащ транспорт – изцяло електрически автобуси от квартала до спирки на метрото. Защо сега – защото първо трябваше да модернизираме градския транспорт.  Предлагам цялостна програма за изграждане на паркинги – буферни, на спирки на метрото и квартални, защото подреждането на паркирането в кварталите е една от най-спешните задачи. Трябва да намалим транзитния трафик през града – а това значи да завършим вътрешните рингове и Околовръстния път – готови сме с плановете.Метрото –  много се гордея с този проект, въпреки всички, които се опитват да го омаловажат или искат неговото спиране. Не само, че не го спираме, а сме готови с разширенията към „Слатина“, „Левски“, „Люлин“ и Южната дъга. Трябва да проектираме и разширенията към „Илиянци“ и Студентски град”, каза Фандъкова. .  \"Спечелихме огромен проект за подмяна на старите печки на дърва и въглища на 1/3 от семействата в София. Настоявам парламентът да приеме предложението ми за инкриминиране на горенето на отпадъци.  Спираме колите, които нямат работеща система за очистване и затова ще разработим нов механизъм за сигнали и контрол. Готови сме с проекти за 8 нови парка и с вдъхновяващия проект за Зеления ринг – линеен парк с велоалеи по старата жп линия. Има две конкретни теми, по които сме длъжници -  Витоша и Борисова градина. Предлагам конкретни решения за по-добър достъп до планината и възстановяване на Княжевския и Драгалевския лифт - със или без съдействието на собствениците. Вече ясно им го казах. Къпалнята „Мария Луиза“ и Летният театър са двата най-знакови обекта, които трябва и вече можем да върнем на софиянци. Както успяхме да върнем терена, на който изградихме парк „Възраждане - първият от десетилетия нов парк.  Един от моите лични приоритети е създаването на повече условия за спорт. Готови сме с проекти за 5 нови спортни зали в кварталите и 6 ученически спортни зали, които ще са отворени извън учебно време. Разбира се, София се нуждае от нов национален стадион и ще предложим терен, който да е максимално удобен. Подготвяме проект с нови възможности за спорт на Панчаревското езеро, а от догодина София ще има и първият общински аквапарк”, обясни Фандъкова. .  “Днес всички говорят за северните територии. Факт е, те вече се виждат. С инфраструктурата, която изграждаме – Северна скоростна тангента и Западната дъга - те станаха новата посока за развитие на София. Можем да привлечем стратегически инвеститори, да създадем още 4 технологични индустриални зони.  Вярвам, че бъдещето на София е във високите технологии. Затова предлагаме и училищен кампус,  в който престижни международни училища и университети да отворят филиали. Големият капитал на София са образованите и младите хора. Знам го с ума и със сърцето си.  Затова и повече от 10 години инвестициите в образованието са стабилен приоритет. Грижата за децата е ключът към душата на нашата общност. За да дадем на семействата повече сигурност и възможност за развитие – заедно с изграждането на нови училища и детски градини, започваме и програма за нови ясли. Продължаваме подкрепата за децата със специални образователни потребности. Създаваме и първата общинска детска поликлиника”, каза кандидатът за нов кметски мандат.  “Догодина ще започнем изграждането на първия Център за Съвременно изкуство – той ще е истински дом на съвременните творци. Трябва да изградим две нови концертни зали, това е ясен ангажимент.  Категорично продължаваме с разкриването на археологическото наследство - проектите за „Св. Неделя“ и църквата „Св. Спас“ са големи задачи, с които трябва да се справим по най-добрия начин, защото представят сърцето на града ни. Реставрирането на сградите-паметници на културата е задача, за която работим - и с промени в Закона за културното наследство, и със специална програма на общината. Спасихме къщата на Яворов за града, заяви Фандъкова. .  \"Да, на първо място електронни услуги и използване на новите технологии. Нужна е реформа в административните услуги – бързина и удобство за гражданите и бизнеса. Опитът ни показа, че трябва ефективен и строг контрол при строителството. От една страна, при строителство на публични обекти – за това настоявам строители, проектанти и надзор да носят и професионална отговорност при некачествена работа. И щом искат да работят с публични средства, да залагат и името си, и възможността изобщо да работят. Предлагам София да има ясни стандарти за всички елементи, които се поставят в града. По отношение на строителството в града –  подготвяме серия от законодателни промени за ограничаване на застрояването в жилищните квартали и за защита на зелените площи, обясни Фандъкова. Тя подчерта, че цели се постигат само с ясна посока, с решителност, постоянство и съмишленици и благодари на софиянци. “Хората правят София. А София трябва да продължи да се развива. Това става не с приказки, а с конкретни проекти, с реален график, с работа за София”, подчерта Фандъкова.След това тя покани на сцената кандидатите за общински съветници и районни кметове.“В управлението на града единствения начин да се носи ясна отговорност е, когато казваш кой конкретно стои зад теб, на кого разчиташ.  Днес е модерно политиците да се крият зад думата „гражданите“. Но гражданите не са някаква обща маса. Гражданите имат своите лица, имена, професии, успехи, критики и идеи”, подчерта Фандъкова.", "date": "2019.09.29", "title": "Фандъкова: Спираме застрояването в кварталите, изграждаме ясли и училищен кампус с филиали на престижни университети"}
{"url": "https://www.24chasa.bg/novini/article/7680443", "text": "Премиерът на Великобритания Борис Джонсън беше сравнен с президента на САЩ Доналд Тръмп и неговото разединително управление на Републиканската партия, пише британското издание The Independent, цитирано от \"Фокус\". Това мнение изрази бившият министър от консервативната партия Дейвид Гоук, в началото на годишната конференция на Консервативната партия, която се провежда в Манчестър. Той добави и, че ако Джонсън не промени начина си на управление рискува да „загуби милиони привърженици“. По-рано премиера е бил предупреден и, че рискува да изпрати партията в „упадък“ с действията си. С наближаващите общи избори във Великобритания, бившият депутат на торите Гоук заяви, че премиерът трябва да използва конференцията тази седмица за да покаже, че партията е повече от тясна идеологическа секта, обсебена от Европа. Той призна, че е притеснен за посоката, в която се е насочила Консервативната партия . „Смятам, че има избор за нас. Можем да се върнем към традициите си да бъдем партия, която е отговорна, компетентна и се стреми да обедини страната доколкото е възможно или можем да се държим сякаш искаме да разделим страната, да замърсим реториката си и да изглеждаме като специфична секта в обществото, като демонизираме останалите“, заяви Гоук. „Има аспекти от случващото се през последните седмици, които се страхувам, че попадат във втората категория и това ми напомня за начина, по който Доналд Тръмп сега управлява Републиканската партия в САЩ.“, продължи бившият консерватор. „Мисля, че Консервативната партия трябва да се цели по високо от стандартите на Доналд Тръмп. Подходът му към политиката, подходът му към казването на истината и начина, по който разделя страната си не е нещо, което искам да видя във Великобритания, и определено не е нещо, което искам да видя от партия, чиито член съм бил 29 години“, каза още Гоук. „Ако подхождаме така, Консервативната партия ще помаха за сбогом на милиони от своите привърженици“. Гоук, който ще присъства на конференцията на торите в Манчестър, също така защити решението си да гласува срещу правителството, когато парламентът гласува акт, който ако беше приет щеше да вкара парламента в нова почивка от три дни. Във връзка с решението на Върховният съд, който отсъди, че суспендирането на парламента по-рано е било незаконно, той отбеляза, че то е било изключително важно. Той беше попитан и дали би се включил отново в партията като депутат, на което отговори, че се счита за консерватор, но не всичко зависи от него. Лидерът на „Партия Брекзит“ Найджъл Фараж заяви, че ще се кандидатира за място в британския парламент в случай на избори, предава Ройтерс, цитирана от Очаква се общи избори да се проведат във Великобритания съвсем скоро, тъй като споровете около Брекзит може да доведат до вот на недоверие срещу действащия премиер Борис Джонсън. „Разбира се, че ще се кандидатирам“, заяви Фараж пред Sky News, попитан дали ще се кандидатира за такива избори. Неговата партия спечели изборите за представители в Европейския парламент пред месец май.", "date": "2019.09.29", "title": "Гоук: Ако Джонсън не промени управлението си, ще загуби милиони привърженици"}
{"url": "https://www.24chasa.bg/novini/article/7680458", "text": "На София ѝ отива да я развиваме. Това каза вицепремиерът Томислав Дончев при старта на предизборната кампания на Йорданка Фандъкова за кмет на София. \"Влизаме в избори. Различни кандидати ще ви се усмихват. Едни ще ви показват прически, други ще ви гледат с честни очи и ще ви говорят, говорят. Някои и ще ви плашат. Думите са важни, но важно е човек да може, и то не когато е лесно, а когато е трудно. Всичко, което се случи последните години, се случи трудно\", заяви Дончев. \"Най–важен днес е човекът – колко е добър, колко е силен и колко е истински. Човекът - госпожа Фандъкова\", посочи още вицепремиерът.", "date": "2019.09.29", "title": "Дончев: Ще ви плашат с думи. Важно е човек да може, и то когато е трудно"}
{"url": "https://www.24chasa.bg/novini/article/7680461", "text": "Изключително интензивен е трафикът за товарни автомобили на изход на ГКПП „Капитан Андреево“ и ГКПП „Лесово“. Във връзка с ремонтни дейности на съпределните гранични пунктове се извършва бавна обработка на преминаващите от страна на турските гранични власти. Това съобщиха от ГД „Гранична полиция“. Информацията за трафика на граничните пунктове е към 13.00 часа. На българо-сръбската, българо-гръцката, българо-румънската и на границата със Северна Македония трафикът е нормален на всички гранични контролно-пропускателни пунктове. Във връзка с извършване на ремонтно-строителни дейности на ГКПП „Златарево“ за времето до 14 октомври 2019 г. движението през пункта ще бъде затруднено. От съображение за безопасност поради ниското ниво на река Дунав фериботната платформа, обслужваща фериботната връзка Оряхово – Бекет, ще работи само през светлата част на денонощието – от 08.00 часа до 22.00 часа.", "date": "2019.09.29", "title": "Изключително интензивен е трафикът за тирове на ГКПП „Капитан Андреево“ и ГКПП „Лесово“"}
{"url": "https://www.24chasa.bg/novini/article/7680467", "text": "По информация на турските гранични власти, потвърдена и от посещение на дипломатически служител от Генералното ни консулство в Одрин, ситуацията с трафика на ГКПП \"Дерекьой –Малко Търново\" и \"Хамзабейли-Лесово\" към входа за България е усложнен поради срив в системата за обработка на документи на турските гранични пунктове. Образували са се опашки от изчакващи автомобили и автобуси като са блокирани на входа към България. Понастоящем трафикът се обслужва ръчно като турските гранични власти ще заработят на максимален капацитет след отстраняване на техническия проблем. Ситуацията с трафика на третия изход от Турция към България - ГКПП „Капъкуле- Капитан Андреево“, към входа за България към момента е спокойна. Това съобщиха от пресцентъра на Министерство на външните работи. Генералното консулство на България в Одрин е в непрекъсната връзка с турските гранични и митнически власти и при необходимост има готовност да реагира. При необходимост от съдействие българските граждани могат да се обадят на: телефон: 0090 284 214 06 17, дежурен телефон в извънработно време в работни дни: 0090 533 7396140, дежурен телефон в почивни и празнични дни: 0090 533 6298164.", "date": "2019.09.29", "title": "Затруднен е трафикът към България през ГКПП ,,Дерекьой –Малко Търново‘‘ и  „Хамзабейли-Лесово“"}
{"url": "https://www.24chasa.bg/novini/article/7680478", "text": "Запалиха колата на разследващ полицай в София. Това е вторият палеж в рамките само на година. Деянието е извършено около 5 часа тази сутрин. Щетите са материални. Колата е паркирана пред входа на блока на собствениците. Те са мъж и жена -служители в системата на МВР. А синът им е репортерът на NOVA Кристиян Попов. Той е първият, който разбира за случващото се, предаде  . „Беше към 5 часа сутринта. Първо чух свистене. После видях в тавана ми отблясъци от огъня. Погледнах през прозореца и видях, че колата ни гори. Това е втора кола в рамките на година и половина. Веднага изтичах и започнахме да гасим с малки пожарогасители, но това е нищо, не можеш да го локализираш. Единствено може да го спреш за момент и той лумва отново. Бяхме се обадили на пожарната. Много бързо дойдоха. Може би 5 минути им трябваше. И още 5 да го загасят, но щетите са доста сериозни”, коментира Кристиян Попов. Той се надява деянието да не е свързано с неговата работа и тази на родителите му. А камера пред блока е заснела извършителя на палежа. Предишното посегателство върху автомобил на семейството все още не е разкрит. Извършителят отново е заснет. Собствениците му смятат, че става дума за един и същи човек. Тече разследване. Вероятно ще се работи по всички версии за палежа.", "date": "2019.09.29", "title": "Запалиха втора кола на разследващ полицай в София"}
{"url": "https://www.24chasa.bg/novini/article/7680482", "text": "Неправоспособен водач уби двама спътници по на 16 и 19 г. след зверски удар в стълб на прав булевард в Пловдив. Инцидентът е станал в неделя в 2 ч след полунощ до кръстовището на бул. \"Марица-юг\" и \"Източен\", съобщи полицията. Колата ковчег е летяла, а 19-годишният й водач не успял да я овладее. Ударът е бил толкова зверски, че дебелият метален стълб е огънат в основата и е килнат над подпорната стена на река Марица. Цяло чудо е, че сблъсъкът е станал в малките часове, тъй като и ограничителните колчета на велоалеята са пометени. Според МВР четирима младежи - трима по на 19 г. и един на 16, са пътували в колата. По всяка вероятност те са тръгнали от \"Столипиново\" в посока центъра на Пловдив. Летели са с висока скорост. Първоначално полицията съобщи, че на място е загинал 19-годишен спътник, който се е возил на задната седалка. Неправоспособния шофьор и другият оцелял са били откарани в болница за оказване на спешна медицинска помощ. При разпитите те обяснили, че в опела пътували четири момчета. Тогава разследващите предприели втори оглед. Малко преди това около 11,15 часа на тел 112 било получено съобщение, че е намерено тяло на момче по поречието на Марица. Проверката установила, че и той е пътувал в катастрофиралия автомобил. От удара тялото на 16-годишният тийнеджър е изхвърчало от опела. От шофьора са взети кръвна проба за алкохол и наркотици и се чакат резултатите. Шефът на областната полиция на МВР Йордан Рогачев е разпоредил да бъде открит собственикът на колата ковчег. Той ще отговаря защо е предоставил автомобилът на водач без книжка. На мястото на сблъсъка имаше млади роми, които обясниха, че загиналите и пострадалите били от тяхната махала.", "date": "2019.09.29", "title": "Откриха втори труп от катастрофата в Пловдив, 16-годишен е излетял при удара"}
{"url": "https://www.24chasa.bg/novini/article/7680094", "text": "Украйна трябва да разследва дейността на Хънтър Байдън, син на претендента за кандидат-президентската номинация на Демократическата партия на САЩ Джо Байдън, заяви бившият украински президент Микола Азаров в интервю за Ройтерс, предаде БТА. Според Азаров трябва да се изясни дали дейността на Хънтър Байдън в газовата компания Burisma Holdings не нарушава украинските закони. Заеманата от него длъжност е факт и трябва да има разследване, за да може всичко да се изясни, подчерта бившият премиер. Ролята на сина на Джо Байдън в компанията е във фокуса на общественото внимание, след като Белия дом публикува стенограма, показваща че през юли президентът на САЩ Доналд Тръмп е поискал от украинския си колега Володимир Зеленски да накара прокуратурата да разследва дейността му. Демократите от Камарата на представителите на САЩ водят разследване дали Тръмп е нарушил закона, което може да доведе до импийчмънт на президента. Говорител на предизборния щаб на Джо Байдън отказа да коментира призива на Азаров.", "date": "2019.09.29", "title": "Бивш украински премиер: Киев трябва да разследва сина на Байдън"}
{"url": "https://www.24chasa.bg/novini/article/7680097", "text": "Няколко американски социални мрежи, включително Facebook и Whatsapp, ще бъдат длъжни да предават криптирани от потребителите съобщения на британската полиция в съответствие с ново споразумение между Лондон и Вашингтон, съобщава БГНЕС. Според агенцията споразумението, което ще бъде подписано следващия месец, ще задължи социалните мрежи да предават информация, за да подпомогнат разследването на особено тежки криминални престъпления, включително тероризъм и педофилия. Британският министър на вътрешните работи Прити Пател заяви по-рано, че за престъпниците е добре дошло намерението на Facebook да разреши на потребителите да изпращат криптирани по такъв начин съобщения, че само подателят и получателят да имат достъп до тях. Тя призова социалните мрежи да предоставят на разузнавателните служби достъп до съобщенията. Според агенцията, в съответствие с новото споразумение, САЩ, за разлика от Обединеното кралство, ще могат да използват информацията, получена от британските компании, само при дела с произнесена присъда за смъртно.", "date": "2019.09.29", "title": "Facebook и Whatsapp ще предават криптирани съобщения на британската полиция"}
{"url": "https://www.24chasa.bg/novini/article/7680052", "text": "Kогато британският принц Хари заяви, че не искат със съпругата му Меган да имат повече от две деца, изненада доста хора. Някои дори възприеха изказването му като индиректна критика към монархическите традиции да се правят повече наследници, за да е гарантирано бъдещето на короната. Хари обаче обясни, че решението му е продиктувано от по-висши подбуди – да защити по този начин планетата от пренаселение и изчерпване на хранителните ѝ ресурси. Принцът призна, че започнал да се замисля над тези проблеми все по-често след раждането на първия си син Арчи. Според него хората на земята са само гости, затова трябва да се стремят да оставят нещо хубаво на следващите поколения. За нашите географски ширини разсъжденията му на тема раждаемост вероятно звучат доста екзотично. Все пак ние все още сме на етап кампании да се създават повече деца, за да се гарантира бъдещето на нацията, да има кой да работи и да се грижи за застаряващото население на България. В подобно положение са и други европейски страни, които бяха ударени от емиграция на младите и сега изпитват сериозни проблеми с възпроизводството. Не навсякъде по света обаче е така. В Африка, която Меган и Хари много харесват, високата раждаемост продължава да е бич. Въпреки усилията от години на международни организации и донори там все още има милиони деца, които живеят в нищета, тъй като наличните природни ресурси са ограничени, а местните хора отказват да се съобразяват с тази даденост и свободно се възпроизвеждат. Причината е, че обикновено те възприемат своята съдба като божествено решение и затова не се стремят да я променят. За сметка на това все повече хора в други точки на света съвсем доброволно се отказват да създават деца, макар да нямат никакви затруднения да ги гледат. Даже вече започва да се говори за глобално движение по въпроса. За негов идеолог се сочи 53-годишният южноафрикански философ Дейвид Бенатър. Той е ръководител на философския факултет в Университета в Кейптаун и автор на книгата “По-добре никога да не си съществувал”, в която развива концепцията си за съвременен антинатализъм. Първите философски разсъждения по въпроса са известни още от Древна Гърция, но благодарение на учени като Бенатър и развитието на социалните медии последните години започват да живеят нов живот. В интернет вече има няколко групи с хиляди последователи, които споделят своето виждане за спасяване на нашата планета чрез спиране на възпроизводството. Може би просто да се пробие дупка в Земята и да се сложи край на всичко това, пише в една от тях 29-годишният англичанин Томас. Той уточнява, че не е за унищожаване на всички живи същества, но е близо до идеята за изчезване на човешкия вид. Той даже опитва да си направи вазектомия, но не среща разбиране от страна на британските здравни власти. Причината е правило в тяхната работа да не извършват хирургически операции, ако не вярват, че те ще подобрят живота на пациента. Всъщност точно в това се състои голямата разлика между антинаталистите и останалите хора. Ако първите вярват, че нещата ще се оправят чрез спиране на възпроизводството, то вторите смятат, че точно то ще ги спаси. Темата е обсъждана и в български форуми. “Приятелят ми е много интелигентен. Завършил е философия, но работи в сферата на финансите. Той обича децата, просто не иска да има свои. Дори съм го чувала да казва, че предпочита да осинови дете, защото злото вече е сторено”, пише момиче. То се интересува дали някой знае повече по въпроса, тъй като връзката им става сериозна, а тя се чувства все по-объркана с неговите разсъждения. Повечето потребители на форума се изказват негативно за доброволния отказ от деца, но има и такива, които оправдават подобна житейска нагласа. “Нови хора не трябва да се раждат поради страданията, които те трябва да понесат. Да, вярно е, че в живота има и добро, но въпросът е дали то си струва цялата тази болка. Има много философски доказателства, че хората надценяват качеството на живота и мислят, че е по-добър, отколкото всъщност е”, обяснява Дейвид Бенатър пред Би Би Си. Затова той смята, че е най-добре просто да спрат да се възпроизвеждат, вместо да се стига до такива лоши неща като самоубийства. “Всъщност хората не искат да умрат. По тази причина повечето продължават да живеят въпреки факта, че техният живот не е щастлив и не представлява позитивен опит за тях”, допълва ученият. Концепцията му много допада на американеца Кирк от Тексас. Той си спомня, че още на четири години е научил от своята майка, че раждането на деца е личен избор и не бива да се ръководи от никакви скрупули за продължаване на рода и човечеството. “Няма никакъв смисъл в това да вкарват някого в този свят против неговата воля, за да страда и да умре”, казва Кирк. Той се противопоставя на ражданията, защото никой не е питал хората дали искат да са тук. Казва, че ако има начин всеки предварително да заяви дали е съгласен да живее, той няма да има нищо против ражданията. Чувствам, че да имаш деца по това време, е егоистично, смята Нанси от Филипините, която се представя като вегетарианка и защитничка на правата на животните. Петиция на група “Много ядосани антинаталисти” във фейсбук събра 27 000 подписа, съобщава Би Би Си. Нейните привърженици се надяват, че ООН ще се съобрази с техния призив и ще препоръча на всички да спрат да раждат. Подобна идея защитава и британска благотворителна организация от години, която обаче твърди, че по този начин се застъпва за устойчивостта на човешката раса, а не за нейното изчезване. “Нашата цел е да постигнем хармония между хората и планетата, с която имаме късмет”, казва Робин Мейнард от Population Matters. Има голямо разминаване между това къде е най-голямото население и къде е най-голямото потребление, предупреждава Кори Брадшоу, директор на Глобалната екологична лаборатория в Австралия. Или по друг начин казано, животът на средностатистическия американец е по-пагубен за околната среда, отколкото на жител на Африка на юг от Сахара. Това означава, че бързото нарастване на африканското население няма да бъде толкова вредно за Земята колкото, ако същото се случи в САЩ. Освен това и сегашните над 7 млрд. жители вече могат да я докарат до критична точка заради количествата вредни емисии, които в момента произвеждат. Публикуван наскоро анализ на ООН показа, че броят на хората се увеличава, но не с темпа, който се очакваше преди 2. Причината е, че глобалният коефициент на раждаемост спада от 3,2 раждания на жена през 1990 г. на 2,5 тази година. Очакванията са през следващите 30 г. населението на 54 страни да намалее. Сред тях са България, Украйна, Япони и Литва. Индия ще стане най-населената страна на света, надминавайки Китай. Освен това някои райони в Африка ще удвоят жителите си. “Нашето въздействие върху климата е свързано с броя на жителите по много различни начини - какви ресурси използват те, колко промишлено производство развиват, колко енергия им е необходима за отопление, охлаждане и транспорт. Всички тези неща засягат емисиите на парникови газове”, казва Ейми Сноувър, директор на Групата за влияние на климата към Университета във Вашингтон. Има огромно разминаване между това къде е най-голямото население и къде е най-голямото потребление, посочва шефът на австралийската екологична лаборатория Кори Брадшоу. С други думи, начинът на живот на обикновения човек в САЩ е по-пагубен за околната среда от този на средностатистическия жител на Африка. Това означава, че бързото увеличаване на африканското население няма да бъде толкова вредно, колкото подобно нарастване в Америка.", "date": "2019.09.29", "title": "Да не правим деца, за да страдат"}
{"url": "https://www.24chasa.bg/novini/article/7680102", "text": "Момче загина в среднощна катастрофа след удар в стълб край кръстовище между бул. „Марица” и „Източен” в Пловдив, съобщи МВР. Инцидентът е станал към 2 часа след полунощ днес. В колата са пътували три 19-годишни момчета. На място е загинал единият пътник. Другият и шофьорът, който не притежава книжка, са в болница за оказване на спешна медицинска помощ. Младежите са се возили в опел. Произшествието е запазено, извършен е оглед. На водача е взета кръвна проба. Образувано е досъдебно производство.", "date": "2019.09.29", "title": "19-годишен издъхна след удар в стълб, уби го шофьор без книжка в Пловдив"}
{"url": "https://www.24chasa.bg/novini/article/7680110", "text": "Борис Джонсън лично се е извинил, че е поставил в неудобна позиция кралицата, като поиска тя да одобри незаконното спиране на работата на Камарата на общините, съобщава БГНЕС. Кралски източници разкриха, че в домакинството на кралицата има огромно безпокойство относно решението на Джонсън да спре работата на парламента в продължение на пет седмици, дори преди Върховният съд да постанови миналата седмица, че е незаконно. По-рано този месец придворните измислиха начини да дистанцират монарха от политическата буря, която бушува по повод Brexit на фона на опасенията, че Джонсън ще използва речта на кралицата като средство, за да предизвика общите избори. Премиерът се е обадил по телефона на кралицата във вторник, след като Върховният съд реши, че е сгрешил като е спрял парламента за пет седмици. Източник от \"Даулинг стрийт\" 10 потвърди: „Той се отправи към кралицата възможно най-бързо, за да каже колко съжалява.“ Това бе третият път, когато Джонсън се извини насаме за нещо, за което отказа да се извинява публично. Премиерът заяви в кабинета в четвъртък, че е \"грешка\" да се отхвърлят предупрежденията, че езикът му може да доведе до атаки срещу депутатите. Освен това той се извини, казвайки, че при независимото разследване за сексуално насилие над деца са изразходвани 60 милиона британски лири, когато през тази година се срещна с жертви на насилие от старото си училище, Ashdown House в Източен Съсекс.", "date": "2019.09.29", "title": "Борис Джонсън се извини лично на кралицата след решението на съда"}
{"url": "https://www.24chasa.bg/novini/article/7680113", "text": "Гласуването на предсрочните парламентарни избори в Австрия започна в 6 ч. местно време (5 ч. по Гринуич), предадоха ТАСС и БТА. Общо в Австрия ще работят над 10 100 избирателни секции. Повечето от тях ще бъдат отворени до 17 ч. (16 ч. по Гринуич), но в някои градове продължителността на работата им може да варира. Вътрешното министерство планира да представи първите предварителни резултати и данните за избирателната активност след затварянето на последните секции. За влизане в Националния съвет партиите трябва да спечелят най-малко 4 на сто от гласовете. Фаворит е Австрийската народна партия (АНП) на Себастиан Курц, като се очаква той да си върне канцлерския пост.", "date": "2019.09.29", "title": "В 6 часа започна гласуването на предсрочните избори в Австрия"}
{"url": "https://www.24chasa.bg/novini/article/7680116", "text": "Германският министър на отбраната Анегрет Крамп-Каренбауер отрече появилите се спекулации, че не се разбира с канцлерката Ангела Меркел, предадoха ДПА и БТА. Преди седмици тя и Меркел пътуваха до САЩ в отделни самолети по почти едно и също време. Това доведе до появата на предположения за проблеми в отношенията им. \"Всички да си запишат това: няма разрив между Ангела Меркел и мен\", заяви Крамп-Каренбауер пред таблоида \"Билд ам зонтаг\". Тя определи публичният дебат по въпроса като \"абсолютно смайващ\". Министърката на отбраната подчерта, че е трябвало да бърза за Вашингтон, за да се срещне с американския си колега. Правителственият самолет обаче е трябвало да спре първо в Ню Йорк. ", "date": "2019.09.29", "title": "Анегрет Крамп-Каренбауер: Всички да си запишат - няма разрив между Меркел и мен"}
{"url": "https://www.24chasa.bg/novini/article/7680121", "text": "21-годишната жена е загинала при катастарофа на пътя Аксаково - Игнатиево, на около 2 км преди Игнатиево. Това съобщиха от ОДМВР - Варна, предаде Инцидентът е станал около 21.20 часа. 20-годишната водачка на лек автомобил \"Ауди\", по време на движението си, губи контрол над МПС и се блъска в крайпътно дърво. Вследствие на инцидента жената и нейната спътничка (21 г.) са отведени и настанени в болнично заведение. Водачката остава за наблюдение в Реанимацията на МБАЛ \"Св. Анна\" със съчетана травма. Изясняват се причините и обстоятелствата около случая. Образувано е досъдебно производство.", "date": "2019.09.29", "title": "Жена се удари в дърво край Игнатиево, 21-годишната й спътничка загина"}
{"url": "https://www.24chasa.bg/novini/article/7680126", "text": "Ураганът Лоренцо набира сили над централната част на Атлантическия океан, далеч от населени с хора територии, предаде Асошиейтед прес. Националният център на САЩ за ураганите съобщи снощи, че постоянните ветрове в бурята от четвърта категория достигат 233 км/ч. В момента Лоренцо се намира на около 2325 км югозападно от Азорските острови и се движи на север с около 16 км/часа, посочва БТА. Засега не са издадени предупреждения, макар че причинени от бурята наводнения засягат североизточното крайбрежие на Южна Америка и Малките Антили.", "date": "2019.09.29", "title": "Ураганът Лоренцо трупа сили над Атлантическия океан"}
{"url": "https://www.24chasa.bg/novini/article/7680129", "text": "Близкият изток, търговското напрежение, ядрената програма на Иран, борбата за власт във Венецуела и гражданските войни в Сирия и Йемен са познати конфликти. Някои лидери обаче отделиха от времето си, за да привлекат вниманието и към международни конфликти и спорове, които обикновено не се радват на толкова внимание, отбелязва Асошиейтед прес, цитирана от БТА. Турският президент Реджеп Тайип Ердоган получи едно от желаните първи места и отдели част от речта си на конфликта между Армения и Азербайджан по повод Нагорни Карабах. В района живеят около 150 000 арменци, но е международно признат като част от Азербайджан. Нагорни Карабах и околностите му обаче са под контрола на етнически арменски сили, подкрепяни от Армения, от края на войната с Азербайджан през 1994 година. Както Азербайджан, така и Турция са затворили границите си с Армения заради конфликта, поради което страната има връзка по суша само с Грузия и Иран. Както Армения, така и Азербайджан се обвиниха взаимно пред Общото събрание на ООН в изкривяване на историята и незачитане на човешките права. Отношенията между Гърция и Северна Македония беше един от конфликтите, които генералният секретар на ООН Антониу Гутериш посочи като \"движещи се в обещаваща посока\". Спорът за името на страната, която ООН наричаше \"Бивша югославска република Македония\", се базираше на опасенията на Гърция, че името Македония предполага териториални и исторически претенции към нея. До решение на конфликта се стигна едва през юни миналата година, когато правителството в Скопие прие да смени името на страната на Северна Македония. Председателят на Европейския съвет Доналд Туск каза този месец, че Северна Македония е готова да започне преговори за членство в ЕС. Очаква се и скорошното й приемане в НАТО. Споразумението обаче предизвика спорове и в двете страни, като опозицията обвини правителствата, че са направили прекалено големи отстъпки, отбелязва АП. Предимно пустинната Западна Сахара е източник на напрежение между Алжир и Мароко от близо половин век. Мароко анексира бившата испанска колония през 1975 г., след което конфликтът с подкрепяния от Алжир Фронт Полисарио продължи до 1991 г., когато ООН успя да договори примирие. Договореният референдум за бъдещето на района обаче никога не се състоя. Мароко предлага на Западна Сахара широка автономия, но Фронтът Полисарио настоява на референдум. Съветът за сигурност на ООН призова миналата година да се положат повече усилия за намиране на решение. Кипър е последната европейска страна, чиято столица е разделена, отбелязва АП. Това състояние се запазва от 1974 г., когато турски сили навлязоха на острова след преврат, извършен от поддръжници на присъединяването му към Гърция. Над 35 000 турски военни все още се намират в северната част на острова, която е призната за независима държава само от Турция. ООН също е разположило мироопазващи сили в Кипър. Очаква ли се промяна след 45 години? Има \"лъч на надежда\", заяви поред ООН кипърският президент Никос Анастасиадис. Преговорите за повторното му обединяване продължават от десетилетия. Напоследък напрежението нарасна, особено заради проучванията за природен газ в международно признатата изключителна икономическа зона на острова. Конфликтът между Гватемала и Белиз продължава от 19 век, когато Великобритания контролира Белиз, а Испания - Гватемала. Гватемала получава независимост през 1821 г. и заявява, че е наследила и испанските претенции към спорни територии от над 10 000 кв. км, където са разположени природни резервати, земеделски и риболовни селища и някои карибски курорти. Белиз смята гватемалските претенции за неоснователни, като се позовава на споразумението си с Лондон от 1859 година. Териториалният конфликт обтяга дипломатическите отношения и на моменти дори е възпрепятствал въздушния транспорт между тях. През 2008 г. двете страни приеха да поискат от Международния съд на ООН обвързващо решение. Гватемалците одобриха този план на референдум миналата година, а жителите на Белиз - през май тази година.", "date": "2019.09.29", "title": "ООН - сцена за спорове, които често остават\nизвън фокуса на общественото внимание"}
{"url": "https://www.24chasa.bg/novini/article/7680134", "text": "Проектантска грешка забави с повече от година реконструкцията на клетките на маймуните в столичния зоопарк. Обновяването на местообитанията на приматите трябваше да е готово още в края на 2018-та година. Проектантите обаче пропуснали важната подробност, че под новите разширения на клетките на маймуните има подземни помещения с колектори. Сега от общината не се наемат с точен срок за приключане на ремонта, но уверяват, че новият проект вече е готов и работата ще бъде възобновена съвсем скоро, предаде  . Разширението е на стойност над 1 400 000 лева. Новото пространство ще е около 10 пъти по-голямо, а маймуните ще са по-близко до естествената си среда, заради многобройните дървета, които ще попаднат в клетките им. Неточности в проекта обаче проточиха реконструкцията с повече от година. \"На терен се установи подземна инфраструктура, която не е била нанесена в кадастралната основа и се наложи преработка на част конструктивна по чл. 154 от ЗУТ. В момента тази преработка е направена, така че очакваме в най-скоро време да бъде подписан акт образец 11 и да бъде възобновено строителството\", коментира Йоана Христова, зам.-кмет по екология, Столина община. Новият проект вече е съгласуван, но заради предстоящата есен, дъждове и хладно време- срок за изпълнението вече не са дава. Повечето маймуни са тук в зоопарка, само малка част са преместени в други градове. Всъщност времето от година и половина без посетители им се отразява много добре и маймуните се чувстват спокойни. От зоопарка също се възползват от това, че при приматите не влизат хора, за да направят ново обзавеждане и декорация на вътрешните клетки.", "date": "2019.09.29", "title": "Кога ще видим маймуните в Софийския зоопарк - все още неясно, проектът се бави повече от година"}
{"url": "https://www.24chasa.bg/novini/article/7680141", "text": "Според бившия главен прокурор Никола Филчев решението за условно предсрочно освобождаване на Джок Полфрийман е необосновано и е взето от незаконен състав. \"Хората негодуват по две причини. Това решение е поставено от незаконен състав, който е предубеден, заинтересован от изхода на делото. И второ - защото по своето съдържание решението противоречи на закона\", заяви Филчев пред Той посочи, че съдия Калин Калпакчиев е бил отличен като \"Човек на годината\" от Български хелзински комитет, а Джок Полфрийман е бил номиниран в категорията. Бившият главен прокурор смята, че изводът, че Джок Полфрийман се е поправил, е \"необоснован\". \"Знам какво е съдия. Знам какво уважение дължим на съдията. Знам разликата между прокурора и съдията. Прокурорът иска, съдията дава. Но в същото време знам, че съдията трябва да спазва закона\", допълни Филчев. Той обвърза недоволството срещу кандидатурата на Иван Гешев за главен прокурор с \"клеветническата кампания\" спрямо самия Филчев. Никола Филчев даде положителна оценка за мандата на Сотир Цацаров. \"Смятам, че той работи успешно през този мандат. Отличен юрист. С познаване на законодателството. Отстояваше интересите на закона. Ще остави едно име на отговорен човек в историята на прокуратурата\", посочи още Филчев.", "date": "2019.09.29", "title": "Филчев: Освобождаването на Полфрийман е необосновано и е взето от незаконен състав"}
{"url": "https://www.24chasa.bg/novini/article/7680151", "text": "Индексът на тържищните цени /ИТЦ/, който отразява цените на хранителните стоки на едро, се понижи тази седмица с 0,8 на сто до ниво 1.367 пункта, съобщава Държавната комисия по стоковите борси и тържищата /ДКСБТ/. Цената на оранжерийните домати се вдига тази седмица с 4.8 на сто, до 1,96 лева за килограм, а цената на оранжерийните краставици се понижава с 2,7 на сто, до 1,43 лева за килограм. Картофите поскъпват с 6,3 на сто и се продават по 0,68 лева за килограм. Морковите поскъпват с 3,1 на сто и се търгуват по 0,66 лева за килограм. Зелето се продава по 0,60 лева за килограм. Зелените чушки се търгуват по 1,15 лв./кг. Червените чушки поскъпват тази седмица с 4,5 на сто, до 1,39 лева за килограм. Ябълките поевтиняват с 2,1 на сто, до 0,94 лв./кг. Лимоните поевтиняват с 0,8 процента и се продават по 2,48 лева за килограм. Гроздето поскъпва с 0,8 на сто, до 1,27 лева за килограм. Кравето сирене поевтинява с 0,8 на сто и се търгува по 6,22 лв./кг; кашкавалът, тип \"Витоша\", се купува по 10,66 лв./кг. Олиото се продава по 2,00 лева за литър. Каймата поскъпва с 0,2 на сто и се търгува по 5,01 лева за килограм. Пакетче краве масло от 125 грама се продава по 2,04 лева. Пилешкото замразено месо се търгува по 3,96 лева за килограм на едро в края на седмицата. Захарта се търгува по 1,27 лв./кг, а брашното, тип \"500\", - по 0,98 лева за килограм. Цената на ориза се повишава с 2,6 на сто, до 2,00 лева за килограм. Яйцата се продават средно по 0,20 лева за брой.", "date": "2019.09.29", "title": "Доматите и картофите са поскъпнали, ябълките и краставиците поевтиняват"}
{"url": "https://www.24chasa.bg/novini/article/7680157", "text": "Планираният за вторник парад на китайската армия, за която не се знае много, може да даде рядка възможност да се види бързо развиващия се арсенал на страната, включително ракета, способна да носи ядрена бойна глава, която може да достигне САЩ за 30 минути, предадоха Асошиейтед прес и БТА. Ракетата \"Дунфън 41\" е само едно от серията нови оръжия, които според китайски медии може да бъдат показани по повод 70-ата годишнина от идването на власт на Китайската комунистическа партия. Сред останалите има свръхзвуков дрон и роботизирана подводница. Събитието ще подчертае амбициите на Пекин да наложи претенциите си към Тайван, Южнокитайско море и други оспорвани територии, както и да предизвика Вашингтон за позицията на водеща сила в региона. Китайската армия е най-голямата в света с 2 милиона военнослужещи. Китайският военен бюджет е на второ място в света след този на САЩ, отбелязва АП.", "date": "2019.09.29", "title": "Китайският военен парад ще покаже военните амбиции на страната"}
{"url": "https://www.24chasa.bg/novini/article/7680160", "text": "Саудитската държавна телевизия съобщи, че известен телохранител на крал Салман е бил прострелян и е починал. Властите казват, че това станало по време на личен спор, предаде Асошиейтед прес, цитирана от БТА. Генерал майор Абдулазиз ал Фагам бил убит при стрелба в град Джеда. В краткото съобщение на телевизията от само едно изречение генералът е наречен \"бодигарда на Пазителя на двете свещени джамии\", както официално са наричани саудитските крале. Засега няма повече информация от държавната телевизия нито коментар от вътрешното министерство.", "date": "2019.09.29", "title": "Бодигард на саудитския крал е бил убит при\nспор"}
{"url": "https://www.24chasa.bg/novini/article/7680163", "text": "От 1 януари 2020 г. линията на бедност да бъде 363 лева - това предвижда проект на постановление на Министерския съвет за определяне на линията на бедност, публикуван за обществено обсъждане на сайта на социалното министерство и на Портала за обществени консултации -  Срокът за обсъждане на проекта е до 27 октомври. Линията на бедност през тази година е 348 лева. Предложеният нов размер за 2020 г. е с 4,3 на сто по-висок в сравнение с 2019 година. В доклада на социалния министър се посочва, че определянето на размера на линията на бедност за страната се извършва на основание на методиката, приета с постановление на Министерския съвет от 24 септември тази година. С определянето на линията на бедност от 363 лв. за 2020 г. финансовата подкрепа за хората с трайни увреждания ще бъде актуализирана и ще отговаря на динамично променящата се икономическа среда, се отбелязва още в доклада на социалния министър. От 1 януари 2019 г., с влизането в сила на Закона за хората с увреждания, се промени действащият до 31.12.2018 г. подход за определяне на размера на месечното финансово подпомагане на хората с трайни увреждания. Съгласно закона размерът на месечната финансовата подкрепа зависи от степента на увреждане и се определя и актуализира спрямо линията на бедност в България за съответната година, се припомня в частичната предварителна оценка на въздействието. В нея пише още, че при размер на линията на бедност от 363 лв. средномесечно на човек от домакинство, под прага на бедност са 1 663 668 души.", "date": "2019.09.29", "title": "От 2020 г. - линията на бедност да бъде 363 лева"}
{"url": "https://www.24chasa.bg/novini/article/7679847", "text": "“Велик, а сега е безсмъртен!” Това каза скулпторът Георги Чапкънов на поклонението на Любомир Левчев. Големият поет почина на 25 септември след дълго боледуване. Опашка от почитатели, интелектуалци и политици се изви пред Народната библиотека, където бе поклонението. Там бе подредена и изложба с книгите на Левчев. “Отиде си Негово превъзходителство, аристократът на българската литература и на българския език. Последното поколение големи българи”, каза вицепрезидентът Илияна Йотова, която дойде да се сбогува заедно със съпруга си проф. Андрей Йотов. “Обичам те”, написа във възпоменателната книга Евгения Живкова. Брат ѝ Тодор Славков също дойде да се прости. Президентът Георги Първанов, депутатът от ГЕРБ Десислава Атанасова, акад. Благовест Сендов, Емил Кало, Румен Петков, Янаки Стоилов, Калоян Паргов се наредиха на дългата опашка. Сред множеството, изпратило големия интелектуалец с аплодисменти, бяха и децата на Йордан Радичков - Димитър и Розалия, поетът Лъчезар Еленков, Георги Йорданов, шефът на СБП Валентин Ангелов. Актьорът Стойко Пеев водеше церемонията, а внукът на поета прочете негов стих. Цветя изпратиха Стефан Данаилов, кметът Йорданка Фандъкова, Министерството на културата. “Той беше едно голямо дърво, което роди плодове. Голяма част от тези плодове се нуждаят от нас, за да израстат”, призова акад. Антон Дончев.                  ", "date": "2019.09.29", "title": "С “Велик! Обичаме те” изпратиха Левчев политици и интелектуалци (Обзор)"}
{"url": "https://www.24chasa.bg/novini/article/7679930", "text": "„Истината е, че кампанията започна отдавна. Аз си подадох оставката и го обявих публично. Кампанията започна и това се вижда – не просто защото контейнерите преливат от боклук, а защото върху нас се изливат кофи с лъжи – върху мен и семейството ми, върху хората от екипа ми, върху кандидатите, върху всички, които са срещу сегашната власт. Представяте ли си по какво започваме да разбираме, че е започнала една кампания – по лъжите на властта, а не по идеите и дебата за бъдещето на града”. Това каза Мая Манолова, гражданският кандидат за кмет на София, при откриването на кампанията си в столицата. Тя призова за позитивна кампания с оптимизъм и конструктивен диалог за бъдещето на столицата. Манолова посочи, че „жаждата за власт през мерзост, дори и съсипване на човешки съдби, е по-устойчива от прогреса на света. Въпреки нежеланието на хората да приемат такава власт, тази власт се смята за всесилна. Кому е нужна такава власт? На госпожа Фандъкова? Едва ли? На кръга, който стои зад нея и взима решенията…”, посочи още Манолова. „София обаче не е град, който още издържи такова задкулисие, двуличие, фалш”, категорична бе Мая Манолова. „Докато защитавах миньори, сестри, майки, граждани, връщани в затворите на Ердоган, палатките на къмпингуващите, години наред не съм делила хората, не съм имала „задна мисъл”. Как е днес? Когато подкрепя Игнатов за зловонието, изляло се срещу него, имам „задна мисъл“. Когато отида при майките на деца с увреждания от сдружение „Мостове“, имам „задна мисъл”. Когато харесам нещо от програмата на „Спаси София“, имам „задна мисъл”. Когато се изкажа в полза на журналиста от БНР Силвия Великова и свободата на словото, имам „задна мисъл”... Ето, оказва се, че за няколко дни съм се променила коренно? Невероятно!”, посочи кандидат-кметът. „Каквото и да направят #КОЙ, #ТОЙ или #ТЯ, аз няма да се откажа да бъда човек, който държи на каузите на хората, за които се бори. Нямам намерение да се променям нито да крия грешките и слабостите си, но не очаквайте да мълча пред неправдата и кражбите. Софиянци и без кампания знаят какво искат, а това което се случва, отвращава и тях”, категорична бе Мая Манолова, визирайки модела на управление на столицата. „Такъв начин на управление е срамен и отвращава. Можем лесно да си извоюваме поне достойнството и да бъдем загрижени един за друг. Зависи само от нас да го направим. Има решение и то е в нашите ръце, а не в нечии джобове”, каза още Манолова. Тя увери, че няма да се промени и ще продължи да разобличава лъжите и кражбите със същата енергичност. Манолова съобщи, че проф. Стефан Данаилов се присъединява към нейния Инициативен комитет. Той изпрати видео-послание за откриването на кампанията, в което изразява своята лична подкрепа за кандидатурата й. Манолова посочи, че сред основните приоритети в кампанията й са: 1. Детска градина и ясла за всяко дете; 2. Конкретни мерки за чистотата на въздуха; 3. Спиране на презастрояването – без строителство в междублокови пространства, на детски площадки и паркове. Справедливо обезщетяване на отчуждени собственици; 4. Достъп до Витоша чрез всекидневен транспорт и възстановяване на Драгалевския и Княжевския лифт в съществуващите трасета; 5. София без периферия – развитие на кварталите с изграждане на инфраструктура, културни центрове и спортни комплекси. Днес по-рано Мая Манолова откри предизборната си кампания в три столични квартала – „Люлин“, „Красна поляна“ и „Младост“. Основното послание на кандидат-кмета бе, че няма да дели хората на такива от жълтите павета и на периферия, защото, по думите й, „София не е само „София 1000”. Манолова бе категорична, че ще води позитивна кампания и ще се фокусира върху диалога си с гражданите.", "date": "2019.09.29", "title": "Мая Манолова: Когато застанем пред несправедливост и кражби, ще ги назовем (Видео)"}
{"url": "https://www.24chasa.bg/novini/article/7680077", "text": "Най-малко 36 загинаха и други 36 са ранени при сблъсък между автобус и тежкотоварен камион в Източен Китай, предадoха Асошиейтед прес и БТА. В автобуса са пътували 69 души. Той се е блъснал с камиона, в който са пътували трима души, на автомобилен път в провинция Цзянсу, северно от Шанхай. Според първите данни от разследването причината за инцидента е спукана гума на автобуса. Тежките катастрофи са често срещни в Китай поради слабото спазване на правилата за движение. Според последните данни от 2015 г. при катастрофи са загинали 58 000 души. В над 90 на сто от случаите сред причините е включено най-малко едно нарушение на правилника за движение по пътищата.", "date": "2019.09.29", "title": "36 загинаха, а други 36 са ранени при сблъсък между автобус и ТИР в Китай"}
{"url": "https://www.24chasa.bg/novini/article/7680081", "text": "Наказателният съд в Кайро издаде днес смъртни присъди, които трябва да бъдат потвърдени, на шестима души за убийство на полицаи. Това съобщи новинарският сайт \"Ал Яум ас Сабиа\", предадoха ТАСС и БТА. Според магистратите подсъдимите са замесени в нападение в столичното предградие Хелуан през май 2016 г., когато осем служители от местното следствено управление бяха застреляни от засада, а по-късно полицията откри и ликвидира четирима екстремисти, също свързани с атаката. Както предвижда египетският закон, присъдите трябва да бъдат разгледани от върховния мюфтия на страната, който може да ги одобри или отхвърли, но мнението му има единствено силата на препоръка. Окончателните присъди ще бъдат постановени от съдебните власти на 12 ноември.", "date": "2019.09.29", "title": "Кайро осъди на смърт шест души за убийство\nна полицаи"}
{"url": "https://www.24chasa.bg/novini/article/7680084", "text": "Вацлав Клаус - младши, син на бившия президент на Чехия Вацлав Клаус, днес беше избран за ръководител на ново евроскептично политическо движение на конгрес в Бърно, предаде информационна агенция ЧТК, цитирана от ДПА и БТА. През юни Клаус сформира Трицветното движение на гражданите, национално консервативно антиевропейско обединение, след като бе отстранен от либерално-консервативната партия Традиция, отговорност, просперитет (ТОП) заради направен от него паралел между принципите на защитата на данните на ЕС и Холокоста. Партията тепърва ще решава дали да участва в регионалните избори през 2020 г. и общите избори през 2021 година. Очаква се това да стане в края на октомври, каза Клаус. Най-новите проучвания на общественото мнение му отреждат около 3,5 процента подкрепа, недостатъчна за влизане в законодателния орган. В реч в Бърно Клаус младши говори за необходимостта от борба с маоистите и неомарксистите и нарече протестиращите от движението \"Петъци за бъдещето\" \"комунистически младежки активисти\", информира ЧТК. Освен това той обеща да защити работническата класа, \"да върне страната на хората\" и да брани нормалния свят от идеологии, които водят до бедност, сплашване, диктатура и фанатизъм. Баща му бе първият премиер на Чехия след разпускането на Чехословакия и по-късно вторият президент на страната. Освен това той бе съосновател на евроскептична политическа партия, радетелка за свободния пазар, и стана известен с редица свои противоречиви възгледи, един от които бе отричането глобалното затопляне да причинено от хората, припомня ДПА.", "date": "2019.09.29", "title": "Вацлав Клаус - младши оглави чешко евроскептично движение"}
{"url": "https://www.24chasa.bg/novini/article/7680086", "text": "Изтребител МиГ-29 се разби по време на тренировъчен полет в Словакия, в близост до западния град Злате Моравце, предадоха ТАСС и БТА. Според съобщение на словашката полиция, публикувано в социалните мрежи, причината може да е била недостиг на гориво в резервоарите на машината.                                                                                                                                                                                                                                                                                                                                ", "date": "2019.09.29", "title": "Изтребител МиГ-29 се разби в Словакия"}
{"url": "https://www.24chasa.bg/novini/article/7680089", "text": "Френската крайнодясна лидерка Марион Марешал изрази вчера увереност, че в бъдеще идеите й ще я доведат до властта, макар че не обяви официално кандидатурата си за следващите президентски избори във Франция, насрочени за 2022 г., предадoха Ройтерс и БТА. Марион Марешал, която миналата година се отказа от името \"Льо Пен\", предизвика спекулации за политическите си амбиции, след като откри политическа академия в Лион. \"Утре, и аз съм дълбоко убедена в това, ние ще бъдем на власт\", заяви тя на конференция, състояла се вчера в Париж. Мнозина смятат 29-годишната бивша депутатка, внучка на основателя на \"Националния фронт\" Жан-Мари льо Пен, за възможен бъдещ лидер на крайната десница, може би още на следващите президентски избори. Леля й Марин льо Пен обаче смята, че е прекалено рано за това. \"Въобще не мисля, че тя има амбиции за кандидат за президент през 2022 година. Поне това ми каза тя и нямам причини да не й вярвам\", заяви Марин льо Пен по-рано този месец. Според анализаторите двете жени имат различни стратегии за достигането до властта. Стратегията на Марин льо Пен е да я постигне чрез \"широк надпартиен съюз на това, което тя нарича \"патриоти\" от левицата и десницата, което е общата популистка стратегия\", казва Жил Ивалди, специалист по крайната десница от университета в Ница. \"Има и друга линия, въплъщавана от Марион Марешал, която смята, че \"Националният сбор\" (партията, наследила \"Националния фронт\" - бел. ред.) трябва вместо това да се стреми към широк алианс на десните сили\", добавя Ивалди.", "date": "2019.09.29", "title": "Френската крайнодясна лидерка Марион Марешал: Някой ден ще получа властта"}
{"url": "https://www.24chasa.bg/novini/article/7680212", "text": "Марин Кондов от ОДМВР-Добрич е пътният полицай на годината. След него в индивидуалната надпревара се подредиха Румен Евтимов от ОДМВР-Перник и Иван Иванов от ОДМВР-Ловеч, съобщиха от пресцентъра на МВР. В отборното класиране първи са служителите от ОДМВР-Добрич, след тях са представителите на ОДМВР-Шумен, а на трето място е отборът на ОДМВР-Перник. Конкурсът се провежда за 27-и път. В него мериха сили 64 състезатели от 29 отбора от всички областни дирекции на МВР, като дирекцията домакин се представи с два отбора. Сред участниците имаше и 6 дами. Те не сформират отбор, но сред тях най-добре се представи и бе отличена Деница Господинова от ОДМВР-Русе. След нея в индивидуалното класиране при жените се подредиха Победа Карарадева от ОДМВР-Сливен и Невена Копанкова-Бечева от ОДМВР-Русе. Наградите на победителите бяха връчени снощи на церемония в Плевен. На нея присъстваха зам.-ректорът на АМВР комисар доц. д-р Добромир Доков, директорът на ОДМВР-Плевен старши комисар Красимир Начев, зам.-председателят на Държавната агенция \"Безопасност на движението по пътищата\" Анжелина Тотева, изпълнителният директор на ИААА инж. Бойко Рановски, зам.-генералният директор на БЧК д-р Надежда Тодоровска и Светослав Кръстев от СБА.", "date": "2019.09.29", "title": "Марин Кондов е Пътният полицай на годината"}
{"url": "https://www.24chasa.bg/novini/article/7680229", "text": "Днес председателят на КНР Си Дзинпин връчи \"Орден на републиката\", \"Орден на дружбата\" и държавни почетни звания на 42 китайци и чужденци, съобщи  Китайският лидер произнесе важна реч, в която посочи, че днес Китай почита героите и моделите на подражание с най-високата държавна награда, за да разпространи тяхната лоялност, упоритост и скромност. С думите \"лоялност, упоритост и скромност\" председателят Си Дзинпин изрази общото разбиране на китайския народ за качествата на героя и скромността на народния дух. Този път шест фигури от чужбина получиха най-високото държавно отличие на Китай за чужденци, „Орден на дружбата\". Те са от Куба, Тайланд, Танзания, Русия, Франция и Канада. Си Дзинпин изрази благодарност на носителите на „Ордена на дружбата\" за дългосрочната им подкрепа към Китай. Той каза, че китайците са готови да работят заедно с хората по света за изграждането на общност от споделената съдба. Като един от носителите на ордена, тайландската принцеса Сириндхорн изрази дълбоката си благодарност и каза, че за нея е голяма чест да получи отличието. От името на шестимата носители на Ордена на дружбата тя каза, че те ще работят за мира, щастието и успеха на Китай и останалите страни, както и за глобализирания свят и цялото човечество.", "date": "2019.09.29", "title": "Си Дзинпин връчи държавни медали и почетни звания на 42 китайци и чужденци"}
{"url": "https://www.24chasa.bg/novini/article/7680242", "text": "Днес до 19 ч. движението от км 1 до км 2 на АМ „Тракия“, в посока Пловдив ще се осъществява в една лента поради ремонтни дейности. Ще бъде ограничено движението в изпреварващата и втора активна лента. Трафикът ще се пренасочва в първа активна лента, съобщиха от АПИ. Необходимо е шофьорите да се движат с повишено внимание и съобразена скорост, като спазват стриктно поставената сигнализация. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.09.29", "title": "Заради ремонт - от км 1 до км 2 на \"Тракия\" към Пловдив движението е в една лента"}
{"url": "https://www.24chasa.bg/novini/article/7680246", "text": "Тя е само на 16, но мечтае да е първата българка, която ще полети в Космоса. Мечтата й е на път да стане реалност. Татяна Иванова от Добрич стана част от първия учебен космически лагер в света на НАСА. „Миналата година посетих лицензиран лагер в Турция. Там спечелих медал. След него повярвах, че мога и благодарение на много хора успях да стигна до лагера в Алабама”, разказа Татяна пред  Тя се връща от там на 1 септември. Разказва, че е учила космическа история. „Имахме и доста симулатори. Единият беше симулатор, който упражнява три пъти по-силна гравитация върху тялото. Всички симулатори са истински и са предоставени от НАСА. Всичко е много стриктно, дори и най-малкият детайл е изпипан”, разказа момичето. \"         Виртуалното пътуване до Марс беше доста стресираща мисия. Тя продължи три часа, като аз бях част от екипажа в самата ракета. Първо трябваше да бъда в една капсула, излетяхме, а след това бяхме в безтегловна среда. След това стъпихме на Марс, където имаше треньори, които създаваха паникьосваща среда. Трябваше да падна, да си счупя крака и да видя как останалите от екипа ще действат”, разказа още Татяна. Казва, че много хора я критикуват и смятат, че мечтата й е непостижима. Въпреки това обаче тя ще продължи да я следва. „През 2033 г. е насрочена първата мисия до Марс. Засега се знае, че тя ще е от 6-7 души екипаж. Познавам няколко момичета, които се готвят доста усилено за нея от много малки. Моята мечта е да бъда член на този екипаж”, казва Татяна Иванова. В свободното си време 16-годишното момиче свири на барабани и пише поезия.", "date": "2019.09.29", "title": "Ще стане ли 16-годишната Татяна първата българка, която ще полети в Космоса?"}
{"url": "https://www.24chasa.bg/novini/article/7680250", "text": "Тя е наследничка на Станчо Станев, който повече от 50 години носи златни медали за България по ушу и в Китай е почитан повече от местните майстори на това бойно изкуство. Ани Станева скоро ще надмине успехите на баща си. За последните 10 години е успяла да завоюва 48 златни, 2 сребърни и 2 бронзови медала, разказа  . \"Аз участвам в 6 различни дисциплини. Всяка година гледам да имам по нещо ново, с което да участвам. Те са като различни бойни изкуства. В ушу има над 1000 стила, аз владея 13 или 14 от тях и всеки един стил има свои специфики и определени качества, които трябва да притежава човек\", разказва тя. Започва тренировки още когато е на 6 години, а на 17-годишна възраст взима участие в състезание за първи път - в Китай, на световно първенство. \"Древните хора са следили движенията на животните и са започнали да ги използват като за самозащита и вече създават различни стилове\", разяснява Ани. Въпреки че познава Хонконг като петте си пръста, не би живяла там. Гордее се, благодарение на успехите ѝ всички жители на 7-милионния град знаят къде е България. \"За себе си го правя, за клуба, който имаме, за баща ми, за хората го правя... Да покажем, че българите можем, че сме способни. Горда съм, че успявам да постигна нещо, въпреки заетото ежедневие, въпреки китайския наплив в тяхното бойно изкуство\" През април тази година тя отново се завърна с 4 златни медала и обещава, че на състезанието догодина ще ги удвои.", "date": "2019.09.29", "title": "Ани Станева - непознатото българско златно момиче"}
{"url": "https://www.24chasa.bg/novini/article/7680296", "text": "На 28 вечерта Пресцентърът за 70-ия юбилей на Китайската народна република даде прием за близо 500 журналисти от страната и чужбина, които са в столицата да отразят тържественото национално събитие. Много от тях споделиха очакванията си за предстоящото честване на 70-годишнината от основаването на КНР, предаде  Сю Лин, директор на пресцентъра, отправи приветствия към китайските и чуждестранни журналисти, дошли да отразят събитието. „1-ви октомври е велик ден. В чест на 70-годишнината от основаването на КНР, страната е подготвила грандиозно тържество. Ще проведем мащабен военен парад и манифестация. Вечерта в столицата ще има голям гала спектакъл. Богатата тържествена програма със сигурност ще поднесе изненади\", каза Сю Лин.", "date": "2019.09.29", "title": "Чуждестранни журналисти очакват церемонията за 70-годишнината на Китайската народна република"}
{"url": "https://www.24chasa.bg/novini/article/7680314", "text": "Мексиканският естраден певец Хосе Хосе, известен с мощния си и прочувствен глас, вълнуващите си любовни балади и елегантността си, и считан за икона в Латинска Америка, почина на 71-годишна възраст, съобщават световните агенции, цитирани от БТА. Причината за кончината му е рак на панкреаса, с който изпълнителят се бори от 2017 г. Певецът е починал в събота в болница в Маями, Флорида. Хосе Хосе, истинското име на когото е Хосе Ромуло Соса Ортис, е известен със своите въздействащи балади, сред които \"The World\" и \"Му Life\". Номиниран е нееднократно за награди \"Грами\", но така и не е печелил най-престижното музикално отличие. През 2004 г. е почетен със звезда на холивудската Алея на славата. Хосе Хосе, наричан от феновете си \"Принц на песента\", е роден и израснал в семейството на музиканти. Сред изпълнителите, повлияни от творчеството му, е латино звездата Хулио Иглесиас. Хосе Хосе се радва на популярност не само в Латинска Америка, но и в страни като Русия и Япония. \"Вестта за кончината му ме натъжи. Той беше изключителен певец, който с песните и романтизма си накара много хора от моето поколение да плачат и да бъдат щастливи\", сподели пред репортери мексиканският президент Андрес Мануел Лопес Обрадор.", "date": "2019.09.29", "title": "Мексиканският певец Хосе Хосе почина\nна 71 години (Видео)"}
{"url": "https://www.24chasa.bg/novini/article/7680346", "text": "Командването на Военновъздушните сили на Словакия реши временно да спре тренировъчните полети на свръхзвуковите изтребители МиГ-29, предава TACC, цитирана от  . Това съобщи представителят на Министерството на отбраната Словакия Данка Цапакова. „Учебните полети на МиГ-29 бяха временно спрени поради катастрофата на един от тях в в близост до град Злате Моравец в Нитрийския край,“ заяви тя. „Това решение няма да повлияе негативно върху сигурността на въздушното ни пространство. \", добави Цапакова. Пилотът, пилотиращ катастрофиралия МиГ-29, е катапултирал и се намира в болница с леки наранявания.Когато той установил факта, че ще се разбие, пилотът е показал, както подчерта Цапакова, високи професионални качества и самообладание, изпращайки падащият изтребител в район, където няма жилищни и промишлени сгради. Според първоначалната информация причината за катастрофата може да е липсата на гориво в резервоарите на самолета МиГ-29. Министерството на отбраната все още не е потвърдило тази версия. Създадена е специална комисия за разследване на инцидента. Само въз основа на нейните открития ще бъде установена точната причина за катастрофата на изтребителя, каза Цапакова.", "date": "2019.09.29", "title": "След катастрофата на МиГ-29 Словакия спира всички полети на изтребителите"}
{"url": "https://www.24chasa.bg/novini/article/7680323", "text": "Търговията на услуги в Китай възлиза на 3,57 трилиона юана (505 милиарда долара) през първите осем месеца на 2019 г, с 3% ръст на годишна база, сочат данни на Министерството на търговията, цитирани от  Износът на услуги се равнява на 1,26 трилиона юана, докато вносът е 2,41 трилиона юана. Само през август, износът на услуги е нараснал с 11,5%. Данните на министерството показват още, че търговията с изискващите високо ниво на познания услуги поддържат бърз растеж, достигайки 1,21 трилиона юана. Китай предприема стъпки за подобряване на развитието на търговията с услуги, включително постепенно отваряне на секторите на финансите, образованието, културата и медицината.", "date": "2019.09.29", "title": "Търговията с услуги в Китай с 3% ръст за първите осем месеца на годината"}
{"url": "https://www.24chasa.bg/novini/article/7680355", "text": "Бургас се нареди в Топ 10 на световната класация за приятно шофиране. Градовете са оценени от 2600 пътешественици от целия свят. Бургас и областта са посочени на 6-о място в десетката на най-предпочитаните от водачите региони за шофиране. Начело се нарежда Гран Канария на Канарските острови, съобщи  . 1. Гран Канария, Канарски острови 2. Измир, Турция 3. Кернс, Австралия 4. Кефалония, Гърция 5. Сплит, Хърватия 6. Бургас, България 7. Нок, Ирландия 8. Понта Делгада, Азорски острови 9. Йоханесбург, Южна Африка 10. Варшава, Полша. Авторите отбелязват, че сред първите десет са попаднали достатъчно на брой островни дестинации, за да се предполага, че туристите обичат да шофират на части от сушата, необременени с многокилометрови транспортни мрежи.Такъв е и районът на и около Бургас. \"Аз съм съгласен, но се учудвам,че при такава конкуренция успяваме да заемем такова място, защото зависи, както и от организацията на движението в града, така и от културата на самите водачи, които в момента управляват по улиците\", каза треньорът по автомобилизъм Стоян Апостолов. Авторите на проучването отделят специално внимание на използването на навигация по време на пътуването. Причината е, че GPS-ът отнема от стреса при пътуване на непознато място. Въпреки дългогодишният си опит зад волана, Стоян Апостолов не се срамува да признае,че понякога и той прибягва до навигация. \"Наложи ми се веднъж да потърся една уличка много къса в града - ,Войнишка” и аз се учудих, макар че съм бургазлия, но навигацията ме закара безупречно и това много ме зарадва, че не загубих време\", каза още Апостолов. Бургас е лесен за ориентиране град с или без навигационна система потвърждават и водачи. \"Ориентирам се, тъй като там, където е трябвало да отида, съм успял да достигна без помощта на GPS\", заяви водачът Петър Воденичаров. При допитването, анкетираните освен организацията на движение оценявали и красивите гледки по време на шофиране, както и достъпа до културно-исторически и природни забележителности, плажове и места за пазаруване.Археолози обобщават забележителностите, които предлага на туристите Бургаският залив \"Има много добре съхранени и сравнително добре поддържани културни паметници и като архитектура - от епохата на Възраждането, които са най-късни, църквите на Несебър са световен паметник, вазите на Созопол, крепостните стени на Несебър и Созопол, напоследък \"Аква Калиде\" в Бургас\", каза Димитър Недев, директор на АМ \"Проф. Б. Димитров\" - Созопол. Анкетираните трябвали да оценят и поведението на местните шофьори - били нетърпеливи и непредсказуеми.Треньорът по автомобилизъм обаче е на противоположно мнение. \"Бургазлии са толерантни и доста разумни в своето управление, говоря конкретно за бургазлии, защото имам наблюдение от ежедневното ми каране, макар че през лятото е конгломерат от различни водачи\", добави треньорът по автомобилизъм Стоян Апостолов.", "date": "2019.09.29", "title": "Бургас - в Топ 10 на световна класация за приятно шофиране"}
{"url": "https://www.24chasa.bg/novini/article/7680360", "text": "Космическият кораб „Старшип“ на американската компания „Спейс Екс“ може да излезе на орбита след по-малко от шест месеца, заяви основателят на компанията Илон Мъск по време на презентация в стартовия комплекс на компанията в Тексас, предаде  Събитието беше посветено на годишнината от първото изстрелване на полезен товар в орбита, върху създадената от „Спейс Екс“ ракета-носители „Фалкън-1“, което се проведе през 2008 г. \"Ще звучи безумно, но искаме да достигнем орбитата за по-малко от шест месеца\", каза Мъск. Ръководителят на компанията потвърди, че първият тестов полет на кораба на височина 20 км ще се извърши от един до два месеца. В речта си той отново описа подробно характеристиките на ракетата, която е с дължина 50 метра, диаметърът й е 9 метра, а товароносимостта й е 150 тона. „Старшип“ е космически кораб за многократна употреба, проектиран да лети до Марс и предназначен за 100 души. Както и преди Мъск подчертаваше, той е основал „Спейс Екс“ през 2002 г. с цел да помогне на човечеството да колонизира Марс, което според него може да се случи до 2022 г.", "date": "2019.09.29", "title": "Илон Мъск: \"Спейс екс\" планира да изведе космически кораб в орбита до шест месеца"}
{"url": "https://www.24chasa.bg/novini/article/7680366", "text": "Кола, превозваща 13 мигранти, премина на червен светофар тази сутрин и се блъсна в кола, идваща от странична улица, убивайки шофьора -  64 годишен грък. Това съобщи Асошиейтед прес, позовавайки се на гръцката полиция. Един от мигрантите е тежко ранен, а двама леко. Катастрофата е станала днес на стария път Кавала - Солун в Северна Гърция, уточнява БТА. Някои от мигрантите били намерени в багажника на седана. Шофьорът на колата с мигрантите е бил арестуван. Полицията заяви, че той е трафикант, превозащ мигрантите на запад, към Солун.", "date": "2019.09.29", "title": "Кола с мигранти в багажника мина на червен светофар в Гърция, блъсна друга и уби шофьора"}
{"url": "https://www.24chasa.bg/novini/article/7680491", "text": "Президентът Доналд Тръмп, подпомаган от своя адвокат Рудолф Джулиани, се е опитвал да открие информация, че Украйна е свързана с намесата в президентските избори в САЩ през 2016 г., пише \"Ню Йорк Таймс\", цитиран от БТА. Вестникът посочва, че през последните месеци се трупат сведения за действията на Тръмп и Джулиани в Украйна, но с огласяването на съдържанието на телефонния разговор на Тръмп с новия украински президент Володимир Зеленски и сигнала на разобличителя от средите на администрацията са изникнали нови подробности. Освен документите и разговорите с широк кръг от хора в Украйна и САЩ последните разкрития сочат, че Тръмп и Джулиани са водили нещо като \"сенчеста външна политика в Украйна\", свързана с три избора - тазгодишните президентски избори в Украйна и президентските избори в САЩ през 2016 и 2020 г., констатира \"Ню Йорк таймс\". Въпреки заключенията на разузнавателните агенции на САЩ и на министерството на правосъдието, че Русия е отговорна за намесата в изборите през 2016 г., Тръмп е искал да бъдат намерени доказателства, че намесата е свързана с Украйна и враждебни към него сили там. Вярвал е дори в \"съмнителна конспиративна теория\", че в Украйна ще бъдат намерени електронните писма на Хилари Клинтън, пише вестникът. Тъй като политическият пейзаж в Украйна се променя с поражението на президента Петро Порошенко през април и идването на нов човек начело на държавата, подходът на Джулиани и Тръмп подкопава официалната дипломация на САЩ. А сигналите от Тръмп - който отдавна е скептичен дали от стратегическа гледна си заслужава да се помага на Украйна срещу Русия - усложняват усилията на новото управление в Киев да укрепи позициите си срещу Москва, смятат авторите на статията. Те припомнят, че след като през 2014 г. Русия анексира Крим, Тръмп е попитал защо САЩ толкова държат на принципа да се противопоставят на завземането на територия. Тогава Тръмп окачествява като \"много конфронтационно\" решението на администрацията на Барак Обама да наложи санкции на Русия. А в интервю за \"Таймс\" през март 2016 г. кандидатът на републиканците казва, че според него единствено САЩ се грижат за останалия свят, с което изразява критиките си към американските съюзници, че не дават своя принос за опазване на демокрацията по света.", "date": "2019.09.29", "title": "Тръмп търсел доказателства, че Украйна\nсе е намесвала в президентските избори в САЩ през 2016 г."}
{"url": "https://www.24chasa.bg/novini/article/7680500", "text": "Хърватия поне още две години няма да бъде част от шенгенското пространство, макар че Европейската комисия, най-вероятно идния месец, ще потвърди, че е изпълнила техническите критерии за Шенген, пише днес \"Ютарни лист\", позовавайки се на неназовани дипломатически източници, предадоха Танюг и БТА. За това има много причини, но една от тях е, че, освен Словения, на влизането на Хърватия в Шенген се противят Холандия, Германия и Франция, посочва хърватският вестник. Макар до неотдавна хърватските официални лица да говореха за много бързо влизане на Хърватия в Шенген, сега те са по-неопределени в предвижданията си, отбелязва \"Ютарни лист\". Вчера в Брюксел хърватският премиер Андрей Пленкович потвърди, че за Хърватия е политически важно да получи позитивна оценка от Европейската комисия за готовността на страната да влезе в Шенген, която се очаква скоро, но сега е невъзможно да се предвиди кога Хърватия ще влезе в това пространство, пише изданието. За влизането на една членка на ЕС в шенгенската зона решават страните-членки на Шенген на заседание на Европейския съвет с консенсус и тогава вече не са важни експертните, а политическите критерии, отбелязва \"Ютарни лист\".", "date": "2019.09.29", "title": "\"Ютарни лист\": Хърватия още две години ще чака за Шенген"}
{"url": "https://www.24chasa.bg/novini/article/7680505", "text": "Подкрепата и включването на Стефан Данаилов в Инициативния комитет на Мая Манолова дава допълнителна енергия и заряд на кампанията. Не само защото Мастера е в сърцата на милиони българи, а и защото той е много важна част от БСП – заместник-председател е на партията. Това е много важен знак към нашите членове и симпатизанти. Това заяви лидерът на столичните социалисти и водач на листата на БСП за общински съветници Калоян Паргов след откриването на кампанията на Мая Манолова за кмет на София, предадоха от пресцентъра на партията. На събитието присъстваха членове на ръководството на Градската организация, кандидати на БСП за общински съветници и районни кметове и евродепутати от левицата. „София има нужда от промяна. Промяна на модела на управление. Промяна на мисленето и отношението към проблемите на града. Промяна на начина, по който се харчат парите на софиянци. Има решение и то се нарича Мая Манолова“, убеден е Паргов. Той призова столичани да подкрепят Манолова, като гласуват с номер 75 в бюлетината за кмет на София. „Пожелавам на добър час на Мая в това нелеко начинание, с което се е заела. Убеден съм, че тя ще го доведе до успешен край. Като всичко останало, с което се е занимавала досега“, каза още председателят на БСП – София и допълни: „Тя знае, че може да разчита на нашата подкрепа“.", "date": "2019.09.29", "title": "Паргов: Подкрепата на Стефан Данаилов за Мая Манолова дава допълнителна енергия и заряд на кампанията"}
{"url": "https://www.24chasa.bg/novini/article/7680497", "text": "Около половин милиард евро е изгубил гръцкият туризъм от фалита на британската туристическа компания \"Томас Кук\", съобщава \"Катимерини\", като се позовава на интервю на министъра на туризма на Гърция Харис Теохарис пред АНА-МПА. Той обяви нови мерки от страна на правителството за смекчаване на последствията за бранша. \"Ако не се беше случило рухването на \"Томас Кук\", годината щеше да приключи с приходи, около 500 милиона евро по-високи в сравнение с 2018 г., и със съществено увеличение на средния разход (на туристите в страната)\", каза Теохарис, цитиран от БТА. Министърът заяви, че основна грижа на правителството е да окаже подкрепа на дружествата и заетите в сектора, засегнати от фалита на британския туроператор. Сред мерките за подкрепа, които изброява Теохарис, е специална програма на Организацията за заетост на трудовите ресурси за подкрепа на работните места, отлагане с 6 месеца на внасянето на ДДС пропорционално на процента от оборота на всяко дружество с фалиралата компания и подкрепа на засегнатите дружества чрез Гръцката банка за развитие.", "date": "2019.09.29", "title": "Половин милиард евро изгубил гръцкият туризъм от фалита \"Томас Кук\""}
{"url": "https://www.24chasa.bg/novini/article/7680522", "text": "Осем нови вида червеи нематоди бяха открити в свръхсоленото езеро Моно в Калифорния, в което концентрацията на арсен е 500 пъти по-голяма от смъртоносната му за хората доза, съобщава в. \"Мейл он сънди\", цитиран от БТА. Създанията са известни като екстремофили заради способността си да живеят в най-суровата среда на планетата. Едното от тях, получило временното название Auanema sp., е триполово и носи малкото си във вътрешността на тялото си като кенгуру. Водата в езерото Моно е 3 пъти по-солена от океанската. В тази негостоприемна среда се срещат само още два други животински вида - скариди Artemia monica и мухи Ephydra hians. Учени от Калифорнийския технологичен институт добавиха към тях 8 вида нематоди. \"Екстремофилите ни дават възможност да опознаем иновативни стратегии за справяне със стреса - отбелязаха авторите на изследването. - Получените резултати показват, че има какво да научим от тези многоклетъчни, които са овладели оцеляването в екстремни условия.\" Всичките 8 вида са резистентни към арсена, но Auanema sp. живее безпроблемно също в нормални условия и в лабораторна среда, а това е рядкост сред екстремофилите. Резултатите от изследването са публикувани в сп. \"Кърънт байолъджи\".", "date": "2019.09.29", "title": "8 нови червея са открити в свръхсолено езеро с висока концентрация на арсен"}
{"url": "https://www.24chasa.bg/novini/article/7680553", "text": "Президентът на Турция Реджеп Тайип Ердоган, който пристига в Сърбия на двудневно посещение на 7 октомври, носи със себе си инвестиционни договори за милиони, заяви министърът на външните работи на Сърбия Ивица Дачич, предадоха Танюг и БТА. Пред вестник \"Курир\" Дачич заяви, че визитата на Ердоган ще укрепи икономическото сътрудничество между двете страни, тъй като ще бъдат договорени големи инфраструктурни проекти и откриване на нови заводи. Става дума за големи инфрастурктурни проекти, инвестиции в областта на транспорта, но и нови заводи, които ще осигурят нови работни места, каза сръбският външен министър. Дачич заяви, че Ердоган е особено доволен от отношенията със Сърбия. Той каза, че по време на визитата на Ердоган ще бъде организирана среща на Висшия съвет за сътрудничество между Сърбия и Турция, а след това ще бъдат уточнени детайлите във връзка с началото на строителството на магистрала за Сараево.", "date": "2019.09.29", "title": "Дачич: Ердоган носи в Сърбия инвестиционни договори за милиони"}
{"url": "https://www.24chasa.bg/novini/article/7680562", "text": "Британското правителство обяви днес план за инвестиции от 13 милиарда лири (16 милиарда долара) в 40 болници, предадоха ДПА и ТАСС. За десет години с парите ще бъдат изградени нови болници, а стари ще бъдат основно ремонтирани, каза министърът на здравеопазването Мат Хенкок. Той обеща и подобряване на грижите за душевно болните пациенти, посочва БТА. В интервю пред неделното издание на \"Телеграф\", публикувано днес, премиерът Борис Джонсън заявява, че здравните услуги са един от трите приоритета на неговото правителство. Това ще бъде най-голямата сума, инвестирана някога в Националната здравна система. Интервюто бе публикува в деня, когато започна конгресът на управляващата Консервативна партия в Манчестър, на който ще се търси изход от спора за Брекзита. Речта на премиера и лидер на партията Джонсън ще бъде произнесена в сряда, последния ден на конгреса. Според премиер Лондон плаща седмично 350 милиона лири на ЕС и е по-добре тези пари да бъдат изхарчени за здравеопазване. Джонсън пропуска да спомене, че значителна част от британската вноска в бюджета на ЕС се връща обратно в Лондон, например за земеделски субсидии, отбелязва ДПА.", "date": "2019.09.29", "title": "Лондон обяви инвестиции от 13 милиарда лири\nв британското здравеопазване"}
{"url": "https://www.24chasa.bg/novini/article/7680588", "text": "Земетресение с магнитуд от 4 по Рихтер е регистрирано тази сутрин в Югозападна Турция, съобщи Анадолската агенция, като се позовава на Дирекцията за управление при бедствия и извънредни ситуации. Трусът е бил в Средиземно море край окръг Мугла и е регистриран в 10,50 часа тази сутрин, посочва БТА. Дълбочината на земетресението е била 109 километра. То е било усетено в курортния град Мармарис на разстояние около 144 километра от епицентъра. ", "date": "2019.09.29", "title": "Земетресение с магнитуд 4 е регистрирано в Югозападна Турция"}
