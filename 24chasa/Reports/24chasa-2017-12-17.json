{"url": "https://www.24chasa.bg/novini/article/6617376", "text": "След 21 декември няма да има ремонти по пътищата, работата ще се поднови след Нова година. Целта е да се осигури безпрепятствено движение на пътуващите за празниците. Това съобщи в неделя министърът на регионалното развитие Николай Нанков. Той допълни, че няма затворени участъци за леки автомобили от републиканската пътна мрежа заради падналия сняг. Има временни ограничения за тежкотоварните. Най-проблемно е в София, очакваме и в старопланинските области - Ловешко, Габровско, Търновско, да завали по-обилен сняг, допълни министърът и каза, че няма тежки катастрофи. “Има няколко инцидента в рамките на денонощието. Единият ограничи движението на “Хемус” в района на Шумен. Тир е препречил пътното платно, минал е през мантинелата и има временна организация на движението. Имаше и лека катастрофа между Кресна и Симитли”, уточни Нанков. В неделя е било ограничено временно движението за тежкотоварни автомобили на Предела, по пътя за Банско, за по-добро почистване от фирмите, уточни още министърът и каза, че се очаква интензивен трафик от зимните курорти, основно от Банско, в посока София. Почистващите машини в неделя сутринта са били 500, а в следобедните часове - 230, 160 от които са били в Софийска област. Министърът уточни, че 1000 души са били ангажирани с гарантиране на безопасността. Регионалният министър каза, че навсякъде е опесъчено и превантивно е подготвена подложка, за да предотврати поледици. Нанков отправи призив към шофьорите да са внимателни, защото температурите падат и се очаква през нощта да станат минусови. Той допълни, че прогнозите за вторник и сряда са за обилни снеговалежи и отново минусови температури. Най-честите грешки на шофьорите при зимни условия са несъобразената скорост и неподготвените превозни средства - износени гуми, липса на течност за чистачки. Река Младежка в Бургаско преля и откъсна от света с. Младежко. Заради излезлите от коритото води се е наложило да бъде затворен пътят до населеното място. Асфалтът е залят с 30-40 см вода, предупреди кметът Илиян Янчев. До селото се стига по отбивка от главния път Бургас - Малко Търново. За да се избегнат инциденти със закъсали коли и бедстващи пътници, от КАТ разположиха патрул на входа към селото и предупреждават шофьорите да подминават шосето към него. Река Велека също повиши нивото си край с. Веселие, но засега няма опасност от наводнения. От понеделник започва застудяване, придружено с валежи от сняг, сочи прогнозата на синоптиците. Почти през цялата седмица дори дневните температури няма да се покачат над нулата. През нощта се очаква да паднат до минус 12 градуса. ", "date": "2017.12.17", "title": "Спират ремонтите по пътищата на 21.12, от понеделник застудяване (Обзор)"}
{"url": "https://www.24chasa.bg/novini/article/6617365", "text": "До 21 декември ще завършат всички ремонтни дейности по пътната мрежа, за да могат спокойно да пътуват шофьорите за предстоящите коледни и новогодишни празници. Това каза министър Николай Нанков на брифинг в Агенция „Пътна инфраструктура“, съобщиха от пресцентъра на МРРБ. Днес около 500 машини са работили в районите със снеговалеж, като най-много - 160, са в Софийска област. Призовавам шофьорите да тръгват на път с автомобили, подготвени за зимни условия и да карат внимателно, тъй като и при предходните снеговалежи, въпреки създадената организация имаше водачи, които не бяха с подходящи гуми и създадоха кризисни ситуации, каза министър Нанков. Той припомни, че преди две седмици АМ \"Тракия\" е била затворена за близо 2 часа заради неподготвен шофьор на камион, който се е завъртял и по този начин е възпрепятствал работата както на снегопочистващата фирма, така и пътуването на всички останали шофьори.", "date": "2017.12.17", "title": "Министър Нанков: До 21 декември ще завършат всички ремонти на пътищата"}
{"url": "https://www.24chasa.bg/novini/article/6617381", "text": "Във вторник екип на „Четири лапи\" отново ще посети Разград, този път за да прегледа и транспортира до София 12-годишната лъвица Рая. При предишния преглед, който експертите на организацията извършиха през ноември, беше установено, че тя е в напреднала бременност. Прегледът с ехограф потвърди наличието на един плод, като се очаква раждането да е в края на тази или началото на следващата година. Поради напредналата възраст на Рая и нестабилното ѝ здравословно състояние, както и заради липсата на подходящи условия за раждане и отглеждане на малки лъвчета в Разград, тя ще бъде докарана в столичния зоопарк, като грижите за нея ще бъдат поети от „Четири лапи\". Заедно с нея в София ще дойде и нейният партньор Хектор. Това съобщиха от пресцентъра на Фондация „Четири лапи\". Рая е родена в зоопарка в Разград през 2005 г. и продадена на русенски бизнесмен малко след това. След влизане в сила на Закона за защита на животните през 2008 г. и налагането на забрана частни лица да отглеждат големи котки, Рая е върната в зоокъта в Разград, където е използвана за разплод. Екипът на „Четири лапи\" ще бъде в разградския зоокът във вторник в 8:00, за да упои животните и да ги натовари на своята линейка за диви животни, с която ще бъдат транспортирани до столичния зоопарк. Там вече са подготвени две отделни заграждения за Рая и Хектор, за да може когато настъпи раждането Рая да бъде отделена. За състоянието по време на пътуването ще се грижи екип от опитни ветеринарни лекари, ръководен от декана на Факултета по ветеринарна медицина към Лесотехническия университет проф. Богдан Аминков. Очаква се животните да пристигнат в София около 15 ч. От „Четири лапи\" припомнят, че в началото на ноември организацията сключи споразумение с Община Разград за помощ и намиране на дом на пет от седемте лъва от нелицензирания зоокът в града, за които общината не може да се погрижи. В края на миналия месец специалисти от международната организация бяха в Разград, за да извършат пълни медицински изследвания на настанените в зоокъта лъвове и вазектомия на мъжките, за да се спре безконтролното и непрофесионално развъждане на тези животни. Съгласно споразумението с общината, освен за Рая, Хектор и Асен, „Четири лапи\" ще се погрижи и за малките Терез и Масуд, които бяха родени в началото на септември и изоставени от майка им веднага след раждането. В момента за тях се строи специално заграждение в спасителния център за големи котки Фелида в Холандия. Тримесечните лъвчета се превърнаха във всеобщи любимци след като бяха спасени от местни доброволци и лечението им беше поето в столична ветеринарна клиника благодарение на организацията Дивите животни. Бъдещето им обаче предизвика конфликт между двете неправителствени организации и общинската управа заради изненадващо намерение на кмета на Разград да дари Терез и Масуд на зоопарка в Пазарджик. „Четири лапи\" и Дивите животни са категорични, че лъвчетата няма да оцелеят в пазарджишкия зоопарк, тъй като там нито имат условия за отглеждане на лъвчета без майка, нито персонал с достатъчен опит. Решението дали Терез и Масуд да бъдат изпратени в Пазарджик предстои да бъде гласувано този четвъртък от Общинския съвет в Разград.", "date": "2017.12.17", "title": "Карат бременна лъвица от Разград в София"}
{"url": "https://www.24chasa.bg/novini/article/6617423", "text": "Ребека Дайкс, служител на британското посолство в Ливан, е намерена мъртва в събота, съобщава BBC. Според информация на телевизионния канал, Дайкс е била нападната и удушена, като тялото ѝ е открито в близост до магистрала в Ливан, предава \"Фокус\".  Жертвата е била част от програма на Министерството за международно развитие. Тя се е намирала в неизвестност от петък вечерта, след среща с приятели.      По случая е започнало разследване, като се очаква да бъде проведена втора аутопсия по-късно.", "date": "2017.12.17", "title": "Намериха мъртва служителка на британското посолство в Ливан"}
{"url": "https://www.24chasa.bg/novini/article/6617244", "text": "Мария Стоилова от старозагорския дом за деца, лишени от родителски грижи \"Мария Терезия\", която спаси живота на припадналия на волана тролейбусен шофьор Филип Точев и се нареди сред достойните българи на 2016 година, вчера беше Снежанка. Тя и Дядо Коледа раздадоха подаръци на децата на работниците в павелбанското село Горно Сахране. Мария, която догодина през август ще навърши 18 години и учи в 11-и клас в спортното училище в Стара Загора, се похвали, че вече си има и сериозен приятел. Младежът е на 20 години и се казва Виолет, работник. Името на момичето нашумя преди няколко дни, когато се разбра, че столично издателство е включило нейната история в учебника си по английски език за шести клас. Мария учи сериозно английски и нямала трудности да прочете сама написаното за нея в учебника.", "date": "2017.12.17", "title": "Достойната Мария стана Снежанка, вече  има и гадже"}
{"url": "https://www.24chasa.bg/novini/article/6617271", "text": "Който иска да става митничар, минава през тестове. В тях обаче вече няма такъв за интелигентност. Който вече е назначен, но иска да расте в йерархията, ще държи изпит за лидерство, по който да се прецени дали може да организира хора. Серия питания ще преценява способността им да вземат правилни решения в критични ситуации Такива промени предвижда промяна в наредбата за подбор на митничари, направена от финансовия министър Владислав Горанов. Причините за отпадането на IQ теста е недостигът на кандидати. Трудно се намирали младши експерти в райони, засегнати от демографската криза, както и и химици и статистици. Много потенциални кандидати се притеснявали от честите проверки и оказване на натиск за канали и нарушения. Досега на “входа” на митницата кандидатите решаваха математически ребуси, а чрез изображения с различни форми се оценяваше пространствената им ориентация. Въпросите са комбинации от Менса- тестовете. Вместо тях кандидатите вече ще попълват личностен въпросник за професионална пригодност и тест за интегритет. Оценките не са цифрови, а с две позиции - “покрива” и “не покрива” изискванията. При тестовете за интегритет кандидатите ще отговарят на открити и скрити въпроси, за да се прецени способността им за работа в група. “24 часа” научи, че тестовете ще са като листовките за шофьорски изпити - във варианти с по 100 въпроса. Изпитният вариант ще се тегли в деня на провеждането му. В тях ще има въпроси за отношението към корупцията и дали биха докладвали за схеми.", "date": "2017.12.17", "title": "Митничар ще се става и без тест за интелигентност"}
{"url": "https://www.24chasa.bg/novini/article/6617479", "text": "Мъж е прострелян с пистолет след скандал в София, предаде  . Инцидентът е станал в жилищен блок близо до сградата на Шесто РПУ в столицата. Причината за стрелбата била спор между пострадалия и нападателя. Простреляният е във Военномедицинска академия без опасност за живота. Случаят се разследва.", "date": "2017.12.17", "title": "Простреляха мъж след скандал в София"}
{"url": "https://www.24chasa.bg/novini/article/6617232", "text": "Русия никога не е била войнствена страна, за разлика от европейските държави, заяви днес във Фейсбук говорителката на руското външно министерство Мария Захарова, цитирана от ТАСС. Тя казва това в отговор на изявление на британския външен министър Борис Джонсън, сравнил Русия със Спарта. По-рано в интервю за в. \"Сънди таймс\" Джонсън направи политически паралел, определяйки Атина като аналог на Европа и САЩ, а Русия като прикрита и недоброжелателна страна като древна Спарта, но изтъквайки необходимостта от сътрудничество с Москва, предаде БТА.  Според Захарова сравнението е некоректно, тъй като олигархията е в основата на устройството на Спарта, а \"човек не може да си представи нищо по-олигархично от Великобритания\". Говорителката обаче изразява съгласие с мнението на британския първи дипломат, че спорът между Атина и Спарта е отслабил класическа Гърция, от което са се възползвали персите и македонците. По думите й сегашните разпри, посяти от Запада, по-специално тези на европейския континент, отслабват самата западна цивилизация и я правят уязвима пред лицето на заплахи като Ислямска държава. По-рано беше съобщено, че Джонсън планира да посети идната седмица Москва и да обсъди с руската страна обстановката в Сирия.", "date": "2017.12.17", "title": "Захарова: Русия никога не е била войнствена като европейските държави"}
{"url": "https://www.24chasa.bg/novini/article/6617259", "text": "Израелският министър-председател Бенямин Нетаняху благодари днес на американския президент Доналд Тръмп за подкрепата му за Израел и обеща да окаже \"топъл прием\" на вицепрезидента на САЩ Майкъл Пенс при посещението му в Йерусалим следващата седмица, предаде ТАСС. \"В близките дни пристига вицепрезидентът на САЩ Майкъл Пенс, на когото ще окажем топъл прием. Той е голям приятел на Израел, голям приятел на Йерусалим\", каза Нетаняху на правителствено заседание, предаде БТА.  \"Искам още веднъж да изразя особена признателност на президента Тръмп и неговото правителство за лидерството и решителността за защита на истината за Израел, за твърдостта, с която те (САЩ-бел.ред.) отхвърлят опитите за използване на ООН като антиизраелска арена\", заяви той. Първоначално се предвиждаше Пенс да пристигне в Израел на 17 декември, а на 18 декември да изнесе реч пред израелския парламент. Но, както съобщи на 14 декември израелският в. \"Аарец\", Пенс премести посещението си заради кризата в уреждането на близкоизточния конфликт, предизвикана от решението на Тръмп да признае Йерусалим за столица на Израел. Сега се очаква Пенс да пристигне в Израел на 20 декември. По-рано движението Фатах на палестинския президент Махмуд Абас призова за масови протести в Йерусалим следващата седмица срещу посещението на Пенс. Ръководството на Фатах се обяви против посещения на американски служители в палестинските територии, докато правителството на САЩ не преразгледа решението си да признае Йерусалим за столица на Израел. Пресслужбата на Кнесета заяви, че на 21 декември Пенс ще изнесе реч пред израелския парламент на специално тържествено заседание в негова чест. Висш съветник на палестинския президент Махмуд Абас каза, че палестински служители няма да се срещат с представители на правителството на Тръмп за обсъждане на усилията на САЩ за подновяване на мирните преговори след решението на американския президент да признае Йерусалим за столица на Израел, посочва ДПА. \"Няма да има срещи с никого от американското правителство за обсъждане на мира между палестинците и израелците, защото палестинският президент беше много ясен по този въпрос\", заяви Маджди ал Халиди. Той добави, че специалният представител на Тръмп за международните преговори Джейсън Грийнблат не е поискал среща с палестинците при предстоящото си посещение, защото \"знае, че няма да има никаква среща, дори да поиска\".", "date": "2017.12.17", "title": "Нетаняху: Майкъл Пенс е голям приятел на Израел, голям приятел на Йерусалим"}
{"url": "https://www.24chasa.bg/novini/article/6617273", "text": "В дните на Ханука свещниците, поставени на прозорците, не озаряват единствено еврейските домове. Тяхната светлина ни показва, че най-голямото чудо да живеем заедно в мир, взаимност и разбирателство е в ръцете ни. Вярвам, че само след броени дни отново заедно ще отправим молитва идващата 2018 година да донесе на нашата родина повече спокойствие и благоденствие, а на всички нас здраве, семейно щастие и уют. Това заяви днес президентът Румен Радев, който заедно със съпругата си Десислава Радева участва в церемонията в Централната софийска синагога за запалване на свещите на Ханука – Празника на светлината, предадоха от прессекретариата на президента.  „Щастливи сме с моята съпруга да бъдем тази вечер заедно с вас в Софийската синагога и заедно да отбележим Ханука. За мен е чест да запаля една от свещите в Ханукалния свещник и да продължа институционалната традиция българският държавен глава да отбележи съвместно с еврейската общност в България този красив празник на светлината“, заяви президентът и подчерта, че българската нация умее да отбелязва съвместно празниците на всички свои общности. Румен Радев отбеляза, че именно нашият народ не даде своите евреи и българското чудо на спасението в мрачните дни на Втората световна война не са случайност и изрази общата скръб за онези, които са били изпратени на сигурна смърт. „Ако днес крайният национализъм и екстремистките политически разбирания се опитват да се прокраднат в нашето ежедневие, да пренапишат нашата история и да заразят с омраза децата ни, то, уверявам ви, ние ще бъдем отново заедно в борбата за доброто и справедливостта“, подчерта в словото си президентът. Държавният глава Румен Радев запали основната свещ на церемонията, с която се отправя послание за мир, разбирателство и успех.", "date": "2017.12.17", "title": "Радев: Най-голямото чудо да живеем заедно в мир и разбирателство е в нашите ръце"}
{"url": "https://www.24chasa.bg/novini/article/6617245", "text": "Трима са пострадалите при катастрофата на Северната тангента. Това съобщи за „Фокус“ Катя Сунгарска, говорител на Център на Спешна медицинска помощ – София във връзка с катастрофата на Северната тангента, близо до с. Мрамор. Сигналът към Спешна помощ е подаден в 17.30 часа. Линейка е тръгнала веднага, пристигнала е в 17.47 часа. Пострадали са две момчета – на 7 и на 12 години. Едното е с контузия на коляно и рамо, а другото с контузия на глава. Пострадала е и 34-годишната им майка, която е с контузия на гръдния кош. Тримата са хоспитализирани в УМБАЛСМ „Пирогов“.                                                                                                                                                                                                                                                                       ", "date": "2017.12.17", "title": "Две деца и майка им пострадаха при катастрофа на Северната тангента (Обновена)"}
{"url": "https://www.24chasa.bg/novini/article/6616066", "text": "В началото на седмицата вълна от съчувствие заля целия свят и най-вече Холивуд. Причината за това е едно кратко, но много трогателно видео, което се появи в интернет. На него 11-годишният Кийтън Джоунс от Ноксвил, Тенеси, разказва за това как всеки ден децата в училище го тормозят, защото изглежда различно. “Подиграват се на носа ми. Наричат ме грозен и казват, че нямам приятели”, разказва във видеото със сълзи на очите Кийтън. Той има лицева деформация, известна сред хората като “заешка устна” или “вълча уста”. Това е вид аномалия, при която още при раждането детето няма част от устната, носа и небцето. Чрез хирургична намеса се изграждат нужните части от лицето, докато детето е още много малко, но големият проблем за него и родителите тепърва предстои. “Когато обядваме, ме заливат с мляко и ме замерят с храна”, казва Кийтън в клипа заснет от майка му, след като го взема по-рано от училище. “Хората като мен не трябва да бъдат критикувани за начина, по който изглеждат. Не са виновни, че са се родили така. Ако ви се подиграват, не го приемайте навътре, а останете силни! Предполагам, един ден ще бъда по-добър.” Тези думи трогнаха милиони в социалните мрежи, сред които много популярни личности. Часове след като се появи видеото, подкрепа към малкия Кийтън прояви музикантът Джон Бон Джоуви. Той написа: “Силен си, обичан си и имаш подкрепата на много приятели”. Селена Гомес засне видео за Кийтън, в което го поздравява за проявената смелост да разкаже за проблема си. Същото направи и тийнидолът Джъстин Бийбър. Той изпрати няколко видеопослания до 11-годишното момче, в които го нарича свой приятел. “Красив си. Не позволявай лошите думи да стигат до чистото ти сърце!”, написа в своя туитър актрисата Ева Лонгория. Рапърът Снуп Дог беше сред първите, които се обърнаха към малтретираното момче: “Винаги ще бъдеш мой приятел. Единственото, което може да пребори омразата, е любовта.” Видеото стигна и до Белия дом Кийтън трогна сина на президента Доналд Тръмп. Доналд Тръмп-младши покани момчето да гостува заедно със своите близки на президентското семейство. “Това момче е изключително смело. Наитина ме трогна и за мен ще бъде чест той и неговите близки да гостуват на моето семейство.” Кийтън Джоунс получи мило съобщение от Люк Скайуокър. Актьорът Марк Хамил, който влиза в образа на легендарния джедай от “Междузвездни войни”, написа: “Кийтън, не губи време в чудене защо хората, които тормозят другите, са такива. Те са тъжни хора, които не харесват самите себе си и мислят, че като нараняват другите, ще се почувстват по-добре.” В България също има много деца, които са в положението на американското момче. Годишно у нас се раждат близо 100 деца с лицеви аномалии, а в Европа 1 млн. души страдат от този проблем. За жалост, десетки родители всяка година изоставят различните си бебета в сиропиталища. Битката с този проблем е повече психическа, отколкото физическа. Напредналата хирургия успява да възстанови до голяма степен липсващите части на устата и това не пречи на децата да се хранят и да комуникират нормално. Големият проблем е в приемането на различните. В България съществува Асоциация на лицевите аномалии, която дава съвети, психическа подкрепа и помощ на страдащи от подобни заболявания. За жалост, историята на малкия Кийтън получи недобро развитие в социалните мрежи. Оказа се, че в профилите на неговите родители има много снимки с расистки подтекст. Майката - Кимбърли Джоунс, има снимка, на която държи флага на Конфедерацията, а до ден днешен той е символ на робството в САЩ. В интервю за американската телевизия тя се извинява за снимката и я нарича иронична и забавна. Бащата на момчето - Шон Уайт, се оказа, че членува в неонацистко затворническо движение и има богато криминално досие. Айя Йоргова е ученичка в 11-и клас в столичното 51-о СОУ “Елисавета Багряна” и от 5 години снима видеоклипове за ютюб. Тя се е родила с лицеви аномалии и от малка досега е претърпяла над 10 операции за изграждане на уста. В своя видеоканал Айя разказва за проблема си и се опитва да мотивира всеки, който е различен и намира трудно начин да се впише сред останалите. “На първо място, на родителите им трябва много подкрепа. Те трябва да бъдат силни и да вярват, че въпреки проблемите децата им ще успеят”, казва Айя и добавя, че лошото отношение на децата към нея е започнало още в детската градина. Най-неприятното, което е претърпяла, не са обидите, а изолацията. “Това как се отнасяш към другите, показва как се отнасяш към самия себе си”, казва влогърката, чиито видеа са помогнали на хора с подобен проблем. “Едно момиче на 26 години се свърза с мен и ми каза, че е плакала на клиповете ми.” Психологическата битка в училище може да бъде много жестока. На това мнение е актьорът Ивайло Захариев, който подобно на 11-годишния Кийтън е бил жертва на насилие в училище. “В осми клас имаше две момчета, които ми се подиграваха. Обиждаха ме, слагаха ми прякори, събаряха ми раницата с учебници на земята”, разказва Захариев. Не е имало нещо, с което той да провокира насилниците си, и по никакъв начин не им е отвръщал. “Тези деца, които тормозят другите всъщност са жертва на агресия. Някой им причинява болка на тях и те се опитват да я прехвърлят на друг в училище. Мисля, че трябва първо на тях да се помогне”, смята актьорът, който съветва всички деца да търсят подкрепа от близките си, когато имат проблем в училище.", "date": "2017.12.17", "title": "Момче трогна Холивуд с видео за насилието в училище"}
{"url": "https://www.24chasa.bg/novini/article/6617315", "text": "Руският президент Владимир Путин е разговарял тази вечер по телефона с американския си колега Доналд Тръмп и му е благодарил за данните, предоставени от ЦРУ, благодарение на които са били задържани терористи, възнамеряващи да поставят експлозиви в Казанската катедрала в Санкт Петербург и на други многолюдни места в града. Това съобщи пресслужбата на Кремъл, цитирана от ТАСС и БТА. Получената от ЦРУ информация се е оказала достатъчна, за да бъдат открити и задържани престъпниците, посочил Путин. Той уверил американската администрация, че при получаване на информация за терористични заплахи в САЩ или за заплахи срещу американски граждани руските специални служби безусловно и незабавно ще я предадат на колегите си по партньорските канали.", "date": "2017.12.17", "title": "Путин благодари на Тръмп за данните от ЦРУ, чрез които задържали терористи"}
{"url": "https://www.24chasa.bg/novini/article/6610064", "text": "Издателят на вестник \"24 часа\" - \"168 часа\" ЕООД, , съобщиха от Google. Digital News Initiative (DNI) e  \"Издателят на „24 часа”   - платформа за иновативна журналистика, която ще бъде използвана както от работещите в \"24 часа\", така и от всички журналисти от Медийна група България и от други медии, от обикновени потребители, които се регистрират в нея чрез профила си в Google или Facebook\", според координатора на проекта Станимир Въгленов, директор \"Онлайн проекти\" на Медийна група България. Платформата е съвкупност от функционалности за събиране на информация по дефинирани теми от потребителите и комбинирането й в краен дигитален продукт. „168 часа” ЕООД печели финансирането в партньорство със специализираната в дигитализация фирма „Димирома” с управител Роман Ангелов. С помощта на Smart24chasa потребителят ще може да създава нова тема, която след това да бъде достъпна за проучване и развиване, като всички потребители ще могат да я редактират, коментират и модерират. Цялата информация ще бъде категоризирана по източник: социални медии, собствен цифров архив на „24 часа”, източници на данни със свободен достъп, правителствени и частни сайтове, търговски и потребителски източници и др. През октомври 2015 г., като част от Digital News Initiative (DNI) - партньорство между Google и издателите на новини в Европа за подкрепа на висококачествена журналистика чрез технологии и иновации – бе стартиран иновационен фонд DNI с ресурс от 150 млн. евро. „Днес обявяваме получателите на четвъртия кръг от финансиране, като за 102 проекта в 26 европейски държави са предложени 20 428 091 евро за подкрепа на проекти за иновационни новини. Така общото финансиране до момента за инициативата нараства до 94 млн. евро.”, пише в съобщението в официалния блог на Google. В този четвърти кръг получихме 685 проекта от 29 държави. От проектите, финансирани днес, 47 са прототипи (проекти в начален етап, изискващи финансиране до 50 000 евро), 33 са средни проекти (изискващи финансиране до 300 000 евро), а 22 - големи проекти (изискващи до 1 милион евро от финансирането), уточняват от Google. „В предишния трети кръг, през юли, видяхме значително повишаване на интереса към проекти за проверка на фактите и борба с фалшивите новини. Тази тенденция продължава и в този кръг, особено при прототипите. В средните и големите категории насърчихме кандидатите да се съсредоточат върху монетизирането, което доведе до увеличаване на средните и големи проекти, целящи използването на машинно обучение за подобряване на съдържанието и превръщане на повече читатели в абонати.”, уточняват от Google. Като цяло, 21% от избраните проекти се съсредоточават върху създаването на нови бизнес модели, а 13% - за подобряване на откриването на съдържание чрез използване на персонализация. Около 37% от избраните проекти са в сътрудничество между организации с подобни цели. Други проекти включват работа по анализи, измерване на аудиторията и нови възможности за реклама.", "date": "2017.12.17", "title": "Google финансира със 100 хил. евро дигитален проект на \"24 часа\""}
{"url": "https://www.24chasa.bg/novini/article/6617158", "text": "По време на митинг в неделя, организиран от бившия президент на Грузия и лидер на украинската партия „Движение на новите сили“ Михаил Саакашвили, негови поддръжници са щурмували Октомврийския дворец в Киев, предава кореспондент на РИА Новости. Активистите са нахлули през входната врата и преодолели съпротивата на националната гвардия, която е охранявала сградата. Срещу нахлулите демонстранти са използвани пожарогасители, като някои от тях са получили леки наранявания, предаде \"Фокус\".  Скоро след това хората са започнали да напускат сградата, следвайки призив от самия Саакашвили.", "date": "2017.12.17", "title": "Поддръжници на Михаил Саакашвили щурмуваха Октомврийския дворец в Киев"}
{"url": "https://www.24chasa.bg/novini/article/6617169", "text": "Папа Франциск определи в неделя фалшивите новини и търсенето на сензация като „много сериозен грях“, пише Guardian. Според католическия духовен водач, журналистите имат задача, която е сред най-важните в демократичните общества, но папата призова репортерите да осигуряват точка, пълна и вярна информация, която не е представена едностранно, предаде \"Фокус\".  Според папата, журналистите не трябва да изпадат в „греховете на комуникацията\", сред които са дезинформацията, липсата на обективност и фалшивите сензации.", "date": "2017.12.17", "title": "Папа Франциск определи фалшивите новини като грях"}
{"url": "https://www.24chasa.bg/novini/article/6617035", "text": "Начело на австрийското министерство на външните работи в новото коалиционно правителство на Австрийската народна партия (АНП) и Австрийската партия на свободата (АПС) ще застане специалистката по Близкия изток Карин Кнайсъл. Тя активно критикуваше канцлера на Германия, миграционната политика на ЕС и председателя на Еврокомисията, когото нарече „циничен властелин”, съобщи австрийската радио и телевизионна компания ORF, цитирана от БГНЕС. „По предложение на АПС безпартийната Карин Кнайсъл става министър на външните работи. За Австрийската народна партия известната публицистка стана компромисен кандидат, защото има опит в дипломатическата работа. Но нейните политически изявления в миналото бяха много по-малко дипломатични”, посочва ORF. „Тя критикува остро германския канцлер Ангела Меркел, чиято любима работа, според нея, са „безгрижните” селфита с бежанци. На ЕС му додея от провалите в миграционната политика и тя нарече ръководителя на Европейската комисия Жан-Клод Юнкер „циничен властелин” и „грубиян”, изтъква ORF. В разгара на миграционната криза Кнайсъл обичаше да прави гръмки изявления, след които я обвиняваха в робуване на стереотипи. След скандалната новогодишна нощ в Кьолн тя заяви, че сред бежанците има прекалено много мъже, защото това е икономическа миграция, където 80% от мигрантите са млади хора между 20 и 30 години.", "date": "2017.12.17", "title": "Опонентка на Меркел и Юнкер става австрийски външен министър"}
{"url": "https://www.24chasa.bg/novini/article/6617048", "text": "Учени установиха, че нерешителността да се срещнеш с някого и неумението да избереш партньор в живота не са обусловени от човешкия характер, а от еволюционни процеси, съобщи Лента. \"Еволюцията ни приспособи към живот в среда, която е съвсем различна от онази, в която сега живеем\", заяви Менелай Апостолу от университета в Никозия, Кипър. Той е на мнение, че за сексуалното привличане са отговорни инстинкти на генетично ниво. У човека те се формират в обстановката, в която са живели предците му. Но през последните два века тези условия коренно се променили. Голяма част от инстинктите се формирали, когато родствениците избирали жениха или невестата. Сега обаче всеки трябва да се заеме сам с тази задача. Човечеството просто не е разполагало с достатъчно време, за да се приспособи към новите обстоятелства. Резултатите от изследването са публикувани в Personality and Individual Differences.", "date": "2017.12.17", "title": "Неумението да избереш партньор в живота е свързано с еволюционни процеси"}
{"url": "https://www.24chasa.bg/novini/article/6617054", "text": "Турция ще открие посолство в Източен Йерусалим, заяви днес турският президент Реджеп Тайип Ердоган, цитиран от Ройтерс. Агенцията припомня, че по-рано тази седмица на среща на върха в Истанбул мюсюлмански лидери призоваха света да признае Източен Йерусалим за столица на Палестина, предаде БТА.  Близо е денят, когато официално, с Божието разрешение, ние ще открием нашето посолство там, каза Ердоган в реч, запазвайки яростните си критики към решението на САЩ да признаят Йерусалим за столица на Израел.", "date": "2017.12.17", "title": "Ердоган: Турция ще открие посолство в Източен Йерусалим"}
{"url": "https://www.24chasa.bg/novini/article/6617064", "text": "Най-малко осем души са убити, а 30 други са ранени след като две камикадзета се самовзривяват в църква в югозападния пакистански град Кета, предава AFP. Местният полицейски служител Абдел Резак Чийма съобщи, че нападението е извършено по време на неделната служба на градската методистка църква, предаде \"Фокус\".  По данни на полицията, органите на реда са успели да застрелят единия от атентаторите, но вторият е успял да се взриви близо до входа на храма. Седем от ранените се намират в сериозно състояние. Според официални лица, на литургията са присъствали между 300 и 400 души.", "date": "2017.12.17", "title": "8 жертви и 30 ранени след атентат в пакистанска църква"}
{"url": "https://www.24chasa.bg/novini/article/6614904", "text": "Испания, Италия и Гърция са световните лидери за 2017 г. в производството на екстра върджин зехтин според данните на Международния съвет за растителни масла. Въпреки че италианският зехтин е всепризнат като един от най-качествените в света, тазгодишната реколта е много по-ниска заради студената зима и сухото лято. Става въпрос за 320 млн. кг, или с 11 на сто по-малко италиански зехтин в сравнение със средните реколти през последните 10 г., както съобщава Конфедерацията на земеделските производители на Апенините. Първи в света и през тази година са испанците с 1,15 млрд. кг произведен зехтин, което и за тях е с 10 на сто по-малко от миналата година. Това означава, че Веднага след втората в класацията - Италия, се нарежда Гърция с 300 млн. кг. Въпреки ниските реколти от маслини в Южна Европа световното производство на зехтин е с 12% по-високо от миналата година благодарение на Турция и Тунис, които тичат по петите на традиционните лидери. От Тунис ще потекат 220 млн. кг зехтин, което е почти двойно повече от предишната година. Личен рекорд отбелязва и турският зехтин, чието производство наближава 180 млн. кг. След Турция са Мароко и Алжир. Истинска изненада е Аржентина, която регистрира над 37 млн. кг зехтин, или със 74% повече от преди. След нея са Йордания и Египет. Що се отнася до класацията в Европа, Испания, Италия и Гърция са следвани от Португалия и Франция. Въпреки по-ниското количество произведен зехтин Италия си остава абсолютен европейски лидер по качество. Това е така, защото 47 италиански марки са признати като висококачествени на европейско ниво. Всички те издържат и през тази година изпита за вкусови и обонятелни характеристики. А според изискванията в Европа зехтинът трябва да ухае на окосена трева, на вкус да е горчиво-пикантен и да съдържа висок процент полифеноли и антиоксиданти, важни за здравето.  За разлика от висококачествения зехтин нискокачествените олиа миришат на оцет и гранясало, а при опитване са мазни и лепкави. Много експерти надават вой, че заради тазгодишната ниска реколта на италиански висококачествен зехтин съществува реална опасност чужда продукция да бъде фалшифицирана като италианска. Добрата новина обаче е, че големите жеги през лятото в Южна Европа пребориха атаките на т. нар. маслинова муха. Това значи, че качественият зехтин ще бъде още по-качествен от преди. Въпреки традиционното си производство на зехтин Италия не само отглежда, а и внася маслини, за да ги преработва в зехтин. Всяка година между 300 хил. и 400 000 тона маслини от Тунис, Турция и Мароко пристигат на италианските пристанища, за да бъдат насочени към производството на италиански зехтин. Най-често срещаният номер на пиратите в сферата на зехтина е, когато за такъв се пласира олио от семена, оцветено с хлорофил и ароматизирано с бета-каротин. Друг трик е пласирането на фалшиво олио от генетично модифицирани слънчогледи, което да наподобява по вкус на зехтин. Сред любимите на фалшификаторите продукти, които се добавят като смесители, са още и фракционираното палмово масло, олиото от кюспе и лешниковото масло, внасяно от Турция. Пиратите на зехтин прилагат и друг метод – този път, използвайки нискокачествено или развалено олио. То преминава през процедура за вакуумиране при ниска темтература, а след това се ароматизира, за да се премахнат миризмите на гнило и мухлясало.  Някои сигурно биха си помислили, че всичко това все пак е нищо в сравнение с опасностите за здравето от месо с диоксин или пилешко с хормони. Това обаче в никакъв случай не значи, че престъпниците в сферата на зехтина са по-малко престъпници от тези, които пробутват развалено месо. Сред много обичаните измами са и триковете с т.нар. Italian sounding, или подлъгващото вмятане на италианско звучащи имена и термини в етикета на бутилката зехтин. По този начин много потребители се заблуждават, че купуват произведен в Италия продукт. Феноменът с “италианското звучене” е доста разпространен в Европа, но най-вече в Америка. В много от търговските вериги в България се предлага по-изгоден от италианския гръцки зехтин. Тези дни обаче агенция Асошиейтед прес съобщи за измама и с него. Седем гръцки граждани бяха арестувани до град Лариса в областта Тесалия, след като в използваната от тях работилница бил намерен зелен оцветител, прибавян към слънчогледовото масло, за да прилича на зехтин. Били открити и 5 тона фалшив зехтин, готов за бутилиране, както и 12 тона опакован за износ. Продуктът бил представян като екстра върджин зехтин и продаван в Гърция по 12-15 евро за петлитрова бутилка.", "date": "2017.12.17", "title": "Италия е лидерът на хубавия зехтин"}
{"url": "https://www.24chasa.bg/novini/article/6617106", "text": "Всеки здравноосигурен гражданин има право и на онлайн избор на личен лекар. Това съобщиха за „Фокус“ от пресцентъра на Районната здравноосигурителна каса (РЗОК) във Варна. В оставащите дни до края на годината всяко здравноосигурено лице може по желание да смени личния си лекар. През месеците юни и декември смяната на общопрактикуващия лекар се извършва по опростена и бърза процедура, припомниха от институцията. Онлайн изборът може да се прави лично от здравноосигурения или от неговия родител или настойник. За целта желаещите трябва да влязат в интернет страницата на Националната здравноосигурителна каса и от личното си електронно здравно досие да отворят меню „Избор на личен лекар“, откъдето да осъществят избора си на общопрактикуващ лекар чрез регистрационната форма за избор. Тя трябва да се подпише с електронен подпис. Всеки здравноосигурен гражданин, който няма избран личен лекар, може да направи първоначален избор по всяко време на годината. За целта трябва да се попълни Регистрационна форма за първоначален избор на общопрактикуващ лекар, допълниха от Районната здравноосигурителна каса във Варна.", "date": "2017.12.17", "title": "До края на годината можем да сменим личния си лекар"}
{"url": "https://www.24chasa.bg/novini/article/6617127", "text": "С оглед на снеговалежа няма затворени пътища за леките автомобили, временни ограничения има за тежкотоварните. Това каза на брифинг министърът на регионалното развитие и благоустройството Николай Нанков, предаде „Фокус“. Министърът уточни, че сняг вали в Ловешко, Плевенско, по старопланинските преходи – Шипченски, Троян – Кърнаре, Петрохан. „Колегите информираха, че и в Родопите дъждът е преминал в сняг. Към момента е създадена необходимата организация. За леки автомобили няма затворени участъци от републиканската пътна мрежа, с оглед на снеговалежа”, обясни Нанков. „Имаме частично ограничени участъци, временно някои старопланински проходи, за тежкотоварни автомобили. За над 12 тона е ограничено движението в прохода Троян Кърнаре, по пътя Рибарица – Шипково. Беше ограничено временно движението за тежкотоварни автомобили в Предела, по пътя за Банско, с оглед възможността за по-добро почистване от поддържащите фирми“, добави той. По думите му днес се очаква интензивен трафик от зимните курорти, основно от Банско, в посока София. „На АМ „Струма“ също имаше обилен снеговалеж в следобедните часове, колегите се справиха“, каза още регионалният министър. „Има няколко инцидента с леки и тежкотоварни автомобили в рамките на денонощието. Единият е малко по-тежък, който ограничи движението на 347 км на АМ „Хемус“ в района на Шумен. ТИР е препречил пътното платно, минал е през мантинелата. Там има временна организация на движението. Имаше лека катастрофа между Кресна и Симитли“, допълни Николай Нанков.", "date": "2017.12.17", "title": "Нанков: Очаква се интензивен трафик от курортите, няма затворени пътища"}
{"url": "https://www.24chasa.bg/novini/article/6617139", "text": "Двама полицаи са ранени след престрелка с 53-годишен мъж в американския град Бремертън, щата Вашингтон, съобщава FOX news. Информацията е подадена от местния клон на полиция чрез съобщение в социалната мрежа “Туитър“, направено в неделя, предаде \"Фокус\".  Мъжът е открил огън срещу служителите на реда, като двамата полицаи са отвърнали на атаката, застрелвайки нападателя. Към момента не са дадени допълнителни данни.", "date": "2017.12.17", "title": "Раниха двама полицаи при престрелка във Вашингтон"}
{"url": "https://www.24chasa.bg/novini/article/6617145", "text": "8-годишно момиче беше открито мъртво в апартамента на семейството му в центъра на Момчилград. Детето било открито в неделя сутрин от майка му. Тя работела на смени в местно предприятие, което се намира на 10-ина километра от Момчилград. Майката се прибрала от нощна смяна между малко след 7,00 часа. Малко след подадения сигнал на спешния телефон 112 в жилищния блок \"Слава\", който се намира в идеалния център на Момчилград, пристигнал екип на Бърза помощ. Медиците констатирали смъртта на момичето и извикали полиция. \"По случая образувано досъдебното производство по чл. 116 от Наказателния кодекс за умишлено убийство на малолетно лице. На този етп не мога да кажа каква е причината за смъртта. По случая е назначена тройна съдебно-медицинска експертиза, но вещите лица все още не са се произнесли\", обяви окръжният прокурор на Кърджали Желязко Стефанов. Той не пожела каже и дали в апартамента е проникнато чрез взлом и дали жилището е било обект на грабеж. \"Работим по всички възможни версии за автора на деянието\", каза още окръжният прокурор. Той не пожела да коментира и слуховете, че от семейството на момичето е имало подадена жалба в полицията срещу съсед за тормоз. Желязко Стефанов също отказа да потвърди или да отрече мълвата в града, че детето е било открито със залепена с тиксо уста. През целия ден блокът, в който се намира апартамента на семейството на детето, беше отцепен с от полиция. Входът беше ограден с полицейска лента, а пред него дежуряха полицаи. Те не допускаха хора да излизат или да влизат. С часове криминалисти извършваха оглед на апартамента и разпитваха съседи. Полицаи обхождаха района около жилищния блок и оглеждаха дори и кошчетата да смет. Заради тежкият случай изходите на Момчилград бяха блокирани от полицейски патрули. Те проверяваха документите на всички влизащи и излизащи от града. Жителите на Момчилград бяха шокирани от трагедията. В градчето се говореше, че на тръгване от апартамента в събота вечер майката заключила външната врата на апартамента с едно завъртане на ключа. На сутринта й направило впечатление, че се наложило да превърти ключа два пъти. Близки разказваха, че преди месец момичето било загубило ключовете си. Детето и майка му живеели сами в апартамента. От 5-години бащата на момиченцето работел в Белгия. Семейството имало и по-голям син, който от няколко месеца живеел в Истанбул. Според близки детето не оставало само в семейното жилище. Когато майката била нощна смяна в апартамента идвала бабата, която живеела в село близко до Момчилград. Преди няколко дни обаче възрастната жена заминала за Турция, за да посети болната си сестра.", "date": "2017.12.17", "title": "8-годишна беше открита убита в дома си в Момчилград /Обзор/"}
{"url": "https://www.24chasa.bg/novini/article/6617183", "text": "Тленните останки на италианския крал Виктор Емануил Трети, прогонен от страната си през 1946 г. заради сътрудничеството му с фашисткия режим, бяха върнати днес в Италия, съобщи Франс прес. Виктор Емануил, който царува от 1900 г. до абдикацията си на 9 май 1946 г., умира в изгнание в Египет на 28 декември 1947 г., предава БТА.  Италианският президент Серджо Матарела даде разрешение на Савойската династия да репатрира тленните останки от Египет, което стана рано тази сутрин, съобщи за АФП историкът Алдо Мола, който помогна с организирането на връщането им в Италия. Кралят ще бъде погребан в семейния мавзолей във Викофорте, в северозападната част на Италия. Но неговият правнук, който води спор със семейството си кой е легитимният наследник на една от най-старите кралски династии в света, смята, че прадядо му трябва да бъде положен в римския Пантеон, за да е редом с предшествениците си. Тленните останки на Елена Савойска, съпругата на Виктор Емануил, които доскоро бяха в Монпелие в Южна Франция, бяха преместени в петък в семейния мавзолей. До нея ще бъде положен съпругът й. Виктор Емануил Трети сътрудничи с фашисткия режим на Мусолини, като подписва и обнародва закони, довели до депортацията на близо 8000 италиански евреи след 1943 г. Това е крал, \"който нарушава конституцията, приема фашизма, подписва закони, отнемащи основни свободи, обнародва свързани с расите закони и въвлича Италия във война\", казва историкът Пиеро Кравери.", "date": "2017.12.17", "title": "Тленните останки на крал Виктор Емануил Трети бяха върнати в Италия"}
{"url": "https://www.24chasa.bg/novini/article/6617190", "text": "Река Младежка в Бургаско преля и откъсна от света с. Младежко в сърцето на Странджа. Водите й излезли от коритото, което наложило затваряне на пътя до населеното място. Асфалтът е залят с 30-40 см. вода, предупреди кметът Илиян Янчев никой да не прави опит да влиза в селото.  До него се стига по отбивка от главния път Бургас - Малко Търново. За да се избегнат инциденти със закъсали коли и бедстващи пътници, КАТ разположи патрул  на входа към селото и предупреждават шофьорите да подминават шосето към него. Река Велека също повиши нивото си край с. Веселие, но засега няма опасност от наводнения.  Заради обилния дъжд под вода се оказа и Средец, но пострадали няма. ", "date": "2017.12.17", "title": "Село Младежко в Бургаско е откъснато от света, река Младежка преля"}
{"url": "https://www.24chasa.bg/novini/article/6616455", "text": "Соцлидерите трябва във всеки момент да бъдат красиви, приветливи и усмихнати. Това е партийната повеля, така работи и печатът от 1944 до 1989 г. За целта армия от фотографи и монтажисти са задължени да лъскат имиджа им. В епохата преди фотошоп са нужни много усилия, за да изкараш манипулациите да изглеждат естествено, разказват специалисти пред в. \"168 часа\". Фрапиращи гафове с подправени снимки заливат първите страници на известни вестници от епохата на соца у нас. Най-бруталните недоразумения се получават, когато една и съща личност се появи два пъти в един кадър. Недоглеждане, трудности при монтажа или просто нелогични светлосенки издават недостоверността и на десетки други снимки. В началото след 9 септември всички са заети да изграждат образа на Вожда. ", "date": "2017.12.17", "title": "Най-фрапантните соцмонтажи изкарват властта винаги усмихната"}
{"url": "https://www.24chasa.bg/novini/article/6617007", "text": "Над 500 машини обработват пътните настилки по републиканската пътна мрежа в районите със снеговалеж, съобщиха от АПИ. Най-силни са снеговалежите в Софийска област. В Троянския проход - път II-35 Троян - Кърнаре, е ограничено преминаването на тежкотоварни камиони над 12 тона поради снегонавявания. Без ограничения е движението през проходите \"Айтоски\", \"Котленски\", \"Обзорски\", \"Печинско\", \"Превала\", \"Предел\", \"Републиката\", \"Ришки\" и \"Рожен\". Ограничено е движението на товарни автомобили над 10 тона през проходите \"Вратник\" и \"Твърдишки\". Забранено за камиони над 3,5 тона е преминаването през проходите \"Дюлински\" и \"Пампорово\". Ограничено е движението на товарни автомобили над 12 тона през проходите \"Петрохан\" и \"Шипка\". 27-те областни пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Агенция \"Пътна инфраструктура\" препоръчва на шофьорите, на които им предстои пътуване, да тръгват на път само с подходящи гуми, тъй като се очаква засилване на снеговалежа, да карат със съобразена скорост и повишено внимание, спазвайки указанията на \"Пътна полиция\". Блокирането на движението от автомобили, които не са подготвени за движение при зимни условия, затруднява работата на снегопочистващата техника и възпрепятства пътуването на всички останали шофьори. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ - www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2017.12.17", "title": "АПИ: Всички републикански пътища са проходими при зимни условия"}
{"url": "https://www.24chasa.bg/novini/article/6616921", "text": "Откритото мъртво 8-годишно момиче е било със залепена с тиксо уста. Това е мълвата, която се носи в Момчилград. От полицията и от прокуратурата отказват каквато и да било информация по случая.  Момиченцето живеело в апартамент в центъра на града с майка си, която работела на смени в местно предприятие. Тя открила трупа на детето, когато се върнала от нощна смяна. Бащата на момичето работел в чужбина. Семейството имало и по голям син, който живеел в Турция.", "date": "2017.12.17", "title": "Откритото мъртво 8-годишно момиче е било със залепена с тиксо уста"}
{"url": "https://www.24chasa.bg/novini/article/6616937", "text": "Папа Франциск навърши днес 81 години и започна деня със среща с деца от педиатрична клиника на Ватикана, съобщи Радио Ватикана, цитирано от ДПА. Клиниката \"Санта Мария\" предлага безплатно лечение за деца до пет години. Повечето са от мигрантски семейства. Франциск посрещна децата в залата Свети Павел на ватиканския дворец, а по-късно ще изнесе проповед и ще раздаде благословия като всяка друга неделя. Предишни рождени дни той е прекарвал с бездомни или с активисти на католически младежки организации. През 2014 г. бе организиран флаш моб с танго на площада \"Свети Петър\" в чест на най-популярния танц в родината му Аржентина.", "date": "2017.12.17", "title": "Папата отпразнува 81-вата си годишнина\nс пациенти педиатрична клиника на Ватикана"}
{"url": "https://www.24chasa.bg/novini/article/6616942", "text": "В планината Витоша във връзка с обилния снеговалеж и извършване на опесъчаване на планинските пътища \"Драгалевци- Алеко\" и \"Бояна - Златни мостове\" се затварят за движение на автомобили, съобщават от Столична община. Затварят се подходите откъм Златни мостове и Драгалевци. Снегопочистващите машини ще извършват опесъчаване на планинските пътища. Обществения транспорт към момента се движи при зимни условия. Автобусите по линия 63 се движат до Златни мостове, а по линия 66 ще се движат до лифт Драгалевци.", "date": "2017.12.17", "title": "Затвориха пътищата \"Драгалевци - Алеко\" и \"Бояна - Златни мостове\" заради опесъчаване"}
{"url": "https://www.24chasa.bg/novini/article/6616523", "text": "До 50 метра е намалена видимостта на прохода Шипка поради мъгла. Това съобщиха за Радио „Фокус” – Велико Търново от Областно пътно управление – Габрово. В останалата част от област Габрово видимостта е нормална. На места превалява слаб дъжд, който се очаква да премине в сняг в следобедните часове.  Пътищата са предимно мокри, на места хлъзгави. От ОПУ съветват водачите да карат с повишено внимание и съобразена скорост. В региона няма допълнително въведени ограничения и нови затворени пътища. За изминалото денонощие не са регистрирани и тежки инциденти.  От Агенция „Пътна инфраструктура“ сигнализират за стеснен участък при мост над река Крапец, по пътя между селата Кормянско и Малък Вършец. В района има поставен пътен знак В15 „Забранено влизането на пътни превозни средства с ширина, включително на товара, по-голяма от 3,30 м”. Обходният маршрут за МПС над 3,30 м е по път III-401 Граница Ловеч – (Кормянско – Малък Вършец) – при км 46+800 по общински път до III-403 в село Малък Вършец. Ограничено е движението на автомобили над 10 тона в участък от път III-3011 село Крамолин – Велико Търново. Забраната е въведена за отсечката от км 22+129 до км 28+380, а причината е влошено технико-експлоатационно състояние на мостово съоръжение при км 26+444. Срокът за приключване на ремонтните дейности е 30 юни 2018.", "date": "2017.12.17", "title": "До 50 метра е намалена видимостта на прохода Шипка поради мъгла"}
{"url": "https://www.24chasa.bg/novini/article/6616529", "text": "„Оставете президента! Той миналия ден се изказа, че ще наложи вето върху закон, който не бе приет! Това нормално ли е?! Нека чете повече! Да пита повече! Когато създаваш фалшиви новини и се заиграваш със страховете на хората, това означава, че разделяш обществото“. Това заяви лидерът на депутатите от ГЕРБ и зам.-председател на партията Цветан Цветанов пред  „БСП умее само да употребява хората. Моите уважения към господин Стефан Данаилов, впечатлен съм от това, което той е направил в личния си и професионален живот. Но БСП се заиграват с най-гадното нещо - страховете на хората и правят нещо абсолютно недопустимо в политическия живот“, каза още Цветанов. Той бе категоричен, че хората са били подведени от БСП за мораториума върху лекарствата. „За следващата година имаме 407 милиона повече, общият бюджет за НЗОК е 3,800 млрд. лв. Повечето пари, които се дават за здравеопазване, са 480 млн.лв. Никъде не сме казвали, че няма да се лекуват онкоболни! Това е спекулация и това е невярно твърдение!\", подчерта Цветанов. Проблемът с лекарствата ще бъде разрешен в диалог - между Здравното министерство и пациентските организации. „Трябва да има някаква система, която да ограничи неразумното изразходване на средства... Ние не сме убийци. Всеки има близък човек, засегнат от това тежко заболяване. Но за мен е важно да има техника, профилактика, да се поставя точната диагноза - говоря за цялостния комплекс от здравеопазване\", коментира Цветанов. Според Цветанов Нинова, и президентът се заиграват с вота на недоверие: \"Аз искам всичките политици да бъдем национално отговорни и да се обединим около каузата - европредседателството! Вижте, какъв популизъм беше с цената на водата... Този вот няма да мине и няма да разклати коалицията, но ще даде едно усещане у всички останали европейски страни, че България не е единна... Когато говорим за Шенген, Елена Йончева прави филм за границата. Няма ограда, която да не бъде преодоляна, но тук говорим като капацитет и европейската солидарност, която ни даде 160 млн.лв.\". Според него втори лифт на Банско ще има. „И съм убеден, че напрежението, което бе създадено около това, ще стихне. Ние сме като италианско семейство, но съм убеден, че всичко ще бъде наред“, коментира Цветанов думите на вицепремиера Валери Симеонов. \"Ние не говорим за концесия, а за Закона за управление. Затова искаме той да бъде приет първо и да започне следващата процедура. Ние не трябва да се фокусираме само върху Банско, а върху развитието на туризма в цялата страна\", отбеляза Цветанов. \"В една коалиция, в която има различни партии, е съвсем нормално да има напрежение. Но ние имаме много по-важни цели, които сме си поставили и върху които сме се фокусирали и не би трябвало такива препъни камъчета да обърнат колата\", допълни той.", "date": "2017.12.17", "title": "Цветанов посъветва президента Радев да чете повече (Видео)"}
{"url": "https://www.24chasa.bg/novini/article/6616534", "text": "Германия очаква да посрещне по-малко от 200 000 нови мигранти за тази година, съобщи вътрешният министър Томас де Мезиер, предаде БТА. „В края на ноември бяхме на равнище от около 173 000 души и смятам, че за цялата година ще имаме по-малко от 200 000 мигранти\", заяви той пред в. „Билт ам Зонтаг\". През миналата година в страната пристигнаха около 280 000 мигранти, а през 2015 г. - около 890 000, особено търсещи убежище от Сирия и Афганистан. Спадът в броя на мигрантите вероятно се дължи на прекъсването на Балканския път, на сключената с Турция споразумение за бежанците, както и на увеличаването на усилията за спиране на мигрантите, опитващи се да достигнат Европа от Северна Африка с лодки. Германските власти въведоха и финансови стимули, които да насърчат търсещите убежище да се върнат в родните си страни. Де Мезиер обаче заяви, че от началото на годината молби са подали само 200 души, предимно от Русия, Ирак и Афганистан.", "date": "2017.12.17", "title": "По-малко от 200 000 мигранти са пристигнали в Германия тази година"}
{"url": "https://www.24chasa.bg/novini/article/6616541", "text": "Тричленен екипаж, съставен от американски и японски космонавти-новаци и руски ветеран е изстрелян на шестмесечна мисия в Международната космическа станция, предава AFP, цитирана от \"Фокус\".  Скот Тингъл от НАСА, Антон Шкаплеров от „Роскосмос“ и Норишиге Канай от Японската агенция за аерокосмически изследвания са излетели с космически кораб „Съюз МС-07“ от космодрума „Байконур“ в Казахстан в 13:21 часа местно време (9:21 часа българско време).", "date": "2017.12.17", "title": "Трима космонавти излитат към Международната космическа станция"}
{"url": "https://www.24chasa.bg/novini/article/6616556", "text": "Хората и политиците не разбраха смисъла на едногодишния мораториум за иновативните лекарства, каза пред Би Ти Ви Менда Стоянова. Председателят на бюджетната комисия в парламента посочи конкретните цифри: Всички хора ще бъдат лекувани. За лекарства за онкоболни са осигурени над 300 млн. лева, което е със 100 млн. повече, със 70 млн. повече са средствата за специализираната помощ. 123 лекарства за следболничнотото лечение са изцяло платени и 74 процента от тях са иновативни лекарства. Т.е българските болни се лекуват с новите лекарства. Не се разбра, че става въпрос за 32 молекули, които за първи път излизат на пазара и само за 4 няма заместител на пазара. Тези 4 молекули ще се осигурят, но не чрез здравната каса, а чрез министерството на здравеопазването. За две от тях има 23 души с редки заболявания, за останалите две 1500 са болните, за които здравното министерство ще осигури средства. Стоянова обясни, че в Германия всяка нова молекула се включва в списъка за реимбурсиран 3 години след като влезе на пазара. Нямаме знак от премиера за преразглеждане на ветото и аз не виждам причина за това, уточни още тя. Шефката на бюджетната комисия в НС коментира и активността на президента Румен Радев от последните дни. „Президентът прави действия в политически аспект, но само в едната посока. Опитва се да става по атрактивен, по-възприеман, по-харесван, подкрепяйки тезите само на партията, която го издигна4, обясни Стоянова. По коментираната тема, че е финансист, а е станала доктор хонорис кауза на Музикалната академия в Пловдив, обясни, че е очаквала злобата и омразата, която се е изляла нея. „Мислех си да откажа. Както отказах преди години да отида да приема плакет, с който съм удостоена за помощ на библиотеките. Но се отказах и отидох. Защото и да не бях отишла, пак щеше да стане същия скандал”.", "date": "2017.12.17", "title": "Менда Стоянова: Министерството, не касата ще осигурят 4-те нови формули без заместител"}
{"url": "https://www.24chasa.bg/novini/article/6616574", "text": "Две писти в Пампорово са отворени, информират от Планинската спасителна служба. Заснежени и обработени са пистите Снежанка 6 и 13. В курорта вали дъжд.  До 21 декември лифт картите в Пампорово са на промоционални цени- 25 лева за дневна карта. Предстои поетапно отваряне на останалите ски писти след очакваното понижение на температурите.", "date": "2017.12.17", "title": "Отворени са две писти в Пампорово"}
{"url": "https://www.24chasa.bg/novini/article/6616594", "text": "Според данните на Института за анализ и оценка на туризма 480 000 българи ще посрещнат Рождество Христово извън домовете си. Малко над половин милион пък са онези, които ще отброят последните минути на 2017-а на различни туристически дестинации. Според очакванията на туроператорите средно 240 000 българи ще посрещнат двата празника в чужбина, съобщава  Тези, които са избрали да останат в България, средно на ден ще похарчат по 285 лв. Почти двойно - 495 лв. излиза празникът зад граница. Най-евтино ще излезе на тези, които ще посрещнат празниците в къщите за гости и вилите - пакетите започват от 155 лева. А най-много джобът ви ще олекне по зимните ни курорти до 1650 лева за пакет. Кувертите в ресторантите в столицата варират между 80 и 180 лева. Най-евтините куверти се оказват тези в къщите за гости и вилите, където празникът се прави според българските традиции. Тридневен пакет излиза средно около 250 лева. Ако пък сте избрали да отброите последните минути от 2017 г. на морето, ще ви излезе по-солено. Пакетите варират от 430 лева до 800 лева", "date": "2017.12.17", "title": "Колко ще ни струва посрещането на Коледа и Нова година? (Видео)"}
{"url": "https://www.24chasa.bg/novini/article/6616618", "text": "В едно от училищата в Тексас, учителите, освен че обучават децата, се грижат и за сигурността им... със заредени оръжия. Проeктът не е нов, но набира все по-голяма популярност, разказва  Четири входа и само един отворен. При влизането всеки, който няма пропуск и е гост на гимназията Аргайл, част от голям училищен комплекс, бива щателно проверяван. А почти на всеки ъгъл има табели, които разясняват, че персоналът на учебното заведение е въоръжен и ще използва всички методи, за да защити учениците. Учителите ни носят пистолетите си през цялото време, при това в готовност да бъдат използвани, казва Пол Кеърни, полицейски началник на кампуса - длъжност, създадена преди три години. В Аргайл са разработили специална програма, по силата на която определени учители могат да носят заредено оръжие и това е част от плана за сигурност на учебното заведение и прилежащите му територии. След стрелбата през декември 2012 година в училището в Нютаун, Кънектикът, при която загинаха 20 деца и шестима възрастни, управата на Аргайл започва да мисли варианти как да опази възпитаниците си в случай на подобна атака. Така се ражда тази програма, която е в съответствие със законите на щата Тексас. Зад проекта застават и родителите. Учителите и персоналът получават право да носят огнестрелно оръжие. Преди да се включат в програмата обаче, те трябва да имат разрешително за носене и боравене с оръжие, да са преминали специална обучителна програма и да им е направена оценка на психическото състояние.", "date": "2017.12.17", "title": "Учители в Тексас се грижат за сигурността на учениците си със заредени оръжия"}
{"url": "https://www.24chasa.bg/novini/article/6616628", "text": "Тяло на мъж с изядени долни крайници е открит от ловци в землището на село Тертер. Това съобщиха от Областната дирекция на МВР – Разград.  Сигналът е подаден около 08.45 часа вчера. При извършения оглед на място е изяснена самоличността на мъжа – това е 78-годишният с инициали А.П. от град Тутракан. Бил е настанен в Дома за стари хора в Тертер, откъдето е обявен за издирване на 19 ноември и до момента е бил в неизвестност. При първоначалния оглед следи от насилие не са установени.  Трупът е откаран за аутопсия в МБАЛ - Разград. Образувано е досъдебно производство по чл.127, ал.1 от НК.", "date": "2017.12.17", "title": "Тяло на мъж с изядени долни крайници е открит от ловци в село Тертер"}
{"url": "https://www.24chasa.bg/novini/article/6616641", "text": "Френският яхтсмен Франсоа Габар постави в неделя нов рекорд. Той обиколи целия свят сам за 42 дни, 16 часа, 40 минути и 35 секунди, предаде     По този начин счупи с близо седмица рекорда на сънародника му Тома Ковиля, който през декември м.г. обиколи земното кълбо за 49 дни, 3 часа, 7 минути и 38 секунди. ", "date": "2017.12.17", "title": "Французин обиколи света с яхта за рекордните 42 дни (Видео)"}
{"url": "https://www.24chasa.bg/novini/article/6616677", "text": "И тази година румънски и гръцки полицаи пристигат в Банско за зимния сезон. Те ще патрулират заедно с българските си колеги и ще оказват помощ на свои сънародници. В понеделник в Заседателната зала на община Банско, ще се проведе информационна среща с представителите на вътрешните министерства на България, Гърция и Румъния. Ще се координират действията на съвместните патрули в началото на активния туристически сезон. Служителите на реда ще дават дежурства и по пистите, и в града, ще оказват съдействие на гръцки и румънски туристи, които имат нужда.", "date": "2017.12.17", "title": "Гръцки и румънски полицаи идват в Банско за сезона"}
{"url": "https://www.24chasa.bg/novini/article/6616676", "text": "Румънската полиция разследва жестоко убийство в метрото. 36-годишна жена ритнала младо момиче под приближаващия в този момент влак, предаде  Жената атакува жертвата си в гръб, а когато момичето пада на релсите нападателката продължава яросто да я рита, за да й попречи да се изкачи на перона. В този момент метрото връхлита върху младото момиче, което загива на място. След убийството полицията в Румъния разпространи ужасяващо видео, с което иска да предупреди гражданите. „За да предотвратим подобни случи, държавната полиция ще охранява спирките на всички спирки в метрото”, се казва в съобщение. Разследващите са успели да задържат жената, заподозряна за убийството. Засега тя отказва да дава показания. „Молим всички, които биха могли да помогнат с информация за тази особа, да се свържат с нас”, приканва говорителят на полицията в Румъния.", "date": "2017.12.17", "title": "Жена ритнала момиче под влака на метрото в Румъния"}
{"url": "https://www.24chasa.bg/novini/article/6616487", "text": "Китай излива огромни суми в малко пакистанско риболовно селце, за да спечели местното население на своя страна и да построи дълбоководно търговско пристанище, което, според подозренията на САЩ и Индия, един ден може да се превърне във военноморска база на китайския флот, предава Reuters, цитирана от \"Фокус\".  Пекин вече построи училище, изпрати доктори и обеща 500 милиона долара, под формата на грантове, за летище, болница, университет и водна инсталация в Гуадар - прашно селце, чието пристанище е на брега на Арабско море, надзиравайки един от най-натоварените морски пътища по света. Грантовете включват 230 милиона долара за ново международно летище, една от най-големите китайски инвестиции за подобно предприятие, според властите на Пакистан.  Отпуснатите суми за Гуадар се различават от обичайната китайска практика по други места. Пекин традиционно използва наложената от Запада практика за отпускане на кредити за инфраструктурни проекти, обикновено чрез контролирани от държавата търговски или инвестиционни банки, „Концентрацията на толкова грантове е поразителна“, заяви Андрю Смол, автор на книга за китайско- пакистанските отношения и изследовател на базирания във Вашингтон Фонд Маршал.  „Китай обикновено никога не отпуска грантове или помощи, а когато го прави, то е в много скромни размери“, обяснява Смол. Пакистан приветства средствата с отворени обятия. Но щедростта на Пекин предизвика съмненията на Индия и САЩ, че Гуадар е част от бъдещите китайски геостратегически планове да се противопостави на американската доминация в моретата. „Всичко това предполага, че Гуадар, за много хора в Китай, е не само търговско предложение в дългосрочен план“, предположи Смол. Министерството на външните работи на Китай не е направило коментар по твърденията.", "date": "2017.12.17", "title": "Китай инвестира над 500 млн. долара в пакистанско риболовно селце"}
{"url": "https://www.24chasa.bg/novini/article/6616701", "text": "Шестима души са загинали, а седми е в критично състояние след верижна катастрофа с шест превозни средства в британския град Бирмингам, случила се в малките часове на неделя, пише The Independent, цитиран от \"Фокус\".   На място са пристигнали линейки. Медицинските източници съобщават също така, че осем души са с леки или никакви наранявания.", "date": "2017.12.17", "title": "Шестима души са загинали при верижна катастрофа в Бирмингам"}
{"url": "https://www.24chasa.bg/novini/article/6616735", "text": "Тази седмица управляващите отхвърлиха ветото на президента за мораториума върху лекарствата. Депутатът от ГЕРБ Димитър Главчев заяви   че това е била една много добре експлоатирана от опозицията тема. Изказванията от типа, че управляващите са изгубили човешкото си лице, той не смята за правилни. Главчев беше категоричен, че няма да остане нито един онкоболен без лекарства. Според Димитър Главчев, премиерът много повече изразява функцията си на обединител на нацията, защото той се опитва да намери диалог с всички. Главчев обясни още, че всъщност става дума за един по-специален режим, който да контролира отпускането на лекарства и казусът е специфичен. \"Не трябва да се заиграва с мъката на хората\", категоричен беше той. Няма да остане нито един онкоболен без лекарства, само ще се разглеждат по специален ред от лекари, защото това са редки заболявани, по които трябва да има произнасяне на експерти. \"След като става дума за лекарства най-вероятно има намеса на фармацефтични компании. Логично е да има някаква връзка. Не е важно това в случая. Още 400 милиона има за здравеопазване, но автоматичното влагане на все повече финансов ресурс в един сектор, който всички казват, че не е все още реформиран, защото не са доволни нито лекари, нито пациенти, не винаги води до един добър резултат\", каза Главчев.  Новата година ще започне с вот на недоверие срещу правителството. Главчев каза, че те все още не знаят за какво ще е този вот. Той припомни, че вотът е бил анонсиран преди два месеца. Той го определи като \"хроника на една предизвестена смърт\", защото е ясен какъв ще бъде резултатът.", "date": "2017.12.17", "title": "Димитър Главчев: Нито един онкоболен няма да остане без лекарства"}
{"url": "https://www.24chasa.bg/novini/article/6616778", "text": "Съветът за сигурност на ООН ще гласува резолюция, анулираща всякакви промени в статута на Йерусалим. Текстът е поредната стъпка на международната общност за осъждане на решението на Съединените щати да признаят древния град за столица на Израел. В резолюцията, подготвена от Египет, пише, че всички опити за промяна на статута на Йерусалим, „са напразни и нямат никаква юридическа стойност”. В документа има и искане държавите да не местят посолствата си в Йерусалим, който ООН смята за град разделен между израелци и палестинци.", "date": "2017.12.17", "title": "ООН ще гласува резолюция срещу Тръмп"}
{"url": "https://www.24chasa.bg/novini/article/6616102", "text": "Виктор Вълчев е на 11 години. Обича да рисува, пее, но най-много да танцува. За Коледа дори ще получи музикално килимче за танцуване. Наред с любимите занимания той редовно посещава логопед, рехабилитатор, психолог и ходи на плуване. Той страда от сколиоза и лека форма на детска церебрална парализа. Основното му заболяване обаче е пълна агенезия на корпус калозум. То засяга мазолестото тяло, в което се прави връзката между лявото и дясното полукълбо на мозъка. При Вики тази връзка липсва и той изостава в развитието си. За заболяването на детето майка му Емануела разбира, когато той е на 11 месеца. “С порастването си всеки месец новородените деца трябва да могат да правят и научават различни неща - да се обръщат, да гукат, да си задържат главата и т.н. На 8-9 месеца Виктор беше като новороден, дори главата си не беше задържал, да не говорим за друго. Тогава се обърнах към личния ни лекар, който ни даде направление за невролог. Така започнаха всички изследвания и се установи заболяването”, разказва майката. Първоначално лекарите имат съмнения за рак, но с ядрено-магнитен резонанс установяват истинската диагноза - пълна агенезия на корпус калозум. “Обиколихме много лекари в България, и в чужбина. Всички бяха категорични, че е заболяване, за което не могат да кажат точно какво ще се случи с него”, разказва Емануела. Единственото, което ѝ казват, е, че колкото повече се работи, толкова повече мозъкът създава вторични връзки и учи нови неща. Но те са много по-слаби и крайно недостатъчни. В началото никой не дава никакви надежди детето да проговори или проходи. Днес Виктор не само ходи, но и тича, макар и малко по-различно. Обожава да танцува, дори понякога пуска музикален канал вкъщи и се опитва да имитира това, което вижда. Като чуе музика, без значение какъв жанр е, става и танцува, казва майка му. Любимо нещо му е и да посещава часовете по аеробика, които майка му води. Харесва му още да се разхожда и да рисува. Дете на изкуството е, защото кубчета и рингчета не са му интересни. “Наблегнахме на логопедичните терапии сега и това много му помага - все повече говори. Доскоро казваше по една-две думи, а вече се опитва да прави елементарни прости изречения, даже преди няколко дни направи изречение от 4 думи”, обяснява Емануела напредъка на детето. Самата тя Това е първата дума и за него самия. “После дълги години чувах само “мамо, дай”, смее се Емануела. Момчето вече може да изразява чувства и желания, да казва какво иска и не иска - неща, които доскоро също не е умеел. Зад този успех обаче стоят 11 години непрестанни процедури - логопеди, психолози, Монтесори терапия, рехабилитации, плуване, а преди да се появи сколиозата и конна езда, споделя Емануела. Това, разпределно в седмица, изглежда всеки ден да прави по нещо, без изключения. Преди да проходи пък, рехабилитаторите я обучават какво и как да прави за допълнителни упражнения вкъщи. “По 5-6 часа на ден се занимавахме с това, но все пак усилията дадоха резултат. Вече може и да кляка, макар и трудно, вдига се на пръсти, а ако има опора, може и да стои на един крак”, казва Емануела. Дори и игрите са свързани с това да се направи или научи нещо ново, допълва тя. Колкото по-чести са посещенията при специалистите, толкова по-голям е напредъкът и се задържа постигнатото, защото бавно се научават нови неща, но бързо се забравят. Това обаче е скъпо, защото една терапия от 2 часа струва около 30 лева. Освен на родителите си, които неотлъчно помагат, тя е благодарна и на “Българската Коледа”. Средствата от инициативата използва основно за терапиите при логопед. Те покриват разходите за около 6 месеца, но са от голяма помощ, а резултатите са видими. “Сега дори се опитва и да пее, вярно - на негов език, защото не може да каже хубаво думите, но може да изпее цяла песен”, казва майка му. Освен терапиите Виктор го очаква и операция в края на януари заради сколиозата, която бързо прогресира. По-добре е тя да се направи след пубертета, защото детето тепърва ще се развива, а сега ще му бъдат сложени импланти по целия гръбнак, с което ще се ограничи растежът му. Само за една година обаче изкривяването на гръбначния стълб е нараснало от 36 на 90 градуса и не може да се чака. Въпреки всичко Виктор е много борбено дете, защото и той полага усилия за всичко. Лекарите се радват на постигнатото от него и смятат, че много скоро той ще може да изпее правилно текст на цяла песен. Заболяването му обаче е такова, че никой не може да каже дали състоянието му ще се подобри още и кога. “За почти 12 години видях, че нещата могат да се случат, незвисимо колко бавно. Вярвам, че за следващите 12 ще се случат още повече”, радва се на борбения дух на сина си и Емануела.", "date": "2017.12.17", "title": "\"Българската Коледа\": Едва на 4 години Виктор казва първата  си дума - “мамо”"}
{"url": "https://www.24chasa.bg/novini/article/6614789", "text": "Общо 110 хил. души ще обучи държавата на занаят и професия, за да помогне на фирмите да намерят работници. 60 хил. безработни младежи ще бъдат пратени на обучение по професия и чужд език, а държавата ще плати 322 млн. лв. Освен тях още 50 хил. души ще бъдат квалифицирани за най-търсените професии у нас, съобщи социалният министър Бисер Петков по време на парламентарния контрол. За целта ще се проведат срещи с бизнеса , за да се уточни в кои отрасли са нужни най-много кадри, и в тях да се насочат силите на държавата. От догодина ще стартира и програма “Работа”. За нея са предвидени над 80 млн. лв., с които ще се наемат 10 хил. чистачи и помощници в над 1 96 общини. Около 417 хил. човека са работили за минимална заплата тази година, сочат данните на социалното министерство. В сряда се очаква правителството да приеме новия размер на минималната заплат- 510 лв. Трябва да се работи и за покачване на средната заплата, препоръча Петков. През тази година правителството опусна коледни добавки по 40 лв. за над 1, 2 млн. пенсионери. Още толкова обаче останаха без добавка. “Направихме разчети за деференцирано разплащане, за да се преодолее по някакъв начин двукратното увеличение на минималната пенсия. Но преценихме, че най-обективният критерий е обвързването с линията на бедност”, каза социалният министър. До седмици се очаква здравното министерство да е готово с промените в наредбата за ТЕЛК. Въпреки критиките политическите групи в парламента не са внесли предложения и становища за реформата, обясни Петков. Според него НОИ ще може да прави оценки на остатъчната работоспособност едва от 2019 г.", "date": "2017.12.17", "title": "Криза за работници, учат 110 000 на занаят (Обзор)"}
{"url": "https://www.24chasa.bg/novini/article/6616475", "text": "Временно движението при км 152 в посока Бургас по автомагистрала \"Тракия\" се осъществява само в лентата за изпреварване, поради отстраняване на аварирал тежкотоварен автомобил, предаде за БТА пресцентърът на Агенция \"Пътна инфраструктура\". Шофьорите да се движат с повишено внимание и съобразена скорост, спазвайки указанията на служителите на \"Пътна полиция\"", "date": "2017.12.17", "title": "Временно е ограничено движението по \nмагистрала \"Тракия\""}
{"url": "https://www.24chasa.bg/novini/article/6616484", "text": "Населението на Украйна е намаляло с 150 хиляди души за първите три тримесечия на тази година, предава РИА Новости, като се позовава на данни от Държавния статистически институт на страната.  Според демографите, причината за това е високата смъртност, но главният фактор, според РИА, е ниската раждаемост. Украйна заема 172-о място в света по този показател. Други причини са конфликта в Източна Украйна, лошото финансово състояние на родителите и липсата на социални гаранции. Украинският депутат Андрей Шипко констатира, че „всеки ден Украйна намалява с по 500 души“ и обърна внимание на това, че младите семейства не получават материална помощ от своята държава и им се налага да емигрират в други страни, където получават социални гаранции за децата си, предаде \"Фокус\".  От 1993 до 2016 година, съгласно представените данни, броят на жителите на Украйна се е съкратил с близо 10 милиона души – от 52,2 милиона до 42,8 милиона – като тези показатели отчитат и отпадането на Крим от Украйна.", "date": "2017.12.17", "title": "Украинците са намалели с още 150 хиляди за първите три тримесечия на 2017 година"}
{"url": "https://www.24chasa.bg/novini/article/6616493", "text": "Министерството на отбраната на САЩ е провеждала секретна многомилионна програма за изследване на извънземните, предава BBC, като се позовава на информация в американските медии. Изключително малък брой служители на Пентагона са били запознати с програмата, стартирала в началото на 2007 година и прекратена през 2012 година.  Според публикациите, е разкрито съществуването на документи за операция за изследването на странен летателен обект с необичайни способности, но учените изразили съмнение, че необяснимите способности на въпросния апарат са доказателство за наличието на извънземен живот.", "date": "2017.12.17", "title": "Разкриха тайна многомилионна програма на Пентагона за изследване на извънземните"}
{"url": "https://www.24chasa.bg/novini/article/6616496", "text": "51% от британците биха гласували \"за\" оставане в Европейския съюз, сочат резултатите от проучване, публикувано във вестник \"Индипендънт\". Привърженците на Брекзит са 41 на сто. Проучването е проведено сред 1400 души между 5 и 8 декември. То е публикувано в момент, когато страната преминава към втората фаза от преговорите за напускане на ЕС, която ще се фокусира върху търговията. \"Индипендънт\" отбелязва, че предимството на привържениците на оставането в Съюза е най-голямото отчетено след референдума през юни миналата година, предаде БНР. ", "date": "2017.12.17", "title": "Британците биха отхвърлили Брекзит, ако допитването беше сега"}
{"url": "https://www.24chasa.bg/novini/article/6616498", "text": "Да си на почти на 80, да започнеш да спортуваш на 72 и да имаш 20 медала от Балканиада за ветерани. Звучи почти невероятно, но това е историята за Елена Костова от Правец. За жената със спортен дух, с дух на победител, която има и други таланти, за това кога е станала \"Мис Баба\" и защо днес живее в дом за стари хора в София, разказва пред   Наталия Герджикова.  Преди години баба Ленче загубва мъжа и и решава да запълни празнината със спорт – тласкане на гюле и хвърляне на диск. Така започва да се състезава в Балканиадата за ветерани и надминава своите очаквания. Години по-късно може да се похвали с 20 медала – златни и сребърни. Намираме я в старчески дом в София. Здравия дух поддържа с фитнеса на открито пред дома. Въпреки преклонната си възраст, все още не е загубила чувството си за хумор. А докато направи 100 години има няколко мечти. И сред с медалите и успехите разбира, че най-важно е да намериш сродни души, с които да покоряваш върхове. ", "date": "2017.12.17", "title": "79-годишна българка с 20 медала по тласкане на гюле (Видео)"}
{"url": "https://www.24chasa.bg/novini/article/6616504", "text": "Най-хубавото нещо в ски-ваканциите в Банско е, че не ти е необходимо да караш ски толкова, пише журналистът Нийл Кларк от британското издание The Daily Mail, цитирано от \"Фокус\". Неговият пътепис за българския курорт разкрива един доволен турист. Има толкова много за вършене далеч от склоновете, че със съпругата ми се чудихме как хората откриват време да обуят ски-ботушите си. Нашето зимно пътешествие започна, когато се срещнахме с нашия ски-инструктор на летището в София.  „Добрата новина е, че ще има много нов сняг“, ни каза той. След тричасово пътуване през българската провинция ние пристигнахме в четиризвездния хотел. Нашата просторна стая включваше кухничка, хол и веранда с прекрасна гледка към Пирин. На следващата сутрин ние премерихме нашето ски-оборудване, но, все още уморени от пътуването решихме да си починем и да разучим стария град. Банско се е променило много откакто го посетихме през 2006 г. с много нови строежи, но за нас бе удоволствие да открием, че нашият любим местен ресторант на главния площад е все още там. На следващия ден, моят рожден ден, ние вече бяхме готови да се изкачваме. Лифтът ни отнесе на половин часово пътуване до Бъндеришка поляна, където се водят уроци по ски. На следващата сутрин, отидохме на разходка в планината. Снегът падаше силно, докато си проправяхме път през гъстата гора.  Бе вълшебно да се спре и да изядем своя подготвен обяд, скрили се в основата на голям бор. Освен чуруликането на птиците бе пълна тишина. Перфектният контраст за разходката в дебелия сняг бе къпането в горещите минерални извори и ние направихме това в близкия град Баня. През последния ни ден ние се запътихме отново към Бъндеришка поляна и на връщане в базовия лагер бяхме прегладнели. Храната, която ни бе предложена през седмицата бе наистина добра – смесица от традициозна българска и международна кухня. На връщане към летището ние си спомнихме, че макар и да има много път докато станем част от националния отбор на Великобритания по ски, ние открихме какво е едно истинско зимно чудо.", "date": "2017.12.17", "title": "The Daily Mail: В Банско има толкова много за правене далеч от склоновете"}
{"url": "https://www.24chasa.bg/novini/article/6616519", "text": "Китай обяви 5-годишен план за използване на екологично чиста енергия за отопление на градовете в северната част на страната, предаде Ройтерс. Недостигът на природен газ доведе до повишаване на цените на горивото в цялата страна, което засегна предприятията и частните потребители в индустриалния център на Китай. Новият план беше обявен съвместно от 10 правителствени агенции, включително Националната енергийна администрация. Той покрива периода от 2017 г. до 2021 г., като правителството предвижда използване на геотермални източници, на слънчева енергия, изгаряне на биомаса, на индустриални отпадъци и други чисти технологии. До 2019 г. половината от Северен Китай трябва да премине на екологично чисто отопление, а използването на въглища да намалее със 74 милиона тона. Тази зима Китай беше принуден да прехвърля природен газ от Южен Китай, за да смекчи недостига, дължащ се на продължителните студове. Времето в Южен Китай остава топло и недостиг няма, отбелязва ТАСС. Поради ниските температури китайското министерство на околната среда отмени временно забраната за използване на въглища за отопление на жилища, която беше въведена по екологични причини", "date": "2017.12.17", "title": "Китай обяви 5-годишен план за използване на екологично чиста енергия за отопление"}
{"url": "https://www.24chasa.bg/novini/article/6616803", "text": "Тленните останки на крал Виктор Емануил III летят за Италия с военен самолет от Кайро, Египет, съобщиха италианските медии. Досега те бяха погребани в катедралата „Света Катерина” в Александрия. Според радио РАИ на церемонията в Александрия присъствали наследници на италианския крал. Виктор Емануил III и жена му кралица Елена Савойска са родители на българската царица Йоана, майка на Симеон Сакскобурготски. Според в.”Република” след пристигането на военно летище в област Пиемонт тленните останки на дядото на Симеон ще бъдат транспортирани във Викофорте. Там ще бъдат погребани в капелата “Сан Бернардо”. Ще бъдат поставени близо до тленните останки на съпругата му кралица Елена от Черна гора, баба на Симеон. Те пък пристигнаха в Италия в събота след церемония в гробището на Монпелие, протекла при пълна дискретност. Принцеса Мария Габриела Савойска благодари на президента Серджо Матарела за разрешението да стане всичко това. Част от Савойските наследници обаче не са съгласни със сегашното развитие на нещата и са готови да оспорят и дори да блокират решението за преместването им в Пиемонт, според италианските медии. 45-годишният Емануил Филиберто, племенник на Симеон Сакскобурготски и син на Виктор Емануил Савойски, заяви пред канала ТиДжиКом24, че дядо му Умберто II, последният крал на Италия, казвал, че тленните останки ще останат в изгнание дотогава, докато не бъдат поставени в Пантеона в Рим. Според Емануил Филиберто фамилията му иска да ги постави именно в Пантеона, където са погребани и кралица Маргарита Савойска, крал Умберто I и крал Виктор Емануил II. Емануил Филиберто изрази задоволството си от връщането в Италия на тленните останки на прабаба си Елена и благодари на президента Серджо Матарела, че е направил възможно това. В същото време принцът изрази учудване от полемиките, разразили се в Италия и от своеобразния «срам» на мнозина да върнат в Италия «тази обичана кралица». Още през 2011 г. на Апенините се заговори за връщането на тленните останки на двамате крале, тъй като от тогава датира и искането за това от страна на техните наследници. Епископът на Мондови, в Пиемонт , демонстрира готовност да приеме тленните останки. Против сегашното решение обаче е принц Серж от Югославия, син на Мария Пия Савойска и внук на Умберто II. Пред в.»Kориере дела сера» той обяви, че кралете и кралиците на Италия трябва да почиват единствено в Пантеона в Рим и че връщането на тленните останки на кралица Елена и на Виктор Емануил III в Пиемонт не е добра новина. «Във фамилията ни решенията се вземат след дискусия, а сега никой от нас не беше в течение на нещата. Майка ми Мария Пия не знаеше нищо, нито чичо ми Виктор Емануил, нито Емануил Фииберто, с които говорих – всички те са против. Сегашната новина за нас е болезнена. Открай време желанието ми и битката, която водя, са свързани с връщането в родината им на кралете на Италия, но не по този начин», каза принцът.", "date": "2017.12.17", "title": "Върнаха в Италия тленните останки на дядото на Симеон, Савоите се карат"}
{"url": "https://www.24chasa.bg/novini/article/6616821", "text": "Във връзка с валежите от сняг в София започнаха обработки със смеси срещу заледяване, съобщават от Столична община. Обработват се трасета, по които се движи обществения транспорт в районите Панчарево, Банкя, Витоша. В готовност са над 100 снегопочистващи машини, разположени на местостоянките в града. Извършват се обработки със смеси срещу заледяване и бутане на снежна маса на пътя Вердикал - Клисура, и пътя за с. Железница. Опесъчаване е направено на планинските пътища в планината Витоша. Към момента общественият транспорт се движи по обичайните си маршрути при зимни условия. Екипи на дирекция Аварийна помощ и превенция извършват обходи на място. От Столична община напомнят на шофьорите да използват автомобилите си оборудвани за движение при зимни условия.", "date": "2017.12.17", "title": "В София започнаха обработки със смеси срещу заледяване"}
{"url": "https://www.24chasa.bg/novini/article/6616850", "text": "Труп на 8-годишно момиченце е открит тази сутрин в дома му, в Момчилград. На зловещата находка се натъкнала майката, която се прибрала от нощна смяна. Жилищният блок, в който двете са живеели, е в центъра на Момчилград.  В момента районът е отцепен от полиция и се извършва оглед. Основната версия, по която се работи, е убийство. Очаквайте подробности. ", "date": "2017.12.17", "title": "Труп на 8-годишно дете открит в Мoмчилград, основната версия е убийство"}
{"url": "https://www.24chasa.bg/novini/article/6616822", "text": "Новият игумен на Бачковския манастир архимандрит Самуил пое управлението на обителта след утринната литургия днес. В петък Светият синод взе решение за назначаването му. Жезълът на властта - посохът, му бе предаден от главния секретар на синода дядо Герасим. От името на висшия орган на православната ни църква той изказа благодарности на досегашния игумен архимандрит Симон. \"Много добри и полезни неща направи за манастира в последните години, но ние сме длъжни да приемем решението на Светия синод\", каза дядо Герасим. Той бе единственият представител на висшия клир, присъстващ на смяната на караула. Архимандрит Симон, който изкара 3 г. на поста си, заминава за Русенско. Все още не се знае къде ще служи. Персоналът на обителта не може да се отърси от изненадата със смяната му. \"За нас тя е ненадейна и необяснима. Дядо Симон захвана големи проекти в обителта, успя да привлече много поклонници\", коментираха работници от манастира. Доскорошният игумен на Бачково заяви пред журналисти, че не си тръгва огорчен. \"Това си е съвсем титулярна рокада\", каза той. Приемникът му дядо Самуил заяви, че не е очаквал да поеме Бачковския манастир и му трябва време, за да се запознае с него. По думите му управлението на подобен манастир е огромна отговорност.   \"Дядо Симон е положил много\", призна новият игумен.", "date": "2017.12.17", "title": "Вижте как предадоха властта на новия игумен на Бачковския манастир (снимки)"}
{"url": "https://www.24chasa.bg/novini/article/6616879", "text": "Когато легендарният трейдър Лари Уилямс, който е патрон на Асоциацията на трейдърите в България (АТБ), разговаря с председателя на организацията Васил Банов по темата за криптовалутите и биткойна, той признава, че е „вече твърде стар за тези неща и не ги разбира“. „Поне за мен тази цена е нещо ненормално, със сигурност в момента има много силно купуване. Чисто пазарно това значи, че има няколко големи играчи, които са с голяма експозиция и търсят в момента начини за дистрибуция. Тази дистрибуция може да са фючърсите, имаше и идея за дистрибуция чрез други криптовалути. Но според мен става дума за балон. Вярвам, в криптовалутите и блокчейна, че те имат бъдеще, но тази цена е прекалена“, каза пред Bloomberg TV Bulgaria Васил Банов. Той е на мнение, че \"балонът на биткойна\" трябва да се спука и ще се спука. „Въпросът е, че може преди това цената да се покачи много. Фючърсите ще добавят елемент на ливъридж и ще създадат възможност за дистрибуция. Но някои от криптовалутите ще заместят биткойна със сигурност“, пояснява специалистът. Той коментира и представянето на технологичните компании на Wall Street през годината. Според него 2017 г. е била изключително добра, не само за технологичните компании, а като цяло за американския пазар на акции на фона на „страхотен възходящ тренд“. „Но сме далече от някакви върхове. През последните няколко седмици се забелязва спад при технологичните акции, което е напълно нормално, тъй като те започнаха за завземат все по-голям процент в портфейлите на професионалните инвеститори и беше редно да се поличи ребалансиране, така че да влязат в нормални стойности. Лесното финансиране на всякакъв вид финансиране, особено в технологичния сектор, означава, че гигантите са си финансирали проекти за бъдещите поне 20 години. Тоест, очаква се те да растат, разбира се, с известни флуктоации“, поясни Банов. Облягайки се на статистиката, той очаква сега да стенем свидетели на едно Коледно покачване поне до края на годината. Според него в началото на годината може да очакваме спад, който е нормален, но няма да е огромен. „Очаквам 2018 г. да предостави следващия удобен момент за покупки“, каза още специалистът.", "date": "2017.12.17", "title": "Васил Банов: Балонът на биткойна трябва да се спука и ще се спука"}
{"url": "https://www.24chasa.bg/novini/article/6616907", "text": "От Академията са категорични, че финансирането, което получават от държавата е недостатъчно, за да покрие разходите им. Учените от БАН ще протестират на 8 януари, заради недостатъчното финансиране, което получават от държавата. Това съобщиха оттам на пресконференция днес. От Академията определят бюджета си като \"разпределение на мизерията\". Учените обясниха още, че чакат среща с премиера от 5 декември, но досега не им е предоставена възможност да се видят с него. Българската академия на науките настоява заплатите на младите учени да станат колкото тези на младите учители. Също така искат докторантите не само в Академията, но и във висшите училища да получават стипендия от 765 лева, вместо определените за 2018 г. - 500 лева. Сумата от 765 лева определят като минимална заплата и половина. Освен това учените настояват да получат поощрително финансиране на базата на получената оценка от годишната проверка на Министерството на образованието и науката. Според академиците в момента учените взимат заплати, които са равни на тези на чистачките. От БАН представиха разбивка на своите разходи. Академията плаща 4 млн. лева за международно членство, чрез което си осигурява достъп до базата данни на международни организации свързани с метерологията и сеизмологията. Отделно други 4 млн. лева отиват за оперативна работа в полза на държавата - прогнози за времето, сеизмологична обстановка и други. За ток и парно БАН е платило през тази година 5 млн. лева, за стипендии - 1 млн. лева. Само охраната на основните сгради в академията струва 300 хиляди лева. Учените бяха категорични, че не е вярно, че не искат да получават пари на базата на проекти, но досега те са крайно недостатъчни. Пример дадоха с проектите спечелени от Фонда за научни изследвания. Те са до 120 хиляди лева за три години. Заплащането предвидено за учени е до 1000 лева на година, което е под 100 лева допълнително на месец. Освен протест, учените планират да изпратят писмо до отговорните евроинституции, с което да ги запознаят с отношението на държавата към науката у нас. Писмо с оплаквания ще бъде пратено до омбудсмана Мая Манолова. Учените ще запазят черните знамена на фасадите си докато не получат различно отношение.", "date": "2017.12.17", "title": "БАН готви протест на 8 януари"}
{"url": "https://www.24chasa.bg/novini/article/6616944", "text": "Атака срещу турския президент Реджеп Тайип Ердоган по време на посещението му в Атина са подготвяли членове на революционна народно-освободителна партия-фронт DHKP-C, близка до ПКК. те са арестувани в кварталите Нео Козмос и Калитеа. Според полицейска информация задържаните са разполагали с подробна скица за нападение срещу конвоя на турския президент Реджеп Тайип Ердоган, използвайки гранатомети, гранати и коктейли Молотов. Името, което са използвали в шифрована информация за целта на нападението, в случая турския президент е било \"Скорпион\". Атаката е включвала агресия и нападение и от двете страни на автомобила, с който се е придвижвал Ердоган, без да се споменава точното място предвидено за нападение. Според ръководители гръцката полиция, основната цел е да се намери скрития оръжеен арсенал на плануваната операция. Задържаните са обвинение в участие в терористична организация. Самите те отхвърлят обвинения и съобщават за насилствено биене по време на ареста и задържането им.", "date": "2017.12.17", "title": "Задържаха в Атина 9 души, готвели атентат срещу Ердоган"}
{"url": "https://www.24chasa.bg/novini/article/6616994", "text": "Бивш израелски министър започна днес да излежава 15-месечна присъда за измама и злоупотреба с доверие в момент, когато корупционните афери в Израел се множат и засягат дори самия премиер Бенямин Нетаняху, предаде Франс прес, цитиран от БТА.  Стас Мисежников, министър на туризма от 2009 до 2013 г., бе осъден през октомври, че е отпуснал субсидия от над един милион шекела (260 000 долара) за студентски фестивал през 2010 г., но условието било организаторите на фестивала да наемат жена, с която поддържал \"интимни взаимоотношения\". Мисежников е член на ултранационалистическата партия на министъра на отбраната Авигдор Либерман \"Израел бейтену\" (\"Нашият дом Израел\"). Влизането му в затвора става ден след вчерашната демонстрация на хиляди израелци, които за трета поредна събота шестваха по улиците на Тел Авив, за да поискат съдебно преследване и оставки на \"корумпираните\" в правителството. Протестите бяха най-вече заради Нетаняху, който в петък бе разпитан за седми път от полицаи в рамките на разследванията по подозрения в корупция. В едното от тях Нетаняху е заподозрян, че е приемал неправомерно щедри подаръци от богати фигури на бизнеса и Холивуд, между които австралийския милиардер Джеймс Паркър и холивудския продуцент Арнън Милчан. Според медийни информации общата стойност на подаръците възлиза на десетки хиляди долари. Другото разследване трябва да установи дали премиерът се е опитал да сключи тайна сделка със собственика на вестник \"Йедиот ахронот\" за благоприятно отразяване на негови изяви.", "date": "2017.12.17", "title": "Бивш израелски министър на туризма \nвлезе в затвора"}
