{"url": "https://www.24chasa.bg/novini/article/7518260", "text": "До 4 години принудителен труд в лагер или затвор предвижда нов законопроект в Русия при унищожаване или повреждане на паметници на руски военни, включително в чужбина. Текстът на руското военно министерство е пуснат за обществено обсъждане. Ако бъде одобрен, ще бъдат налагани и глоби до 42 000 евро, както и забрана за влизане в Русия. В обхвата на закона влизат не само паметници на Червената армия, но и такива от Руско-турската война от 1878-1879 г., военни гробища, музеи и всичко, определено за обект на воинската слава и нейни символи, като “Альоша” в Пловдив. Очаква се предложението да бъде одобрено и да влезе в сила до декември 2019 г. Неясно остава как законът ще бъде прилаган зад граница. ", "date": "2019.06.21", "title": "Гавра с руски паметници? Затвор или трудов лагер"}
{"url": "https://www.24chasa.bg/novini/article/7518372", "text": "Бившият кипърски президент Димитрис Христофиас е починал на 72 години, предаде Асошиейтед прес. Президентът Никос Анастасиадис заяви, че е бил информиран днес за смъртта на Христофиас и е изпитал дълбока печал, предава БТА. Анастасиадис каза, че той и Христофиас може да са имали политически различия, но добави, че Христофиас е правил това, което е смятал за най-добро за страната. Кипърският президент поднесе съболезнования на семейството на Христофиас. Димитрис Христофиас бе в критично състояние, след като бе приет в болница през май. Израелски лекари помагаха на кипърските си колеги за лечението на бившия президент. Получилият образование в Съветския съюз Христофиас бе повече от две десетилетия начело на партията АКЕЛ, която е с комунистически корени. През 2008 г. той бе избран за президент с мандат от пет години.", "date": "2019.06.21", "title": "Почина бившият кипърски президент Димитрис Христофиас"}
{"url": "https://www.24chasa.bg/novini/article/7518371", "text": "Германският канцлер Ангела Меркел заяви днес, че ще направи всичко възможно през октомври да се определи дата за преговори на Северна Македония с Европейския съюз, предаде Танюг, цитирана от БТА.  Меркел добави, че е въпрос на няколко седмици и че ще използва цялата си политическа тежест за решаване на този въпрос. Датата за започване на преговори за членство на Северна Македония и Албания в Европейския съюз трябваше да бъде определена на среща на лидерите на ЕС тази седмица, но решението бе отложено \"по технически причини\", тъй като германският Бундестаг не успя да одобри такова решение. Много депутати от Бундестага, както и управляващият Християндемократически съюз съобщиха, че няма причина за безпокойство и Северна Македония със сигурност ще получи дата, само че след два месеца.", "date": "2019.06.21", "title": "Меркел: Ще направя всичко възможно за определяне на дата за преговори на Северна Македония с ЕС"}
{"url": "https://www.24chasa.bg/novini/article/7518375", "text": "В историческия център на хърватския град Дубровник от снощи няма ток и са затворени повечето заведения в тази оживена част на града, предаде Танюг. Службата за електроснабдяване съобщи, че има сериозна повреда, която изисква сложна поправка, и затова трябва да се спре движението през портата Пила, за да се смени трансформатор, предава БТА. Очаква се аварията скоро да бъде отстранена. Градските власти смятат, че проблемът е възникнал заради претоварване на мрежата от многобройните климатици.", "date": "2019.06.21", "title": "Без ток в центъра на Дубровник от снощи заради авария"}
{"url": "https://www.24chasa.bg/novini/article/7518107", "text": "Една година ще лежи в затвора мъж от Благоевград за измама с три лотарийни билета. Г. Ханджийски купил талоните за моментни игри от хранителен магазин. На първия билет преправил числото 87 на 37, чрез претриване на повърхността на талона, и така го \"направил\" печеливш за 20 лв. Върнал се в търговския обект и го предоставил на продавачката, като казал, че ечели 20 лв. Жената не проверила баркода, а само погледнала талона и дала парите на клиента. Няколко часа по-късно той отново отишъл в същия магазин и си купил други два билета. В единия преправил числото 37 на 87, а в другия преправил 49 на 19. Върнел се обратно да си търси двете печалби пак по 20 лв. По същото време в магазина нямало интернет, за да се провери дали наистина билетите печелят, а измамникът поискал нови два по 3 лв. и си взел 34 лв. остатък от печалбата. По-късно, котгато връзката с интернета била възстановена, се оказало, че и трите талона не печелят. Мъжът бил разпознат от продавачките и от записа на камерите на магазина. На делото в съда стана ясно, че той е многократно осъждан. На първа инстанция получи 3 г. затвор, но окръжният съд в Благоевград му намали окончателно присъдата на 1 г.", "date": "2019.06.21", "title": "1 г. затвор за измама с 3 лотарийни билета"}
{"url": "https://www.24chasa.bg/novini/article/7518226", "text": "Закупуване на 3 или 5 санитарни хеликоптера, които да се използват в случаи на донорска ситуация, предвижда здравното министерство. Идеята е те да бъдат закупени с пари от националния бюджет, но и с евросредства. За целта екипът на министър Кирил Ананиев ще подготви проект, с който да кандидатства за одобрение. Това стана ясно от изслушване на министъра в парламентарния контрол вчера. Предложението е било представено на заседание на Съвета на министрите на здравеопазването в Люксембург миналия петък и е получило принципно одобрение, обясни Ананиев. Там е била обсъдена и темата за трансплантациите като приоритетна за България. Подготвя се и подробен финансов план, така че догодина средствата за това да бъдат увеличени. От отговорите на здравния министър стана ясно още, че ще бъдат отпуснати допълнителни 20 хил. ваксини за имунизации срещу морбили, а лимитът на специализирната болница, която лекува инфекцията - увеличен. 933 са болните от морбили у нас в момента. За решаване на проблема с недостига на доброволни кръводарители пък министерството ще търси варианти за повече мобилни екипи. Проверка как областните болници разходват отпуснатите допълнителни средства от МЗ, здравната каса и правителството, които са приоритетно предназначени за заплати на работещите, започва от понеделник Кирил Ананиев. Той ще обиколи лечебни заведения в страната и ще представи методиката за заплати.", "date": "2019.06.21", "title": "Здравното министерство готви проект за купуване на санитарни хеликоптери"}
{"url": "https://www.24chasa.bg/novini/article/7518343", "text": "“Забелязах с удоволствие, удовлетворение, радост и щастие, че както се оказа, не е лесно да бъда заменен”, заяви Жан-Клод Юнкер и разсмя журналистите в пресцентъра в Брюксел в петък. Ръководителят на Европейската комисия коментира с ирония резултатите от срещата на върха на ЕС, която не успя да постигне съгласие по кандидатурата за неговия наследник. Преговорите се провалиха, а фаворитите за поста, най-вече Манфред Вебер, бяха отстранени, отбелязват френските електронни издания. Свикан е нов кризисен Европейски съвет по темата на 30 юни. Вечерята в Брюксел на европейските лидери позволи да се След нея председателят на Европейския съвет Доналд Туск констатира, че няма мнозинство за нито един от водещите кандидати нито в Европейския съвет, нито в Европарламента. Същото изявление направи и Меркел, която по този начин негласно изостави кандидата на европейската десница за председател на ЕК, сънародника си Манфред Вебер. Макрон дори стигна по-далеч и заяви, че три имена на водещите кандидати са били отстранени, като акцентира, че е станало ясно, че няма мнозинство за Вебер. От изказването на френския президент излиза, че останалите претенденти - Франс Тимерманс и Маргрете Вестагер, също са отстранени, сочи “Фигаро”. Макрон заяви, че е щял да подкрепи кандидатурата на канцлерката Ангела Меркел за председател на Еврокомисията. “Нямам нищо против кандидатура от Германия. Ако канцлерката бе кандидат, щях да я подкрепя, защото смятам, че тя има качества и умения да бъде много добър председател на комисията. Но тя не желае това и аз изпитвам дълбоко уважение към решението ѝ”, каза Макрон, цитиран от Ройтерс.  На срещата на върха е на върха на ЕС. Европейската народна партия - най-голямата група в ЕП, иска председателския пост в Еврокомисията и никой не оспорва нейните претенции, но трябва да се намери кандидат, различен от Манфред Вебер, заявиха пред АФП трима високопоставени източници. Либералите искат да оглавят Европейския съвет, а социалистите - поста шеф на европейската дипломация и подялбата на поста председател на ЕП със зелените за по две години и половина. Сега остава намирането на подходящи имена за тези постове. Трябва да се вземе предвид и изискването за географски баланс и равнопоставеност по полов признак. Туск вече пое ангажимента на два от постовете да има жени. След пет часа трудни дискусии в Брюксел лидерите не постигнаха консенсус и за въглеродния неутралитет на ЕС. Идеята беше да се фиксира годината 2050-а, до която съюзът да стане въглеродно неутрален, но този опит беше блокиран от шепа страни от Източна Европа, водени от Полша. Големи потребители на изкопаемите горива, те отказват да се ангажират без конкретни гаранции за финансирането на енергийния им преход.  “На тото не би трябвало да си играем, просто е несериозно.” Това заяви пред медии в Брюксел премиерът Бойко Борисов, запитан за допуснатия от френския президент Еманюел Макрон вариант канцлерката на Германия Ангела Меркел да оглави Европейската комисия. Българският министър-председател не пожела да коментира дали и Кристалина Георгиева е вариант. “Шансовете на всички са еднакво малки към днешна дата”, обобщи Борисов. И той, и унгарският премиер Виктор Орбан защитили на съвета тезата, че партията, победила на европейските избори - ЕНП, задължително трябва да излъчи председател на Европейската комисия. “И тук пак има нещо нелогично, което го изразих. Какво излиза? Че тези, които се бориха на изборите - водещите кандидати, получиха доверието съответно на европейските десни, на социалдемократите и на либералите, само те не могат да участват в състезанието, а всеки друг европейски гражданин може. Всички партии признават, че техният водещ кандидат не може да събере необходимата подкрепа, за да бъде гласуван в парламента. Цялата схема с шпицен кандидати не проработи”, посочи Борисов. И напомни, че докато в съвета “що-годе има разбирателство”, в Европарламента има още партии, които не са представени в съвета и не се знае как ще гласуват техните депутати. ", "date": "2019.06.21", "title": "Провали се намирането на наследник  на Юнкер. Борисов: Меркел начело на ЕК? Стига тото (обзор)"}
{"url": "https://www.24chasa.bg/novini/article/7518338", "text": "За неправилно паркиране гръцката полиция масово сваля номерата на автомобилите. Акцията се провежда в цялата страна, съобщи БНР. Тя ще продължи до края на туристическия сезон, предупреждават гръцките полицаи. Глоби се налагат както на коли с гръцка регистрация, така и с чуждестранна. Чужденците получават номерата на колата след плащане на глобата, която е в размер от 40 до 80 евро, докато гърците остават без кола за три месеца. Властите съветват независимо дали са съгласни с глобата, или не, защото само при подписан фиш имат право на обжалване. Увеличени са полицейските екипи по контрол на трафика. Налагат се високи глоби за всякакъв вид нарушения. Зачестили са случаите на арест на чужденци, които качват на стоп нелегални мигранти. Затова от полицията предупреждават в колата да пътуват само хора, които познавате. Гръцката полиция глобява безпощадно и съобщи БНР. Наредбата за забрана на пушене в коли с деца не се спазва, но и проверките са епизодични, констатираха от министерствата на здравеопазването и на образованието преди няколко месеца. Тогава те издадоха нареждане да се проверяват от полицията всички автомобили, в които се возят малолетни до 12-годишна възраст. Полицаите прилагат закона безкомпромисно, когато се установи, че в купето се дими пред дете. Налага се глоба от 1500 евро и се отнема за месец книжката. Дори ако шофьорът не е пушач, но е позволил в кола с малолетен да се пуши. И тези масови проверки засягат всички движещи се на територията на страната автомобили, независимо от регистрацията им. По 3 хиляди евро глоба се налагат на шофьорите на автобуси. В ход са и масови проверки по заведенията. За собствениците санкцията е до 10 хил. евро, а за клиентите - от 50 до 500 евро. ", "date": "2019.06.21", "title": "Лятна акция! Полицаите в Гърция свалят номера за неправилно паркиране. Глобата - 80 евро"}
{"url": "https://www.24chasa.bg/novini/article/7518395", "text": "Специализираната прокуратура привлече към наказателна отговорност петима участници в организирана престъпна група за лихварство и рекет чрез заплахи и насилие, жители на кв. „Раковица\" в Берковица. Те бяха задържани вчера при операция на ГДБОП и Специализираната прокуратура в Берковица и видинското село Арчар, със съдействието на служители на Дирекция „Жандармерия\". Петимата участници в групата са в роднинска връзка и носят една и съща фамилия. При извършените претърсвания и изземвания в къщи и автомобили на ръководителя и членовете на престъпното сдружение са намерени и иззети около 2 кг златни накити, тефтери със списъци и данни на длъжници, мастербокс с цигари без акцизен бандерол, луксозни автомобили. Събраните до момента доказателства сочат, че групата е действала от 2016 г. Занимавала се е основно с лихварска дейност, като е предоставяла на нуждаещи се кредити в различни размери срещу високи лихви - обикновено 30 процента месечно. В много случаи „заемодателите\" искали лихвите да се възстановяват с по 100 лв. седмично. При забавяне на вноска следвало рязко увеличаване на дълга, заплахи, физическа разправа, искания за прехвърляне на къщи и автомобили. Има данни, че участници в групата са принуждавали длъжниците си да извършват против волята им незаконни действия, докато намерят начин да се издължат. Петимата обвинени са с дълги криминални досиета. Проверява се произходът на средствата, с които са купени луксозните им автомобили и дали просторните им къщи са законно построени със законни средства. В хода на разследването са разпитани множество свидетели, в т.ч. пред съдия. С постановления на прокурор от Специализираната прокуратура на петимата участници в групата е наложено задържане до 72 часа. На 22 юни в Специализирания наказателен съд ще бъде внесено искане за определяне на мярка за неотклонение за всеки от тях.", "date": "2019.06.21", "title": "Задържаха петима от Берковица за лихварство"}
{"url": "https://www.24chasa.bg/novini/article/7518209", "text": "Британската полиция съобщи днес, че е задържала 44 души в хода на разследване на небивали по обхват досега сексуални злоупотреби с деца в Северна Англия, предаде Ройтерс. Полицията в Западен Йоркшир съобщи, че 36 мъже и три жени са били задържани през последните две седмици в разследване, основано на твърденията на четири жени, че са станали жертви на сексуални злоупотреби като деца, предимно в градовете Дюсбъри и Батли между 1995 и 2002 г., предава БТА. Тези задържания последваха арести на други петима мъже в края на миналата година. Арестуваните са били разпитани и освободени в очакване на по-нататъшно разследване. \"Надяваме се тези арести да уверят нашите местни общности, че сме изцяло ангажирани със справяне със сексуалната експлоатация на деца\", каза инспектор Сет Робинсън. През януари полицията съобщи, че е арестувала 55 души в разследване на сексуални злоупотреби с деца, включващо седем жени, които твърдят, че към тях са извършвани сексуални злоупотреби като деца между 2002 и 2009 г. в Дюсбъри и Батли, отбелязва Ройтерс.", "date": "2019.06.21", "title": "Британската полиция арестува 44-ма за сексуални злоупотреби с деца"}
{"url": "https://www.24chasa.bg/novini/article/7518205", "text": "Румънската разузнавателна служба съобщи днес, че няколко болници са станали мишена на кибератака през последните дни, а авторите й са от китайски произход, предаде агенция Аджерпрес, цитирана от БТА.  \"Във връзка с кибератаките в болници, Националният кибернетичен център на Румънската разузнавателна служба подозира, че нападателите са от китайски произход. Били са взети предвид часовете, в които са активни китайските хакери, и индикациите, оставени в съобщенията за откуп\", информира Румънската разузнавателна служба. Няколко болници в Румъния - \"Виктор Бабеш\" в Букурещ и болници в Хуш, Дорохой и Алба, бяха атакувани с вирусната програма за откуп BadRabbit 4. Министърът на здравеопазването Сорина Пинтя призна вчера, че кибератаките са затруднили работата на болниците.", "date": "2019.06.21", "title": "Няколко румънски болници бяха атакувани със зловреден софтуер"}
{"url": "https://www.24chasa.bg/novini/article/7518240", "text": "Българският премиер Бойко Борисов е доказал голямото си приятелство към Република Северна Македония в много изключително важни моменти, заяви днес премиерът на Северна Македония Зоран Заев, отговаряйки на въпрос на журналист дали е \"добросъседство\" това, което е казал Борисов, предаде агенция МИА. \"Македонците трябва още да узреят, за да получат дата за начало на преговори за присъединяване към ЕС. Те имат много неща да поправят още\", каза вчера Борисов преди началото на заседанието на Европейския съвет в Брюксел, посочвайки за пример спора дали Гоце Делчев е българин или македонец, предава БТА. \"Те са в авангарда на борбата да получим дата за започване на преговори /с ЕС/\", каза Заев. Премиерът на Северна Македония припомни, че двете страни имат договор за приятелство и в него са приели, че част от тяхната история е обща, и са поели задължение да се посветят на бъдещето и \"да затворят отворените въпроси, които са останали зад тях\". \"Убеден съм, че ще намерим решение на този отворен въпрос, който в момента се обсъжда в обществеността\", каза Заев.", "date": "2019.06.21", "title": "Заев: Борисов е доказал голямото си приятелство към Северна Македония"}
{"url": "https://www.24chasa.bg/novini/article/7518232", "text": "На 20.06 тази година, на официална церемония във Зала Вигадо, Будапеща, SEO агенция   спечели награда в категория Best Use of Search - Gaming, на престижните награди European Search Awards 2019, със своя проект - Efirbet. Serpact е първата агенция от България, на която се присъжда тази престижна оценка. На събитието компанията беше наградена наравно с най-успешните агенции в цяла Европа, сред имена като Wolfgang Digital, BlueRank, Blueclaw, Impression, Zenith, Merkle | Periscopix, s360, Verve Search, JellyFish и други. European Search Awards оценяват постиженията на европейските топ-агенции по проекти и бизнес ниши по отношение на постигнатите резултати и приложените тактики в дигитална среда. През април агенция Serpact беше номинирана за награда в категорията Gaming с проекта си Efirbet, където компанията представя уникални резултати след вложен труд от над 2000 часа. Данните са зашеметяващи - постигнати   за проекта на клиента - от Гугъл. Именно това e едно от нещата, които вероятно са впечатлили журито, за да  .  или   включва съвкупност от процеси, които имат за цел да подобрят видимостта на даден сайт в органичните резултати на търсачките по ключови фрази. В тези процеси се включват техническа оптимизация, маркетинг със съдържание и работа с репутацията на един уеб-сайт. Реализирана правилно, оптимизацията за търсачки доставя на бизнеса множество потенциални клиенти и висока възвръщаемост на инвестицията в дългосрочен план. Успехът на всеки един проект зависи не само от тактиките и уменията на специалистите, но и от конкурентността на всяка ниша. В този смисъл Gaming нишата се е откроила във времето като една от най-динамичните и най-сложни бизнес ниши за оптимизация на сайтове. Именно това определи проекта като голямо предизвикателство, чийто постигнати резултати са достойни за награда. Макар и от скоро на пазара на дигитални маркетингови услуги, Serpact се утвърди като високоефективна и успешна компания на българско и международно ниво. Агенцията е събрала в себе си трима водещи специалиста - Никола Минков, Дидо Григоров и Борислав Арапчев - в отлична взаимодопълваща се професионална симбиоза. Стартирала през 2016 година, фирмата досега има реализирани над 700 технически одита, над 100 контент маркетинг стратегии, 50 от които успешно реализирани в целия свят.", "date": "2019.06.21", "title": "Serpact спечели European Search Awards 2019 в категория Gaming"}
{"url": "https://www.24chasa.bg/novini/article/7518249", "text": "Експерти на Държавен фонд „Земеделие“ провериха две къщи за гости в местността „Кастракли“ край село Борино. Едната от тях е собственост на бивш кмет на община Борино Джамал Асанов, който сега е общински съветник. Зругата е на шурея на председателя на ДПС Мустафа Карадайъ Невредин Кючюк. Местността е на близо час път по черен път над родопската община. \"Първата къща на бенефициента \"ТИМ Борино\" ЕООД е в мониторинг. Там се установи, че в момента има гости. Обезпокоително е, че бизнес плана заложен по проекта е 2000 ношувки на година, а към настоящият момент за 5-годишния период са общо 2 000 по данни на бенефициента. След като снемем регистъра за нощувки тепърва предстои да ги съпоставим с данните от бизнес плана. Съответно, при неизпълнение на бизнес плана, ще бъде наложена санкция съгласно бъдещата методика, която ще бъде издадена в най-близко време. Изплатената субсидия на \"ТИМ Борино\" ЕООД по Програмата за развитие на селските района за къща за гости е 391 000 лева\", заяви Калоян Костадинов, зам.-изпълнителен директор на Държавен фонд \"Земеделие\" с ресор Програма за развитие на селските райони. Костадинов обясни, че другата къща е на \"Трока\" ЕООД и е с изтекъл мониторинг през 2015 г. \"Фирмата е получила 128 000 лева субсидия за къща за гости. Характерното за нея е, че за мониторинговия период има само 20 настанявания при средно годишен брой настанявания заложен в бизнес плана 200 бройки. Там Държавен фонд \"Земеделие\" в момента няма правно основание да наложи каквито и да било корекции при положение, че е изтекъл мониторинговия период. Данните ще бъдат предоставени на компетентните органи за анализ и евентуално за мерки, които предприема Главна дирекция \"Полиция\", която разследва всички 746 къщи за гости в цялата страна\", каза Костадинов. \"Трока\" е сключила договор през 2010 г., а мониторингът й е изтекъл през 2015 г. Костадинов посочи, че 46 къщи за гости са направени в Смолянска област, от тях 15 са в мониторинг. Проверките продължават по заповед на земеделския министър Десислава Танева.", "date": "2019.06.21", "title": "Проверяват къща за гости на бивш кмет на Борино"}
{"url": "https://www.24chasa.bg/novini/article/7518310", "text": "Гоце Делчев е новото условие за получаване на дата за започване на преговори на Северна Македония с Европейския съюз - така тълкува скопската телевизия Телма изявлението на българския премиер Бойко Борисов, че македонците трябва \"да узреят\" и имат още неща за поправяне, например спора дали Гоце Делчев е българин или македонец. Телма коментира, че на въпрос кога ще започнат преговорите с ЕС, Борисов е \"поставил Гоце Делчев в залог\", предава БТА. Председателят на Съвета на посланиците Люпчо Арсовски коментира за телевизията, че изявлението на Борисов, както и използването на членството на България в ЕС, са \"неподобаващи за премиер\". Телевизията припомня, че въпросът чий е Гоце Делчев попадна в центъра на вниманието преди две седмици, когато смесената комисия за историческите въпроси не постигна съгласие за общо честване на революционера. Тогава българският външен министър \"се закани\", че България ще напусне комисията, а преди това вицепремиерът Красимир Каракачанов \"заплаши\", че Северна Македония няма да стане членка на ЕС, ако не приеме, че Делчев е българин, посочва телевизия Телма. Порталът \"Вечер\" цитира изказването на премиера Борисов в статия, озаглавена \"Ново, българско условие за ЕС: Подпишете, че Гоце Делчев е българин\", добавяйки \"Ще остане ли нещо от Македония?\". Електронното издание \"Република\" пише: \"Дали промененото име ще бъде достатъчно? България наложи Гоце Делчев като условие за дата за преговори с ЕС\".", "date": "2019.06.21", "title": "Медии в Скопие: България наложи Гоце Делчев като условие за преговори"}
{"url": "https://www.24chasa.bg/novini/article/7518347", "text": "Френският президент Еманюел Макрон \"отписа\" днес като метод за избиране на председател на ЕК системата \"шпиценкандидат\", която изисква основните политически семейства в ЕС да изберат свой кандидат, предаде Франс прес. \"Нито един от тримата кандидати, определени с тази процедура, не се очерта като консенсусна фигура. Удостоверихме невъзможността тримата да изпълняват функциите на председател на Комисията\", заяви Макрон след двудневната среща на върха на ЕС, която не успя да постигне съгласие по ключовите европейски постове, предава БТА. Председателят на Европейския съвет Доналд Туск \"установи, че няма категорично мнозинство, с блокиращи малцинства или повече (гласове) за кандидати, излъчени по системата шпиценкандидат, като цяло, така че системата не бе сметната за валидна\", каза той. С това кандидатите на Европейската народна партия Манфред Вебер, на социалистите Франс Тимерманс и на либералите Маргрете Вестагер - окончателно отпаднаха като претенденти за председател на ЕК. В отговор на журналистически въпрос френският президент каза: \"Председателят Туск ясно установи, че няма мнозинство за тримата кандидати и че логично ще са нужни други имена\". Макрон защити съпротивата си срещу избора на Вебер, който според него не отговаря на изискването към председателя на ЕК да притежава опит. \"Ако Манфред Вебер се беше представил пред европейския народ, няма проблем, но той се представи като водач на листа в Германия. Президентът отхвърли идеята, че договорките между европейските ръководители за ключовите постове не са много демократични. \"Държавните и правителствените ръководители са избрани демократично, те не са по-малко легитимни от европейските парламентаристи\", заяви той. Макрон каза, че му се иска до 30 юни европейските лидери да се споразумеят за екип, в който има баланс между мъже и жени и на географски принцип, както и компетентност на най-високо равнище в света, в който Европа трябва да има силен глас. Той обаче не назова име. Париж би искал за председател на ЕК французина Мишел Барние, който представлява ЕС в преговорите за Брекзит, отбелязва АФП.", "date": "2019.06.21", "title": "Макрон \"отписа\" системата \"шпиценкандидат\" за избора на председател на ЕК"}
{"url": "https://www.24chasa.bg/novini/article/7518110", "text": "Катастрофа между моторист и бус затруднява движението в района на 138-ия километър от автомагистрала „Тракия“ на територията на област Пловдив. Това съобщиха от пресслужбата на МВР. Пътният инцидент е станал към 15:30 часа. Според първоначалните данни, мотоциклетистът е пострадал тежко и е откаран в болница. Движението в посока София се осъществява в една лента. На мястото се извършва оглед. Екипи на Пътна полиция регулират трафика. Предстои изясняване на обстоятелствата и причините, довели до катастрофата.", "date": "2019.06.21", "title": "Още една катастрофа на \"Тракия\", пострадал е тежко мотоциклетист"}
{"url": "https://www.24chasa.bg/novini/article/7518058", "text": "Научната общност трябва по-твърдо да защитава българските ценности и история. За това призоваха професорите Николай Овчаров и Пламен Павлов. “Ограбват историята ни, преиначават я или я присвояват. Не само Северна Македония и Румъния, и е време на това да се сложи край. И не самоцелно, заради самата история, а защото това не е вярно и по този начин се изопачава съзнанието на милиони хора”, каза Павлов. Двамата професори повдигат въпроса заради тезата на Македония, че Гоце Делчев е част от нейната история. Те подкрепят позицията на външния министър Екатерина Захариева, че София няма да прави компромис с историята. И Дракула е българин, повториха професорите, които преди 2 седмици разкриха българския произход на влашкия владетел след разкопки на средновековния български замък в Свищов. Овчаров посочи доказателства, че влашките воеводи наследяват голяма част от българските традиции, мислене и език след падането на Българското царство през XIV в. Той прочете грамота, писана от Влад Цепеш на ясен старобългарски език.", "date": "2019.06.21", "title": "Проф. Овчаров и проф. Павлов:  Научната общност да защити твърдо българските ценности и история"}
{"url": "https://www.24chasa.bg/novini/article/7518129", "text": "Възстановено е движението през Прохода на Републиката, след като по-рано днес пътят беше затворен временно заради катастрофирал тежкотоварен автомобил, разпилял товар върху пътното платно, съобщиха за БТА от пресцентъра на ОД на МВР във Велико Търново. Пострадали при катастрофата няма. Пътното платно вече е почистено и движението се извършва нормално.                                                                                                                                                                                                                                                                                                                       ", "date": "2019.06.21", "title": "Възстановено е движението през Прохода на Републиката"}
{"url": "https://www.24chasa.bg/novini/article/7518134", "text": "Законът за устройство на Черноморското крайбрежие не променя режимите на защитените територии - коментира в Каварна министърът на околната среда водите Нено Димов. Строителството върху дюните остава забранено. Това, което се въвежда, са санкции и правила, по които да се практикува т. нар. диво къмпингуване – посочи още той. „ Независимо дали става дума за Царево или за Шабла и цялата крайбрежна ивица, резултатите след края на сезона се плащат с данъците на хората. Въвежда се регламент, по който, с минимални изисквания към терените, на които могат да се поставят каравани и палатки, все пак да бъдат регулирани, за да не страдат икономически местните общности и власти”, уточни министърът. „По-голямата част от пречиствателните станции са изградени още през 2017 г. и оттогава качеството на водите е много по-добро в сравнение с предходните”, коментира Димов качеството на черноморската вода. „Основен проблем на Черноморието са населени места с по-малко от 2000 души население, за които нямаше линия за финансиране на изграждане на пречиствателни станции”, обяви той. Поради това, от началото на тази година, са приети нови правила на Предприятието за управление на дейностите по опазване на околната среда, с които такива населени места, в рамките на двукилометровата зона, могат да кандидатстват за финансиране за изграждане на пречиствателна станция и канализация. „Очаквам в тази и следващите години кметовете да проявят активност и тези населени места, в които няма такива станции, да кандидатстват за финансиране”- добави той. Министърът Димов направи инспектира дейностите по проект за експериментално възстановяване на понто-сарматски степи в района на Каварна. „Този проект трябва да покаже начина, по който антропогенно и естествено, могат да бъдат възстановявани понто-сарматски степи”, каза министърът и припомни, че страната ни беше осъдена от Съда на ЕС, за това, че е нарушила естествените местообитания на тези степи и една от мерките, които са договорени с Европейската комисия е свързана с тяхното възстановяване по естествен и антропогенен начин. „Това е една от поредицата мерки, които са договорени с Европейската комисия още през 2017 година и има програма, която българското правителство трябва да изпълни съвместно с местната власт, така че вместо да се минава в следваща фаза на наказателната процедура, да се опитаме да намерим баланс с цел удовлетворяване на всички страни”- коментира Димов.", "date": "2019.06.21", "title": "Министър Димов: Черноморски селища под 2000 души могат да кандидатстват за пречиствателна станция и канализация"}
{"url": "https://www.24chasa.bg/novini/article/7518152", "text": "Организацията за защита на правата на животните ПЕТА /PETA - People for the Ethical Treatment of Animals/ обвини гръцките власти, че прикриват \"жестокото\" според нея отношение към магаретата на популярния остров Санторини и блокират усилията й да хвърли светлина върху положението им, предаде Ройтерс. Известен със залезите си, вулканичният остров Санторини привлича милиони туристи годишно. Магаретата и мулетата са традиционен начин на транспорт, но ПЕТА протестира, че те са принудени да носят посетителите и техния багаж нагоре по стръмните склонове, въпреки че на острова има лифт, предава БТА. Организацията, която публикува кадри от 2018 г., показващи животни, които са претоварени и удряни с тояга, обвини местните власти, че са блокирали нейна кампания на автобуси и таксита да бъде изобразено изтощено магаре и поставен надпис \"Магаретата страдат заради туристите. Моля, не ги яздете\". \"Гръцките власти не трябва да прикриват жестокостта магаретата да бъдат принуждавани да носят тежкия товар на туристите на дълги разстояния\", каза директорката на ПЕТА Илайза Алън. Според организацията около 100 от общо 2000 магарета и мулета са били използвани за яздене от туристи на острова. Кметът на Санторини Никос Зорзос каза, че властите спазват гръцките закони за защита на животните и че \"няколко организации\" са сметнали, че те са в добро здраве. \"Ние се грижим за доброто им физическо състояние\", каза Зорзос за Ройтерс, като добави, че общината няма юрисдикция за кампании по автобусите и такситата. Туризмът е ключов източник на приходи за Гърция, която се възстановява от дългогодишна финансова криза. Страната отчете рекорден брой от около 33 милиона туристи миналата година. Групата ПЕТА заяви, че ще обмисли други възможности да накара туристите на Санторини да проявят състрадание към животните.", "date": "2019.06.21", "title": "ПЕТА: Гърция прикрива малтретирането на магаретата на Санторини"}
{"url": "https://www.24chasa.bg/novini/article/7518166", "text": "Папа Франциск изказа днес мнение, че мюсюлманите трябва да бъдат приемани като партньори, заедно с които се гради мирно съжителство, за да се пресече пътя на \"фанатичните групировки - враг на диалога\", предаде Франс прес, цитирана от БТА. Светият отец каза това на среща, организирана в Неапол от Папския богословски факултет на Южна Италия. \"Студентите по теология трябва да бъдат възпитавани на диалог с юдаизма и исляма, за да познават общите корени и различията на нашите религиозни идентичности и така да съдействат по-ефикасно за изграждането на общество, което цени многообразието и благоприятства уважението, братството и мирното съжителство\", заяви Светият отец. \"Призвани сме да водим диалог с мюсюлманите, за да градим бъдещето на нашите общества и градове: призвани сме да гледаме на тях като на партньори за изграждане на мирно съжителство, дори когато се случват разтърсващи събития, дело на враждебни на диалога фанатични групи, като трагедията на Великден (атентатите) в Шри Ланка\", каза той. \"В богословските факултети и църковните университети трябва да се насърчават курсовете по езика и културата на араби и евреи, и взаимното опознаване между студентите християни, евреи и мюсюлмани\", заключи папата.", "date": "2019.06.21", "title": "Папата: Гледайте на мюсюлманите като на партньори"}
{"url": "https://www.24chasa.bg/novini/article/7518170", "text": "Председателят на Европейската комисия Жан-Клод Юнкер и министър-председателят на България Бойко Борисов приветстват важния етап, който бе достигнат за газовия хъб „Балкан”. Днес на второ четене в Комисията по енергетика на Народното събрание бяха приети изменения в Закона за енергетиката, които сега предвиждат програма за реализация на определени годишни количества газ на борсата от страна на обществения доставчик и крайните клиенти, водеща до безпрецедентно отваряне на българския газов пазар. Това съобщиха от правителствената пресслужба. Предложеният пакет от мерки ще доведе до така необходимата промяна в конюнктурата на пазара на природен газ в България. Резултатът ще бъдат значителни стъпки към формиране на ликвидна среда и либерализиран пазар на природен газ не само за България, но също така и за региона. Те са в унисон с усилията на Европейската комисия и на българското правителство за създаване на единен пазар на природен газ. Председателят на ЕК Юнкер заяви: „Искаме енергията да се насочи към България и към цяла Европа. Приветствам това положително развитие, което ще доведе до отваряне на газовия пазар с ползи за потребителите на газ в България и в Югоизточна Европа. Моята комисия остава ангажирана в подкрепата си към България в изпълнението на плановете й за регионален газов хъб - ние сме на едно мнение по този въпрос с българското правителство.“ Министър-председателят Борисов заяви: „Горд съм да кажа, че чрез въвеждането на програма за предлагане на определени количества газ за свободна търговия и непрекъсната работа по проекта газов хъб „Балкан”, България демонстрира своята ангажираност да играе водеща роля за отворен газов пазар в Югоизточна Европа. Успешното сътрудничество с Европейската комисия и целенасочените усилия на българското правителство направиха възможно въвеждането на значителни промени в пазара на природен газ в България, което, несъмнено, ще доведе до съществени ползи за всички.” След като бъде потвърдена от окончателния Закон за енергетиката и със създаването на газовата борса, програмата за предлагане на определени количества газ за свободна търговия се очаква да има положителни ефекти в посока конкурентоспособност за целия газов пазар в региона. По-голямата конкуренция ще доведе до по-голям избор и по-ниски цени и ще увеличи сигурността на доставките за бита и за предприятията. Ето защо Европейската комисия подкрепи пазарните реформи и мерки за увеличаване на ликвидността, включително чрез газовия хъб „Балкан” в България. Газовата борса ще помогне България и регионът да се възползват в пълна степен от последните процеси в развитието на сектора във връзка с увеличаването на износа на втечнен природен газ. Това ще засили конкуренцията и ще даде повече възможности за развитието на икономиката в България и в региона. Обща информация Проектът за газов хъб „Балкан” се основава на идеята, че значителни количества газ от различни източници ще постъпват във физическа точка във Варненския регион, от където ще се осъществява по-нататъшният пренос и търговия чрез газов хъб в България. Европейската комисия подкрепя финансово проекта за газов хъб „Балкан” и е инвестирала безвъзмездна помощ (грант) в размер на 920 хиляди евро по линия на „Механизма за свързване на Европа” (\"Connecting Europe Facility\"/CEF) за предпроектно проучване, който грант покрива 50% от разходите за него. Целта на предпроектното проучване е да се направи подробна оценка на търговската и техническа жизнеустойчивост на проекта, да се определи точният бизнес модел, да се оценят рисковете за проекта, да се финализира регулаторната рамка и да се структурира финансирането на проекта. Проектът за газовия хъб „Балкан” включва допълнителна инфраструктура с цел да се достави нов газ за Централна/Западна, Югоизточна и Източна Европа, за да се увеличи сигурността на доставките чрез осигуряване на достъп до допълнителни източници на газ. В тази връзка от изключителна важност е бързото изграждане на междусистемната газова връзка между България и Гърция (IGB) и газопроводите със Сърбия и с Румъния. Комисията „Юнкер” се ангажира с всички цели на Енергийния съюз, включително енергийната сигурност и в създаването на добре диверсифициран и конкурентен газов пазар. Нашата стратегия за диверсификация се разгръща около приоритети като газовия хъб „Балкан”, реализацията на Южния газов коридор, изграждането на хъб за втечнен газ на Средиземноморието и чрез разширяването на достъпа до втечнен природен газ и на газохранилища, за което Европейската комисия прие стратегия през февруари 2016 година. Нашето предпочитание е силно регионално сътрудничество и то дава конкретни резултати: в изпълнение са ключови обекти на газовата инфраструктура в Балтийския регион. Финансово подкрепихме изграждането на газовите междусистемни връзки между Полша и Литва и Балтийския газов интерконектор между Финландия и Естония. Одобрихме държавна помощ за терминала за втечнен природен газ в Клайпеда, Литва и активно подпомагаме създаването на нов северен коридор, свързващ Норвегия и Полша през територията на Дания.", "date": "2019.06.21", "title": "Юнкер за хъб \"Балкан\": Искаме енергията да се насочи към България и цяла Европа"}
{"url": "https://www.24chasa.bg/novini/article/7518175", "text": "Две момичета на 15 и 16 години се удавиха във водите на река Върбица край Момчилград. Инцидентът станал към 15,30 часа. Момичетата са ученички в Средното мюсюлманско училище в Момчилград. Отишли да се разхладят със свои съученички във вир на реката. Докато се къпели, се появила водна змия и децата се паникьосали. Хукнали да бягат, но се похлъзнали на камъните, загубили равновесие и потънали във водата.  Труповете на двете деца бяха извадени от реката и отнесени за аутопсия. Криминалисти, начело с шефа на Областната дирекция на полицията Венци Момчилов, направиха оглед на местопроизшествието. Няма улики за извършено престъпление на този етап.", "date": "2019.06.21", "title": "Две момичета се удавиха в река Върбица"}
{"url": "https://www.24chasa.bg/novini/article/7518189", "text": "На 85 години почина Иван Дечев - драматург, член на Съюза на българските филмови дейци, съобщиха от Съюза. През дългия си професионален път той вложи своя интелектуален талант, широка култура, мъдрост и благородни усилия в създаването на десетки филми, сред които са такива изключителни постижения като \"Мъже\", \"Момчето си отива\", \"Къщи без огради\", \"Осъдени души\", \"Година от понеделници\", \"Звезди в косите, сълзи в очите\", \"Юлия Вревска\", \"Всичко е любов\", \"От нищо нещо\", \"Голямото нощно къпане\", \"Търновската царица\", \"Дело 205/1913 П.К.Яворов\", \"Онова нещо\", \"Спомен за страха\" и др., отбелязват от СБФД. Във всеки един от тях той вграждаше своето лично разбиране за добро и зло, проявяваше точен нравствен и социален рефлекс и винаги подкрепяше и отстояваше оригиналните и смели артистични търсения на творците. Петнадесет филма, на които той е бил редактор, са наградени с отличието \"Златна роза\" през годините, се припомня в съобщението.", "date": "2019.06.21", "title": "Почина драматургът Иван Дечев"}
{"url": "https://www.24chasa.bg/novini/article/7518191", "text": "Иран опроверга днес информация, че американският президент Доналд Тръмп му е изпратил през изминалата нощ, посредством Оман, съобщение, в което предупреждава за предстояща много скоро американска атака, предаде Франс прес, цитирана от БТА.  \"Америка не е изпращала никакво съобщение на Иран с посредничеството на Оман. В това няма нищо вярно\", заяви говорителят на Върховния съвет за национална сигурност Кейван Хосрави, цитиран от държавната телевизия. Според телевизията Хосрави реагирал на информация от две чуждестранни медии, че с посредничеството на Оман американският президент е предупредил, че се готви да предприема атака срещу Иран, ако Ислямската република не се съгласи да преговаря.", "date": "2019.06.21", "title": "Иран отрича да е получавал \nпредупредително послание от Доналд Тръмп"}
{"url": "https://www.24chasa.bg/novini/article/7518358", "text": "САЩ поискаха Съветът за сигурност на ООН да се събере в понеделник на закрито заседание, посветено на Иран, заявиха дипломати, цитирани от Ройтерс. Ще осведомим съвета за последните събития с Иран и ще представим допълнителна информация от нашето разследване на неотдавнашните саботажи на танкери\", се казва в нота на мисията на САЩ в ООН до колегите им от Съвета, посочва Ройтерс, цитирана от БТА. ", "date": "2019.06.21", "title": "САЩ поискаха заседание на Съвета за сигурност на ООН за Иран в понеделник"}
{"url": "https://www.24chasa.bg/novini/article/7518359", "text": "Съдията от Софийския апелативен съд (САС) Веселин Пенгезов бе признат за виновен за злоупотреба с власт и осъден на 1 година условно с 3-годишен изпитателен срок. Присъдата прочете съдия Снежина Колева в Софийски градски съд. Престъплението, за което Пенгезов е осъден, е за това, че като председател на Военно-апелативния съд (ВоАС) през 2008-2009 г. не възложил обществена поръчка, заради което настъпили тежки вреди за съда. Т.е. било спряно финансиране по Оперативна програма \"Административен капацитет\" (ОПАК).  Заедно с Пенгезов подсъдими са и други петима, които бяха обявени за виновни за това, че представили неверни данни пред ОПАК, за да получат пари по европроект. Съдия Колева обаче не ги осъди заради изтекла давност на престъпленията. С присъди се разминаха бившият шеф на Военно-апелативния съд Петър Петков, бившият зам.-шеф на същия съд Владимир Димитров, изпълнителният директор на фирма „Атлас Консултинг“ Атина Мавридис, Петя Гергова, която беше пресаташе на ВоАС и изпълнителят по проекта Людмил Симеонов. Седмият подсъдим - Крум Симеонов, също изпълнител по проекта, бе напълно оневинен.  Пенгезов и Петров бяха оправдани по обвинение и за длъжностно присвояване на 42 217 хил. лв., поради което съдът отхвърли и гражданския иск на ВоАС срещу подсъдимите. Разследването срещу Пенгезов започна през 2010 г., а делото - 5 г. по-късно. Присъдите срещу седемте подсъдими не са окончателни и могат да бъдат атакувани пред САС. Веселин Пенгезов си остава на работа като съдия в САС, който на практика предстои да разгледа процеса.", "date": "2019.06.21", "title": "1 година условно за съдия Пенгезов, злоупотребил с власт (Обновена)"}
{"url": "https://www.24chasa.bg/novini/article/7518080", "text": "Американският президент Доналд Тръмп съобщи днес в Туитър, че отменил ударите срещу ирански обекти 10 минути преди нанасянето им, защото разбрал, че при атаката ще има 150 убити, което не би било \"съразмерен отговор\" на свалянето на безпилотен самолет, предадоха световните агенции, цитирани от БТА. В поредица туитове президентът писа, че снощи американците били готови да нанесат ответен удар по три различни мишени, но той отменил ударите 10 минути преди началото на акцията, отбеляза ДПА. \"Не бързам, Въоръжените ни сили са възстановени, нови и готови за действие, за момента са най-добрите в света. Санкциите ни са болезнени и снощи бяха добавени нови\", написа Тръмп и добави, че няма да се допусне Техеран да се сдобие с ядрени оръжия. Президентът отбеляза, че Иран е значително отслабена страна днес. Същевременно съветникът на иранския президент Хасан Рохани, Хасамедин Ашена, заяви днес в Туитър, че ако президентът на САЩ Доналд Тръмп не иска война с Техеран, трябва да облекчи санкциите, предаде Ройтерс. \"Войната и санкциите са двете страни на една и съща монета. Ако не искате война, трябва да направите нещо със санкциите\", се казва в публикацията. Иран ще отговори симетрично на стъпките на Вашингтон, заяви днес също в Туитър говорителят на иранското министерство на външните работи Абас Мусави, цитиран от ТАСС. \"Иранският народ отговаря на дипломацията с дипломация, на уважението с уважение, а на агресията с отбрана\", посочи той. Мусави каза това в отговор на изявлението на специалния пратеник на САЩ за Иран Брайън Хук, че \"американската дипломация не дава на Техеран правото да отговаря с военна сила\".", "date": "2019.06.21", "title": "Тръмп отменил ударите в Иран 10 минути преди нанасянето им, разбрал, че ще има 150 убити (Обновена)"}
{"url": "https://www.24chasa.bg/novini/article/7518075", "text": "МВР временно ще спре тировете по автомагистрала \"Хемус\" от 17 часа. Причината е, че се е образувала огромна тапа от леки коли. Целта е те да се изтеглят, обясниха от вътрешното ведомство. Минути преди 17 ч. преди последния тунел в посока София магистралата е затворена, а в посока Варна в момента се движат както коли, така и тирове, съобщиха читатели на \"24 часа\". Днес около 13 часа отново временно бе спряно движението на тирове. Забраната продължи около час.", "date": "2019.06.21", "title": "Спират тировете от АМ \"Хемус\" от 17 часа"}
{"url": "https://www.24chasa.bg/novini/article/7518073", "text": "Британският депутат от консерваторите Марк Фийлд си навлече гнева на много хора, след като \"Гардиън\" публикува видео как извива врата на протестираща екоактивистка. Инцидентът е станал късно в Лондон, отбелязва \"Дейли мейл\". Политици и предприемачи се събрали на икономически форум, на който са говорили финансовият министър Филип Хамънд и управителят на Банката на Англия Марк Карни. Докато хората обсъждали проблемите около британското излизане от Европейския съюз, в залата нахлули няколко природозащитници. Активистката на \"Грийнпийс\" Джанет Баркър, на 38 г., бе заснета как е притисната до стената и след това и след това изключително грубо изведена от залата.", "date": "2019.06.21", "title": "Британски депутат сграбчи екоактивистка за врата по време на икономически форум (Видео)"}
{"url": "https://www.24chasa.bg/novini/article/7518078", "text": "Българските морски пристанища вече разполагат с нова, по-добра система за сигурност и безопасност. Технологията бе представена в Бургас от министъра на транспорта, информационните технологии и съобщенията Росен Желязков, съобщиха от министерството. Представянето е направено по време на отчитане на резултатите по проекта \"Проектиране и изграждане на технически системи за превенция на риска и повишаване на сигурността на територията на морските пристанища /RPSSP/\". Новата техника е част от по-голяма система, която вече бе анонсирана преди няколко месеца от Центъра за противодействие на контрабандата и контрол на движението на рисковите стоки и товари към ГДБОП. А по думите на министър Желязков придобивката ще повиши нивото на сигурност и безопасност, както на България, така и на Европейски съюз. Тя е предпоставка за увеличаване събираемостта на приходите и повишаване на капацитета за превенция, и предотвратяване на възможните рискове. От голямо значение за ефективността на внедрената технология е осъществената оперативна съвместимост и защитена връзка със системите на МВР и ГДБОП. Предвижда се да бъде направена необходимата свързаност и с други служби, като НАП и Агенция Митници, смята още Желязков. Според него това ще доведе до разширяване на възможностите и постигане на интеграция, така че отделните системи да не работят сами за себе си, а да обслужват всички държавни структури. Стойността на проекта е 7 231 917 лева, като финансирането е осигурено от Европейския фонд за регионално развитие, чрез Оперативна програма \"Транспорт и транспортна инфраструктура\". Системата вече функционира на пристанищните терминали Варна-Изток, Варна-Запад и Бургас-Изток 1. Изградени са два командни и контролни оперативни центъра, което позволява непрекъсната защита на критичната инфраструктура.", "date": "2019.06.21", "title": "Българските морски пристанища разполагат с нова по-добра система за сигурност и безопасност"}
{"url": "https://www.24chasa.bg/novini/article/7517684", "text": "През тази година ще бъде възложена актуализация на проекта за удвояване на съществуващото трасе на пътя от гр. Стара Загора до връзката с АМ „Тракия“ и през 2020-2021 г. ще се търси финансиране за него. По предварителна оценка индикативната стойност на обекта се очаква да бъде около 25 млн. лв., като стойността на строително-монтажните работи може да бъде конкретизирана едва след преработването на проекта. Това заяви министърът на регионалното развитие и благоустройството Петя Аврамова при участието си в парламентарния контрол днес, съобщиха от пресцентъра на министерството. Областно пътно управление - Русе и община Русе обсъждат варианти и ще предприемат общи действия за изготвяне на проект за кръгово кръстовище на мястото на сега съществуващото, на което се пресичат републиканските пътища Русе – Разград и Русе – Кубрат и общинския път към кв. „Средна кула“. За обезопасяването му общината вече е опреснила хоризонталната маркировка и е поставила нови пътни знаци. Областното пътно управление е положило шумна маркировка по направленията Русе – Разград и Разград – Русе. В резултат от началото на годината до момента в участъка са регистрирани 2 леки пътно-транспортни произшествия само с материални щети, информира още министърът в отговор на въпрос. Безопасността на пътната инфраструктура е основен приоритет на Министерството на регионалното развитие и благоустройството и Агенция „Пътна инфраструктура“, заяви още тя. В момента експерти по пътна безопасност в АПИ извършват анализ, оценка и набелязване на мерки за всички установени през 2018 г. участъци с концентрация на пътнотранспортни произшествия. На въпрос за републиканския път от Симитли до границата с Република Гърция Петя Аврамова коментира, че той е с добри технико-експлоатационни качества. Преди началото на зимния сезон е подновена маркировка в участъка от Симитли до Банско, а до края на месец септември ще бъде положена такава и в останалата част на трасето. След края на зимния сезон са изпълнени дейности по отводняване, ландшафтно оформяне и почистване на сервитута на пътя, като АПИ ще продължи да насочва ресурс за осигуряване на видимост и комфорт в участъка. Като част от мерките, които се предприемат за регламентиране на отрасловата политика, МРРБ започна подготовка на специален Закон за водоснабдяване и канализация. В момента се сформира работна група, която да подготви предложения, които се очаква да бъдат финализирани и подложени на обществена дискусия през есента. Чрез въвеждането на нови разпоредби трябва да се постигне съответствие с европейските директиви за питейни и отпадъчни води и адекватна поддръжка и експлоатация на системите и съоръженията. Ключов момент в закона ще бъдат мерките за повишаване на ефективността чрез консолидация, икономии и въвеждане на модерни практики. Ще се предложи и създаването на по-широки възможности за кадрово обезпечаване на отрасъла и адекватно заплащане на работещите в него, каза министър Аврамова в отговор на въпрос за заплащане на труда на заетите във ВиК отрасъла. Тя обърна внимание, че ВиК операторите имат задължение да спазват разчетите за труд, предвидени в представените и одобрени от Комисията за енергийно и водно регулиране бизнес планове, която в качеството си на регулаторен орган следи за цената на ВиК услугите. Средната месечна работна заплата към 31.12.2018 г. е 873 лв. и се е увеличила с близо 10 % спрямо 2017 г., информира министърът. На въпрос за консолидацията на ВиК операторите в област Благоевград Петя Аврамова съобщи, че поради отказ на 2 общини да са членове на областната асоциация, останалите 12 няма да имат възможност за европейско финансиране на проекти за модернизиране на водоснабдителна и канализационна инфраструктура. Оперативна програма „Околна среда“ следва регионален подход, финансиране на ВиК инфраструктура в области, които се обслужват от един ВиК оператор, като обектите се определят въз основа на регионално прединвестиционно проучване. МРРБ е разработило такива проучвания за 15 административни области, като това за Смолян беше направено пилотно през миналия програмен период. Останалите 14 области регионалните проучвания завършиха през 2018 г. и в периода февруари- април 2019г. ВиК операторите от тези области подадоха проектни предложения към Оперативна програма „Околна среда 2014-2020“. В момента проектите са в етап на оценка от Управляващия орган на ОПОС. МРРБ ще изготви регионални прединвестиционни проучвания за още 6 области – Велико Търново, Хасково, Габрово, Софийска област, Плевен, Търговище, в които през предходните години всички общини взеха решения и са членове на областна асоциация по ВиК. В случай на установена забава в изпълнението на конкретна дейност, последната се разглежда като изменение на сключения договор с изпълнител и се извършва проверка за законосъобразност на констатираното изменение, като при установено нарушение от Управляващия орган на Оперативна програма „Региони в растеж“ ще бъде наложена финансова корекция, информира още регионалният министър в отговор на въпрос за изпълнението на проект за изграждане на спортна зала и рехабилитация на дворното пространство в „ОУ „Проф. Димитър Димов“ – Ловеч.", "date": "2019.06.21", "title": "Петя Аврамова: Трасето от Стара Загора до АМ „Тракия“ ще се разшири двойно"}
{"url": "https://www.24chasa.bg/novini/article/7517679", "text": "Окръжна прокуратура – Велико Търново внесе в съда обвинителен акт срещу шофьор, нарушил правилата за движение и причинил катастрофа с един загинал, съобщи Апелативната прокуратура. Обвинението срещу Л. З. е за това, че на 04.05.2017 г., в Елена, при управление на лек автомобил Рено „Лагуна“, нарушил правилата за движение по пътищата - движел се с превишена за населено място скорост от 68 км/час и при преодоляване на завой напуснал платното за движение, ударил се в бетонна колона на ограда, като допуснал пътно-транспортно произшествие, в резултат на което причинил по непредпазливост смъртта на К. Д., пътуващ на задна седалка на лекия автомобил. На 04.05.2017 г. Л. З. получил издаденото му свидетелството за управление на МПС, след успешно взет изпит за придобиване на правоспособност. Същият ден се уговорил с приятели да се разходят вечерта до гр. Велико Търново. Около 20.30-21.00 ч. обвиняемият се качил в лек автомобил, собственост на близък роднина, взел тримата от приятели и след като заредили гориво, тръгнали обратно към гр. Елена, където трябвало да вземат още един човек. Движейки се по ул. „Трети март“, на прав участък от пътя, Л. З. ускорил скоростта на автомобила. Като достигнал кръстовището на ул. „Трети март“ и ул. „Орловска“, предприел маневра завиване на дясно, но не успял да вземе завоя, направил опит да „изправи“ колата, като завъртял рязко волана наляво, в резултат на което автомобила поднесъл и се блъснал в бетонна ограда. При ударът, един от спътниците в колата получил травми, в резултата на които на 14.05.2017 г. настъпила смъртта му. Предстои насрочване на делото за разглеждане от съда.", "date": "2019.06.21", "title": "Изправят на съд шофьор, убил \nприятел в деня, в който взел книжка"}
{"url": "https://www.24chasa.bg/novini/article/7517705", "text": "Предоставянето и финансирането на личната помощ по реда на Закона за личната помощ ще се осъществява от 1 септември 2019 г. Съгласно параграф четвърти, алинея 3 от преходните и заключителните разпоредби на този закон хората с трайни увреждания продължават да ползват социалните услуги \"Личен асистент\", \"Социален асистент\" и \"Домашен помощник\" по досегашния ред до предоставянето на лична помощ. По този начин е гарантирана непрекъсваемост на посочените услуги за хората с увреждания, каза в отговор на парламентарен въпрос министърът на труда и социалната политика Бисер Петков,предава БТА. Той обясни, че към настоящия момент, съгласно член 19 от постановление 344 на Министерския съвет от 21 декември 2018 г. за изпълнение на Закона за държавния бюджет за 2019 г., средствата за предоставяне на тези социални услуги за периода от 1 януари 2019 г. до 31 август 2019 г. се предоставят на общините чрез Агенцията за социално подпомагане /АСП/. Предоставят се социални услуги на две целеви групи - на лица с увреждания и на хора над 65-годишна възраст в невъзможност за самообслужване, на които е извършена оценка по правилата за независим живот, финансирана по ОП \"Развитие на човешките ресурси\" /2014-2020 г./, както и на нови потребители по разработени критерии, утвърдени от кмета на общината, на които е извършена индивидуална оценка на потребностите. В тази връзка АСП е сключила двустранни споразумения с 293 общини или райони на общини за периода от 1 януари 2019 г. до 31 август тази година, информира министър Петков. За да се предотврати риск от прекъсване на предоставянето на услуги в домашна среда и със свързаното с това социално напрежение след 1 септември 2019 г., сред едни от най-уязвимите групи в обществото, които не попадат в обхвата на механизма за лична помощ, МТСП предложи удължаване на срока за предоставяне на финансирането на услугите \"Личен асистент\", \"Социален асистент\" и \"Домашен помощник\" до края на настоящата година, каза Бисер Петков. Той заяви, че МТСП е в активен диалог с Министерството на финансите за осигуряване на необходимите бюджетни средства за финансиране както за механизма за лична помощ, така и на посочените услуги, предоставяни на потребителите.", "date": "2019.06.21", "title": "Финансирането по Закона за личната помощ ще се осъществява от 1 септември 2019 г."}
{"url": "https://www.24chasa.bg/novini/article/7517701", "text": "Председателят на Европейския съвет Доналд Туск съобщи, че продължава още днес преговорите в търсенето на приемник на председателския пост в Европейската комисия. Той уточни, че по-късно този следобед ще разговаря с председателите на парламентарните групи в Европейския парламент. Туск не се съгласи с журналистическа оценка, че Европейският съвет не заседава прозрачно по определянето на следващия председател на ЕК - след полунощ, без телефонна връзка, в отсъствието на странични наблюдатели. Процесът е дори твърде прозрачен, за да бъде продуктивен, коментира той на пресконференция. Понякога чувствам, че обществото знае повече за възможните кандидати от мен. Това означава голяма прозрачност, добави Туск. Той допълни, че държавните и правителствените ръководители от ЕС днес са препотвърдили становището си спрямо намеренията на Великобритания да напусне Общността. Постигнатото споразумение няма да бъде предоговаряно, възможни са промени в изявлението за бъдещите отношения с Лондон, уточни Туск. Очакваме избора на новия британски премиер, трябва да проявим търпение. Може би процесът ще бъде по-вълнуващ занапред заради някои предстоящи решения, но нашето становище остава непроменено, добави той по повод очакваното избиране на Борис Джонсън за премиер. Искаме да избегнем раздяла без правила, стремим се в бъдеще да имаме възможно най-близки отношения с Лондон, добави Туск. По неговите думи Европейският съвет призовава в навечерието на срещата на Г-20 в Осака за повече взаимодействие. Обсъдихме икономическата обстановка, напреженията в областта на търговията и геополитиката. Ще се опитаме да убедим участниците в срещата в Япония да си сътрудничат, вместо да се заплашват, добави той. Попитан защо Европейският съвет не е приел решения за обстановката в Иран, Туск бе на мнение, че е по-добре ЕС да не се намесва. Следим обстановката с голяма тревога, добави той. Туск определи постиженията на завършващото румънското председателство на Съвета на ЕС като впечатляващи от гледна точка на броя на приетите законодателни предложения. Председателят на ЕК Жан-Клод Юнкер Юнкер заяви, че е много впечатлен от постиженията на председателството. Имах високи предварителни очаквания, които бяха надминати, посочи Юнкер. Румънският президент Клаус Йоханис отбеляза, че в началото на председателството малцина са имали особени очаквания. Председателството бе изненада, представи се далеч по-високо от очакванията, обобщи той.", "date": "2019.06.21", "title": "Туск продължава още от днес преговорите за наследник на Юнкер"}
{"url": "https://www.24chasa.bg/novini/article/7517702", "text": "Молдова няма да премести посолството си в Израел от Тел Авив в Йерусалим, както заявяваше бившият премиер Павел Филип, увери днес пред журналисти новият министър на външните работи и европейската интеграция Николае Попеску, предаде ТАСС, цитирана от БТА. Попеску уточни, че решението за прехвърляне на дипломатическото представителство е било взето от правителството на Филип, когато то вече е било в оставка. \"Посолството ще остане там, където си е днес\", каза молдовският външен министър. Той изтъкна, че когато е било взето решение за преместването му, законното правителство е било това на Мая Санду. Правителството на Филип одобри на 11 юни преместване на молдовското посолството в Израел в Йерусалим, както и определяне на терен за строителството на ново дипломатическо представителство на САЩ в Кишинев. В началото на месеца в Молдова се създаде фактическо двувластие, когато Партията на социалистите на Република Молдова се споразумя с блока Акум (\"Сега\") да се обедини срещу Демократическата партия на Молдова, която контролираше предишния парламент и правителството. Веднага след това демократите сезираха Конституционния съд, който обяви сформираното от партиите правителство за незаконно и изиска от президента да разпусне парламента. Същевременно ЕС, Русия, САЩ и редица други държави изразиха подкрепа за новата коалиция. След това демократите се върнаха в парламента и възстановиха работата на държавните учреждения, а съдът отмени последните си решения, признавайки легитимността на парламента.", "date": "2019.06.21", "title": "Молдова се отказа да мести посолството си от Тел Авив в Йерусалим"}
{"url": "https://www.24chasa.bg/novini/article/7517717", "text": "Държавната телевизия на Иран показа днес снимки, които според нея са на отломки от разузнавателния дрон на САЩ, свален вчера с иранска ракета, предаде Асошиейтед прес. На фотографиите изглежда се вижда парче от летателния апарат \"RQ-4A Global Hawk\" на военноморските сили на САЩ. Телевизията не пояснява къде са направени снимките. На тях не се виждат печатни платки, кабели или електронно оборудване, предава БТА. Иранска ракета \"земя-въздух\" свали вчера рано сутринта \"RQ-4A Global Hawk\" - безпилотен самолет, чийто размах на крилете е по-голям от този на \"Боинг 737\". След това Вашингтон обяви, че възнамерява да нанесе ограничени ответни удари, но планът бе отменен. Командващият Въздушно-космическите войски иранската Революционна гвардия, заяви днес, че Иран е предупредил на няколко пъти разузнавателния самолет, преди да бъде изстреляна ракетата към него. В интервю за телевизията ген. Амир Али Хаджизадех, застанал пред отломките, каза: \"За съжаление, те не отговориха\". Той добави, че фрагментите от летателния апарат са събрани в ирански териториални води. Пентагонът твърди, че дронът е летял в международното въздушно пространство над Ормузкия проток, когато е бил свален. Говорителя на Кремъл Дмитрий Песков призова всички към сдържаност, предаде ТАСС. Той каза, че Москва следи внимателно положението около Персийския залив, което по думите му буди \"крайно безпокойство\". \"Бритиш еъруейз\" обяви днес, че променя маршрутите на полетите си, така че да не минават над Ормузкия проток, който свързва Персийския залив с Индийския океан. Британският превозвач последва примера на големи авиокомпании като австралийската \"Кантас\" и европейската КЛМ. Федералната администрация по въздухоплаване на САЩ издаде забрана пътнически самолети с американска регистрация да преминават през иранско въздушно пространство над Персийския и Оманския залив. Базираната в Абу Даби \"Етихад\", която извършва полети на далечни разстояния, обяви, че следи развитието на обстановката и ще реши дали вземе предохранителни мерки.", "date": "2019.06.21", "title": "Иран показа по тв снимки на предполагаеми отломки от сваления американски дрон"}
{"url": "https://www.24chasa.bg/novini/article/7517723", "text": "Днес приключи работата на журито в първия етап от международния конкурс за идеен проект за обновяване на площад „Св. Неделя“ в историческия център на София. Това съобщиха от пресцентъра на Столична община. Определени са седемте участника, на които Столична община ще изпрати покани да разработят идейни проекти: Консорциум: OW/MA/CL (УУ/МА/КЛ) с членове на консорциума: One Works, Maofficina, Сracknell Студио Паола Вигано \"Конкурент-90\" ЕООД Студио Вилмот Студио Фуксас Обединение AI Architects LLD, CLAB Architettura, Юрий Шередега, Дина Дридзе, Евгений Ширинян Обединение \"ДжиТиЕрЕф & Студио Морфе“ с участници в обединението: Студио „Морфе“ и „Джовани Тортели Роберто Фрасони Аркитети“. В международното жури участваха арх. Борислав Игнатов и доц. Йорданка Кандулкова – представители на Камарата на българските архитекти, арх. Григор Дойчинов – представител на Съюза на архитектите в България, арх. Сергей Кузнецов – главен архитект на Москва, арх. Марлена Хапах - главен архитект на Варшава, арх. Йони Бабоци - директор на департамента по териториално планиране и градско развитие на Тирана, арх. Мартин Аарц от Ротердам, арх. Сотирис Цолус от Атина, работещ в Дубай, арх. Галина Тачиева, която работи в САЩ, представителите на Регионален исторически музей София – д-р Венета Ханджийска, инж. Борис Чилев и арх. Валентина Върбанова, арх. Ясен Кьосев от Университета по архитектура, строителство и геодезия и Мария Маханджиева – юрист от Направление „Архитектура и градоустройство“ на Столична община. Председател на журито беше г-жа Малина Едрева - председател на постоянната комисия по образование, наука, култура и културно многообразие към СОС. Столична община ще уведоми всички участници в конкурса за решението на журито и след изтичане на срока за обжалване ще покани избраните седем колектива да представят идейни проекти. Очаква се в края на ноември да бъде избран победителят, на който Столична община ще възложи изработването на проектите за обновяване на площада.", "date": "2019.06.21", "title": "Архитекти от 4 държави на втората фаза на конкурса за нов облик на площад \"Св. Неделя\""}
{"url": "https://www.24chasa.bg/novini/article/7517728", "text": "Трябва много внимателно да следим процесите и да не допускаме кражбата на история, която непрекъснато се случва през последните столетия и особено - в най-ново време. Това археологът проф. Николай Овчаров каза днес пред журналисти в пресклуба на БТА. \"Трябва да припомня и ситуацията с кирилицата, за която преди две години се опитаха да кажат, че е направена в Македония\", добави той. \"Има теми, на които ние, историците, трябва да реагираме адекватно и максимално бързо, без да се конфронтираме със съседите си\", смята професорът. Овчаров коментира работата на междуведомствената комисия на България и Северна Македония, която трябва да изчисти историческите и образователните въпроси между двете страни. \"Работата на тази комисия трябва да е по-ясна, защото ние трудно научаваме какво се говори в тази комисия\", каза Овчаров. По думите му въпросите, които се поставят там, трябва да бъда подложени на много по-широко обсъждане.", "date": "2019.06.21", "title": "Проф. Николай Овчаров: Не трябва да допускаме кражбата на история"}
{"url": "https://www.24chasa.bg/novini/article/7517734", "text": "Германската канцлерка Ангела Меркел заяви, че европейските страни все още се надяват, че може да се намери политическо решение на напрежението между САЩ и Иран, предаде Асошиейтед прес. Меркел каза днес пред журналисти в Брюксел, че външнополитическите съветници на европейските правителства са се срещнали в кулоарите на срещата на Европейския съвет за обсъждане на напрежението в региона, предава БТА. Тя заяви, че европейските страни, естествено, са обезпокоени от ситуацията и разчитат на дипломатическите преговори като начин за политическо решаване за изход от твърде напрегнатата обстановка. Меркел не съобщи повече подробности.", "date": "2019.06.21", "title": "Меркел: Европа е обезпокоена от напрежението между САЩ и Иран"}
{"url": "https://www.24chasa.bg/novini/article/7517741", "text": "Гръцкият премиер Алексис Ципрас предупреди днес, че може да има последици за Турция от страна на ЕС, ако Анкара продължи да оспорва правата на Кипър да експлоатира залежи на природен газ, предаде агенция Ройтерс, цитирана от БТА. \"Има подем в турската агресия - нещо, което ние наблюдаваме не само в отношенията на Турция с Гърция и Кипър, но и с важни страни, като САЩ, както и с Европа\", заяви Ципрас пред репортери след края на срещата на върха на ЕС в Брюксел. Турция изпрати вчера втори сондажен кораб край бреговете на Кипър, с което рискува да обостри конфликта относно правата за експлоатация на залежите на природен газ и петрол. На срещата на върха в Брюксел лидерите на ЕС окачествиха турските сондажи като \"незаконни\" и посочиха, че съюзът \"е готов да даде адекватен отговор\".", "date": "2019.06.21", "title": "Алексис Ципрас: Може да има последици за Турция, ако не смени подхода"}
{"url": "https://www.24chasa.bg/novini/article/7517745", "text": "Къща за гости в Свети Влас ще бъде запачетана след като се оказа, че от 3 години е с изтекла категоризация, но е приютила 25 деца от Карнобат на лятна почивка при много лоши условия. На нея се натъкнали инспектори от Министерството на туризма и Комисията за защита на потребителите след като получили сигнал от разтревожени родители. За проверка намясто във вилата с името \"Арт хотел\" пристигна и министър Николина Ангелкова. \"В едната от стаите, в които би следвало децата да почиват, се носеше непоносима миризма. Рамките на леглата бяха начупени, а от някогашните две звезди на тази къща, днес няма и помен\", заяви Ангелкова. Инспекторите от министерството на туризма и КЗП установили още, че децата се къпят в непочистен басейн, хранели се в мръсна трапезария, а касите на вратите на десетте стаи били начупени. За капак се оказало, че удостоверението за категоризация на ъкщата е изтекло през 2015 г. \"Все пак това не е \"Хилтън\", а нормален семеен дом\", заяви собственикъ на къщата Петър Марков. И бясни, че патентната декларация била безсрочна, но вчера подал документи за подновяването й и се чакали да излязат днес. В къщата настанявали летовници срещу 20 лв. на лекло на вечер, със закуската нощувката излизала 25 лв. като храната се носела на кетъринг. Ангелкова съобщи, че е сигнализирала НАП да провери дали от 2015 г. насам в къщата е приютявала гости и какви приходи са реализирани от нощувките за това време. Къщата имала лиценз от 2007 г. \"Твърди се, че едва ли не дацата от Карнобат са били в къщата едва ли не на гости у познати\", заяви Ангелкова. Министърът на туризма ще иска от КЗП да запечата къщата. На собственикът й бе съставен акт от РЗИ, че не е осигурил безопасни условия за почивка. Експерти от Регионалната здравна инспекция взели и проби от водата ан басейна, които ще излязат тези дни. Отделно заради незаконното си функциониране с изтекъл лиценз собствениците на \"Арт хотел\" ще отнесат глоба, която е до 10 хил. лв. за юридическо лице и до 5 хил. лв. за физическо. \"Ще бъдем безкомпромисни при подобни случаи. Недопустимо о по този начин да се руши имиджа на българския туризъм. всичко трябва да спазват законите и ще продължим да следим стриктно това да е факт\", заяви Ангелкова и благодари на родителите, сигнализирали за нередовната къща за гости в Свети Влас.", "date": "2019.06.21", "title": "Запечатват къща за гости в Свети Влас, приютила  деца в мизерия"}
{"url": "https://www.24chasa.bg/novini/article/7517760", "text": "Депутатите от ресорната комисия по енергетика приеха промени в Закона за енергетиката, с които се либерализира пазара на газ. С 12 гласа \"за\" и трима \"въздържал се\" те подкрепиха текстовете, с които се създава платформа за търговия на газ, предаде БТА. В заседанието на комисията участваха министърът на енергетиката Теменужка Петкова, председателят на Комисията по енергийно и водно регулиране Иван Иванов, заместник-директорът на Генерална дирекция \"Енергетика\" в ЕК Клаус Дитер Борхард, както и изпълнителните директори на \"Булгаргаз\", \"Булгартрансгаз\", \"Български енергиен холдинг\". Валентин Николов, председател на комисията заяви, че България е естествен регионален газов разпределител, тъй като 80% от инфраструктурата се концентрира у нас. Според Борхард развитието на страната ни като такъв център води до необходимост да бъдат увеличени проектите за инфраструктура, свързана с капацитета за складиране.", "date": "2019.06.21", "title": "Одобриха създаването на платформа за търговия на газ"}
{"url": "https://www.24chasa.bg/novini/article/7517806", "text": ", затвори пътната отсечка за пет часа. От ОД на МВР съобщиха, че пътят вече е разчистен. Движението по отсечката е възстановено, предаде БТА. Припомняме, че инцидентът стана около 10 сутринта. Движението от София към Бургас в района на разклона за Българово бе спряно, а обходът бе през Карнобат и Айтос. Загиналите са от Пловдив - мъж на 79 години, управлявал автомобила и съпругата му на 76.", "date": "2019.06.21", "title": "Отвориха пътя към морето 5 часа след тежката катастрофа на \"Тракия\""}
{"url": "https://www.24chasa.bg/novini/article/7517814", "text": "\"Булгаргаз\" прави анализ на пазарната ситуация, тъй като има възможност за предоговаряне на цените с \"Газпром Експорт\". Това заяви министърът на енергетиката Теменужка Петкова, която участва в заседание на парламентарната комисия по енергетика, предаде БТА. Министър Петкова отговори в рамките на заседанието на въпрос от народния представител от \"БСП за България\" Атанас Костадинов - дали страната ни се е възползвала от това си право да предоговаря цените, дадено ни след антимонополното дело на Европейската комисия срещу руската компания. Министър Петкова уточни, че този въпрос е свързан именно с ангажимента, който руската компания е поела, цените да бъдат предоговаряни периодично при условия, които са свързани с цената на природния газ на определени борси. \"За да се възползваме от тази възможност, трябва да се направи един много подробен анализ, за да се види дали са настъпили тези предпоставки. Това, което мога да ви кажа към настоящия момент е, че колегите от \"Булгаргаз\" правят анализ на пазарната ситуация. Считаме, че има такива възможности, да се пристъпи към прилагането на тази клауза от това споразумение\", обясни Петкова. Според утвърдената в ангажимента процедура при наличие на такива пазарни условия, се нотифицира \"Газпром Експорт\" и се дава старт на преговорите, като съответната страна обявява каква цена смята, че трябва да бъде постигната. \"Оттук нататък те дават своя отговор. Ако има несъгласие между страните, се отива към арбитраж. Каквото прецени арбитражът, това е финалното решение\", обясни Петкова. Николай Павлов, изпълнителен директор на \"Булгаргаз\" обясни, че до края на 2018 г. цената за българския пазар е била конкурентна. \"Считано от началото на 2019 г. цените на борсовите пазари започнаха своя спад. Естествено ние разполагаме с надеждна информация, изготвили сме анализ и сме на финалната права\", увери той. \"Уверявам ви, че ние ще направим всичко възможно, за да постигнем максимално изгодни условия за българските потребители\", каза още Павлов.", "date": "2019.06.21", "title": "Петкова: Има възможност за предоговаряне на цените с \"Газпром Експорт\""}
{"url": "https://www.24chasa.bg/novini/article/7517812", "text": "Шофьор, нарушил правилата за движение и допуснал пътно транспортно произшествие с трима загинали, е осъден по обвинение на Окръжна прокуратура - Ловеч. Наложено му е наказание седем години лишаване от свобода, което да изтърпи ефективно и е лишен от право да управлява МПС за срок от десет години. Присъдата подлежи на обжалване пред Апелативен съд - Велико Търново, съобщават от прокуратурата там. Съдът е признал И. Т. за виновен за това, че на 13 август 2017 г. на пътя София-Варна, в землището на село Сопот, при управление на лек автомобил \"БМВ\", е нарушил правилата за движение по пътищата, като се движил със скорост от 107,64км/ч, при максимално допустима скорост от 90км/ч. При изпреварване не осигурил достатъчно странично разстояние между неговия автомобил и изпреварвания товарен автомобил, не извършил изпреварването за кратко време и след неосъществяване на изпреварването последвал удар в товарния автомобил и още един автомобил. По непредпазливост причинил смъртта на трима - И.Ю./28-годишна/, Н. Ю./3-годишен/, Н. Ж. /51-годишна/, и средна телесна повреда на В. Ю. /5-годишен/, като деянието представлява особено тежък случай.", "date": "2019.06.21", "title": "7 години затвор за шофьор, причинил катастрофа с трима загинали"}
{"url": "https://www.24chasa.bg/novini/article/7517976", "text": "Иран се е въздържал да свали американски самолет с 35 човека на борда, който е придружавал сваления дрон над Ормузкия проток, заяви днес командир от елитната иранска Революционна гвардия, предаде Ройтерс. Амир Али Хаджизадех, командир на военновъздушното подразделение на гвардията, бе цитиран от иранската агенция Тасним да казва: \"Заедно с дрона на САЩ в региона имаше и един американски /Боинг/ \"P-8\" с 35 човека на борда. Този самолет също навлезе в нашето въздушно пространство и ние можехме да го свалим, но не го направихме\", предава БТА.", "date": "2019.06.21", "title": "Иран: Можехме да свалим US самолет с 35 на борда, но не го направихме"}
{"url": "https://www.24chasa.bg/novini/article/7517245", "text": "Вашингтон забрани днес на американските авиокомпании да минава през контролираното от Техеран въздушно пространство над Персийския и Оманския залив, предаде Франс прес. Ограниченията се въвеждат заради \"засилване на военните действия и нарастващото политическо напрежение в региона, което представлява риск за операциите на американската гражданска авиация\", посочи Федералното управление за гражданска авиация на САЩ. Холандската авиокомпания Ка Ел Ем (KLM) също няма да лети над Ормузкия проток до ново нареждане, предадоха световните агенции. В изявление на компанията се казва, че това решение се взима от съображения за сигурност и повод е инцидентът с американския военен дрон, свален от Иран. Австралийската компания Кантас (Qantas) каза, че нейните самолети ще минават по други трасета в Близкия изток, за да избегнат Оманския залив и Ормузкия проток, предаде ДПА. Промяната ще засегне полетите между Лондон и Австралия и няма да повлияе на продължителността им, се уточнява в изявление на компанията. Компаниите Малейжа еърлайнс (Malaysia Airlines) и Сингапур еърлайнс (Singapore Airlines) също обявиха, че променят маршрутите на полетите си, за да избегнат рисковата зона, предаде Ройтерс. Германската авиокомпания Луфтханза (Lufthansa) днес също каза, че самолетите й няма да прелитат над Ормузкия проток и Оманския залив, предаде Асошиейтед прес. Подобно решение обявиха също Бритиш еъруейз (Britisch Airways), Емирейтс (Emirates) и Етихад (Etihad).", "date": "2019.06.21", "title": "Още авиокомпании последваха примера на САЩ - забраниха полети над небето на Иран (Обновена)"}
{"url": "https://www.24chasa.bg/novini/article/7517254", "text": "Иран е получил снощи чрез Оман съобщение от президента на САЩ Доналд Тръмп, че заплашва американско нападение, заявиха ирански служители, цитирани от Ройтерс и БТА. \"В посланието си Тръмп каза, че е против каквато и да е война с Иран и иска да разговаря с Техеран по различни въпроси . . . той ни даде кратък срок за отговор, но незабавният отговор на Иран беше, че върховният водач (аятолах Али) Хаменей трябва да вземе решението по този въпрос\", каза един от служителите, пожелали анонимност. Друг служител заяви: \"Дадохме да се разбере, че нашият водач е против всякакви разговори, но посланието му ще бъде предадено, за да вземе решение . . . Обаче казахме на оманския служител, че всяко нападение срещу Иран ще има регионални и международни последици.\" Руският заместник-министър на външните работи Сергей Рябков каза, че Русия призовава САЩ да не предприемат безразсъдни действия по отношение на Иран, предаде ТАСС. \"Опасността от конфликт не е отминала и ние отново призоваваме отговорните фигури, ако още има такива във Вашингтон, да помислят за последиците\", заяви той по повод информацията на в. \"Ню Йорк таймс\", че Тръмп одобрил нанасяне на удар по Иран, но после отменил решението си.", "date": "2019.06.21", "title": "Тръмп е предупредил Иран, че го заплашва\nнападение и е призовал за преговори"}
{"url": "https://www.24chasa.bg/novini/article/7517272", "text": "В Окръжния съд във Велико Търново започна делото за отнемане на имущество за 3.6 милиона лева, придобито от престъпна дейност от осъдения до живот Георги Вълев от бандата на \"Килърите\". Вълев лежи в затвора за лихварство и \"мокри поръчки\". Върховният касационен съд окончателно го призна за виновен през декември 2017 г., че е поръчал на бандата на Петър Стоянов - Сумиста две убийства - на търновския адвокат Петър Лупов и на шуменския бизнесмен Румен Рачев, убити през 2009 г. Сумиста и Вълев бяха обвинени от прокуратурата като подбудители на убийствата. Делото е заведено по искане на комисията „Антикорупция“ . Запорираното имущество, дружествени дялове и пари, за които се иска конфискация в полза на държавата, са за 3 611 169 лева. Вълев не бе доведен в съдебната зала във Велико Търново. Късно депозирал молбата си да присъства и му е отказано конвоиране от затвора в Плевен, стана ясно по време на заседанието. Представлява го адвокат Боян Жеков от Варна. \"Георги Вълев има законни доходи, с които е придобил всичките си имущества, никаква връзка няма с тази престъпна дейност, за която има влезли в сила присъди, включително и лихварството, което включва само 4 договора за заеми за 10 г., които съдът е преценил, че представляват занятие. Друг е въпросът дали представляват 3.6 милиона лв. тези имоти. Това са едни цени етикети, които са наслагани от комисията абсолютно произволно, без оглед на всякакви данни от сделките\", каза адвокатът. От КОНПИ припомниха в съдебната зала, че той е осъден за подбудителство за убийство, като водещ е користният мотив. А именно неблагополучията в желанието на търновския бизнесмен да придобие 53.24% от акциите на ДЗИ Банк, чиято стойност е 234 милиона лв. \"Имуществото и неговата равностойност, чието отнемане се иска, е съобразено с установената престъпна дейност като процесуална предпоставка по съответния иск\", заявиха представителите на комисия \"Антикорупция\". Делото продължава с изслушването на строително-техническа експертиза. Това е трети опит през последните 8 години на държавата за отнемане на имущество на Георги Вълев. Делото за конфискация бе образувано през февруари 2018 г. На 27 април м.г. обаче Окръжният съд в Търново реши, че производството по делото за имуществото на Вълев трябва да бъде прекратено. Тогава магистратите прецениха, че срокът на проверката по чл.15 от отменения Закон за отнемане в полза на държавата на имущество, придобито от престъпна дейност е преклузивен и след изтичането му държавата в лицето на КПКОНПИ губи правно основание да води дело за отнемане на имущество. Сред мотивите на магистратите изрично беше подчертано, че искът за отнемане е внесен 7 години по-късно, а не веднага след 10-месечната проверка и това го прави недопустим. Апелативният съд обаче го възобнови. 41 са имотите, за които съдът предстои да се произнесе за отнемане. Сред тях са терени в Царево, в курорта Слънчев бряг, земи в Еленския балкан, в Свищовско, жилища и търговски площи във Велико Търново и Арбанаси.", "date": "2019.06.21", "title": "Започна делото за отнемане на имущество за 3.6 млн. лв. на Георги Вълев от \"Килърите\""}
{"url": "https://www.24chasa.bg/novini/article/7517278", "text": "Грузинската президентка Саломе Зурабишвили нарече Русия \"враг и окупатор\" и заяви, че руска пета колона стои зад размириците, които според нея може да разделят страната, предаде Ройтерс. Зурабишвили направи това изявление снощи, след като в грузинската столица Тбилиси се разиграха сцени на насилие. Полицията използва сълзотворен газ и гумени куршуми, за да попречи на тълпите да щурмуват сградата на парламента, предава БТА. Демонстрантите протестираха срещу посещението на руски депутат. Руското влияние остава политически чувствителна тема в Грузия. През 2008 г.м малката страна води и загуби кратка война срещу Русия. Оттогава Москва и Тбилиси нямат дипломатически отношения, а руската страна призна независимостта на две отцепнически грузински републики - Южна Осетия и Абхазия, където са разположени руски войски. Зурабишвили прекъсна днес посещението си в Беларус, както каза, за да бъде заедно с грузинския народ в напрегнатата ситуация, предаде ТАСС. На среща с беларуския президент Александър Лукашенко тя му благодари, че е отделил време да се срещне с нея и му пожела успешно провеждане на Европейските игри. Тръгвам си неочаквано, подчерта грузинската президентка и призна, че е искала да гледа Игрите, в които участват и спортисти от нейната страна. Грузинската президентка пристигна в Минск вчера. Предвиждаше се тя да се срещне с премиера, президента и председателя на беларуския парламент. Радикалната част от грузинската опозиция използва участието на руската делегация в Общото събрание на Международната асамблея на православието, организирано в Тбилиси, за да организира безредици, заяви руският заместник-министър на външните работи Григорий Карасин, цитиран от ТАСС. Някои радикални грузински политици правят всичко, за да попречат на нормализиране на отношенията между Москва и Тбилиси, подчерта той. Русия обаче ще продължи методичната си и спокойна работа за изграждане и активизиране на отношенията с Грузия, добави дипломатът. Председателят на грузинския парламент Иракли Кобахидзе прекъсна посещението си в Азербайджан и напусна Баку. Планираше се по време на започналата вчера официална визита той да се срещне с президента Илхам Алиев, с премиера Новруз Мамедов и да участва в 53-ата Генерална асамблея на Парламентарната асамблея на Черноморското икономическо сътрудничество (ПАЧИС).", "date": "2019.06.21", "title": "Грузия: Русия е враг и окупатор"}
{"url": "https://www.24chasa.bg/novini/article/7517292", "text": "Това е сделка, която се реализира по реда на чешкото законодателство и българската държава няма отношение към този процес.Това каза пред журналисти в парламента по повод продажбата на ЧЕЗ ресорният министър Теменужка Петкова. Министър Петкова участва в заседание на парламентарната комисия по енергетика, на която се обсъждат промени в Закона за енергетиката, регламентиращи либерализацията на пазара на природен газ. В заседанието участва заместник-директорът на Генерална дирекция \"Енергетика\" в ЕК Клаус Дитер Борхард.", "date": "2019.06.21", "title": "Теменужка Петкова: Продажбата на ЧЕЗ се реализира по чешкото законодателство"}
{"url": "https://www.24chasa.bg/novini/article/7517276", "text": "Окръжна прокуратура Благоевград е внесла за разглеждане в съда обвинителен акт срещу П. М. (на 57 години), за катастрофа, при която е загинал моторист. На 28 юли 2014 г. обвиняемият П.М., се движел по главен път от Банско за Разлог с управлявания от него лек автомобил БМВ. Пред него имало друга кола \"Опел\". Около 13 ч, след бензиностанция, М. предприел маневра изпреварване. В същото време в насрещната лента се движела кола, изпреварвана от мотоциклет, управляван от Р. С. (на 56 години) Обвиняемият имал възможността да намали скоростта и да се върне в своята лента за движение. Вместо това той я увеличил до 66,42 км/ч и навлязъл в насрещната лента. Дори когато мотористът завършил изпреварването и вече представлявал опасност за обвиняемия, П.М. не предприел действията по преустановяване на маневрата. В процеса на изпреварване, виждайки приближаващия мотоциклет, обвиняемият отклонил автомобила си наляво, плътно до края на асфалтовото покритие, с цел да осигури коридор за преминаване на мотоциклета между него и \"Опел\". Това обаче било само теоретично възможно, тъй като отклоняването станало за време по-малко от 1 сек, през което мотоциклетистът не е имал възможност дори да реагира. Със скорост от 152 км/ч мотористът челно се ударил в движещия се със 74 км/ч лек автомобил, управляван от обвиняемия. Вследствие на удара, мотоциклетът от рикошета и ротацията си се разпаднал на части. Тялото на Р. С. прелетяло над опела и е паднало на около 55 метра от мястото на удара. Мотористът починал на място вследствие на получените черепна и гръбначно-мозъчна травма, открита гръдна, коремна и множествена на крайниците (политравми). Смъртта е била неизбежна, като водещо значение в съдебномедицинската експертиза се отдава на остра кръвозагуба от установеното травматично разкъсване на целият десен горен крайник ведно с части от гръдния кош в дясно. Управлението на мотоциклета от страна на починалия водач със скорост значително над разрешената за участъка е допринесло за трагичния сблъсък между двете МПС. Предстои делото да продължи в съда", "date": "2019.06.21", "title": "Шофьор на съд за смъртта на моторист"}
{"url": "https://www.24chasa.bg/novini/article/7517315", "text": "В неделя, 23 юни, в Истанбул предстои важен вот за контрола на над 16-милионния мегаполис, най-важния в страната. Над 10,5 милиона избиратели са призовани отново да се явят пред избирателните урни, за да определят кой да бъде бъдещият кмет на града. Водещите кандидатури са две - на кандидата на управляващата Партия на справедливостта и развитието (ПСР) Бинали Йълдъръм и на Екрем Имамоглу от опозиционния алианс, който спечели поста на 31 март с превес от около 13 хиляди бюлетини. Висшата избирателна комисия обаче анулира предишния вот и разпореди повторно гласуване за кмет на Истанбул, което ще се проведе тази неделя. Макар и от местно естество, вотът е от решаващо значение за цяла 82-милионна Турция. Досега няма аналог, при който местни избори да са били арена на такава ожесточена борба, каквато се води от 31 март насам в страната. Важността на вота в неделя несъмнено надхвърля значението на обикновени местни избори. Защото става дума за избор не просто на кмет на голямата община на Истанбул, а за контрола над мегаполис, който с бюджета си от 8,8 милиарда долара представлява ковчежницата на Турция. По официални данни 31 процента от брутния вътрешен продукт на страната се произвежда в Истанбул. Оттук следва и добилото популярност определение, че \"Който владее Истанбул, владее Турция\". Казано направо, управляващата ПСР ще се бори в неделя не само да получи реванш за поражението на своя кандидат на 31 март, а и за да запази контрола над Истанбул, който държи в продължение на 25 години. Опозицията пък ще се бори да постигне ново надмощие и да утвърди с още по-голяма разлика превъзходството на своя кандидат Екрем Имамоглу. На 31 март разликата между двамата бе от едва 13 хиляди бюлетини в полза на опозицията. На изборите в неделя Йълдъръм и Имамоглу ще се борят за гласовете на милион и седемстотин хиляди избиратели, които не са упражнили правото си на глас на предишните избори на 31 март. Именно броят на негласувалите може да промени изхода от гласуването, т.е. на 23 юни предстои \"битка за 1,7 млн. избиратели\", както коментира неотдавна известен анализатор. Досега в Турция не се помни подобна ожесточена кампания за местни избори, които нямат решаващо значение за властта както перламентарните. За вота на 31 март турският президент Реджеп Тайип Ердоган лично водеше кампанията за Бинали Йълдъръм с много остра реторика срещу опонентите, стигаща понякога до войнствени изрази. Но след поражението на 31 март, по повод на което близки до властта медии коментираха, че острата реторика е отблъснала част от електората, държавният глава промени тактиката. Той спря да агитира и предостави терена на Йълдъръм. Дни преди изборите обаче Ердоган отново излезе на преден план в кампанията на ПСР, което според наблюдатели се дължи на слабото, по думите им, представяне на Йълдъръм на телевизионния дебат миналата неделя. Подобно на президента, кандидатът за кмет на Истанбул Бинали Йълдъръм в последните дни се проявява активно на митинги в няколко от критичните райони на Истанбул, населени главно с преселници от вътрешността на страната и кюрдско население. В последните дни кандидат-кметът на ПСР непрекъснато обещава нови придобивки на жителите на града, включително намаляване на цената на природния газ, поевтиняване на картите за градския транспорт и т.н., и провежда срещи с водачи на религиозните фондации и на кюрдските кланове, за да повлияят на своя електорат да гласува за него. Спечелилият кметския пост на Истанбул на 31 март Екрем Имамоглу на свой ред ползва най-ефективното оръжие - темата за икономическата криза, обхванала Турция, разхищенията, корупцията на властта. Отделно, той печели симпатии и покрай усещането, че ВИК е извършила несправедливост спрямо него, отнемайки му мандата. Предизборният слоган на Имамоглу \"Всичко ще бъде много хубаво\" доби широка публичност. Със своите действия, насочени към обединяване на хората в обществото, разединено от политиката на ПСР на противопоставяне, опозиционният кандидат среща голяма подкрепа не само в Истанбул, но и в цяла Турция. В негово лице електоратът вижда надежда за промяна на системата на корупция и шуробаджанащина, която е довела до недоволство сред избирателите, смятат анализатори. Изследване на социологическата агенция Конда преди изборите прогнозира, че Имамоглу ще засили преднината си на изборите в неделя. Директорът Бекир Агърдър смята, че опозиционният кандидат-кмет ще увеличи значително разликата срещу Бинали Йълдъръм, която според него този път може да надхвърли 100 хиляди гласа. Още една агенция, Метропол, огласи през последните дни подобна прогноза. Според изследване на тази агенция за Имамоглу се очаква да гласуват 51,2 на сто от избирателите, а за Йълдъръм - 39,7 на сто. 98 процента от електората на опозиционната Народнорепубликанска партия (НРП) се очаква да подкрепи собствения си кандидат Имамоглу, докато в ПСР 80 на сто от електората ще гласува за издигнатия от тази партия Бинали Йълдъръм. Според оценки решението на ВИК за повторение на изборите е засилило подкрепата за Имамоглу в сравнение с тази отпреди 31 март. Според агенцията за разлика от предишния вот, около 18 на сто от електората на Партията на националистическото действие, която е в предизборен съюз с ПСР на Ердоган, ще се въздържи от гласуване в неделя. Като причина за това се посочва кампанията на Бинали Йълдъръм, който отиде на крака при кюрдите в Диарбекир, за да ги агитира да гласуват за него. Не без значение е и \"подхванатият флирт на ПСР\" с лидера на ПКК Абдуллах Йоджалан, който в писмо от затвора призова кюрдите да останат \"неутрални\" на вота в неделя, т.е. да не гласуват за Имамоглу, както по-рано призова бившият съпредседател на прокюрдската Демократична партия на народите (ДПН) Селяхаттин Демирташ. Турският президент в коментар по повод призива на Йоджалан посочи, че в прокюрдската партия се води борба за надмощие между Йоджалан, който от 20 години е в затвора, и Селяхаттин Демирташ. В същото време турският президент Ердоган заплаши, че Имамоглу може и да не стане кмет на Истанбул, дори да бъде избран, ако бъде осъден от валията на окръг Орду заради неотдавнашен конфликт между двамата. Според публикации в турските медии конфликтът се разразил, след като валията не позволил на Имамоглу да ползва ВИП-салона на летището в Орду, в отговор на което кандидат-кметът си послужил с обидни квалификации по адрес на окръжния управител. Битуващото мнение в медийното пространство е, че ПСР не е сигурна в изхода от вота в своя полза и това подклажда войнствената реторика. Близкият до ПСР анализатор Абдюлкадир Селви от в. \"Хюриет\" определя предстоящия в неделя вот като исторически. В свой анализ той пише, че отнемането на мандата на Имамоглу и назначаването на нови избори е наклонило силно везните в полза на опозицията. \"В средите на ПСР се коментира, че Бинали Йълдъръм през последните дни е повишил леко подкрепата си. Но те не са сигурни дали това ще е достатъчно, за да спечели Йълдъръм кметския пост. Това е причината, която накара Ердоган през последните дни да поднови агитацията си\", пише той. В същото време анализаторът отбелязва, че президентът и през последните дни отново е пуснал в ход разединяващата обществото реторика. По всичко личи, че в неделя ще бъдем свидетели на действително решаващ вот в историята на местните избори в Турция. И макар резултатът от него засега да не е известен, едно е сигурно - народът ще се стече масово към урните в неделя. Очакванията са избирателната активност да достигне 90 на сто.", "date": "2019.06.21", "title": "Гласоподавателите решават в неделя кой да поеме контрола над Истанбул"}
{"url": "https://www.24chasa.bg/novini/article/7517317", "text": "Главна инспекция по труда публикува вътрешните правила за извършване от контролните органи на Агенцията на специализирани проверки за прилагане на квотата за назначаване на хора с трайни увреждания. Това съобщиха от институцията, цитирани от БТА. Приложение към правилата са и критериите, които дават възможност на работодатели да се освобождават от изпълнението на квотите поради наличието на специфични фактори на работната среда. Най-общо това са условия на труд, върху негативното въздействие на които не може да се повлияе съществено с технически и организационни мерки. Поради това законодателството предвижда за работещите при тях по-облекчен режим на труд, който да намали времето на неблагоприятното въздействие, като намален работен ден, допълнителен отпуск, както и по-благоприятни условия за пенсиониране. При разработването на критериите ИА ГИТ е взела предвид вече действащи нормативни актове, насочени именно към намаляване на времето на вредното въздействие, каквито са Наредбата за категоризиране на труда при пенсиониране; Наредбата за определяне на видовете работи, за които се установява намалено работно време и Наредбата за определяне на видовете работи, за които се установява допълнителен платен годишен отпуск. Компенсационните вноски ще бъдат заплащани по сметката на ИА ГИТ, като в Правилата специално е уточнено основанието, което следва да бъде записано в платежното нареждане.", "date": "2019.06.21", "title": "Инспекцията по труда публикува вътрешните правила за контрол по закона за хората с увреждания"}
{"url": "https://www.24chasa.bg/novini/article/7517333", "text": "Блъснато от кола бездомно куче е установено в село Гецово - съобщават от пресцентъра на ОД на МВР-Разград. Сигналът е подаден около 18:00 часа, на 20 юни от 62-годишна жена. По думите на очевидци, животното е ударено умишлено от съсед. По случая е образувано досъдебно производство за проявена жестокост към гръбначно животно, такова престъпление се наказва с лишаване от свобода до 3 години и глоба от 1000 до 5000 лева. Трупът на кучето е откаран в разградска ветеринарна клиника за аутопсия.", "date": "2019.06.21", "title": "Задържаха мъж, ударил нарочно улично куче"}
{"url": "https://www.24chasa.bg/novini/article/7517347", "text": "Нямат вина нито НЗОК, нито \"Царица Йоанна\"-ИСУЛ по отношение на фаталния край на детето, коментира пред журналисти в НС трагичния случай с починалото от левкемия шестгодишно момиченце здравният министър Кирил Ананиев. По думите му, всичко, което е било възможно, е направено и от двете институции. Родителите няма да платят нищо, за съжаление детенцето е било в много напреднала фаза на заболяването и, въпреки грижите на лекарите, се е стигнало до този фатален край, посочи министърът, информира БТА. Все пак Ананиев добави, че от разговорите с болницата и с родителите, с майката на детето, и всички, свързани с проблема, вижда определено забавяне на НЗОК на документите, но не по вина на касата. Касата, обясни министърът, е трябвало да получи от ИСУЛ един документ, с който да се посочи каква е цената на медикамента, но понеже той е свършил, направена е нова заявка, която е в други грамажи, и те не са могли да подадат съответно необходимата цена, за да се впише в документацията. Кирил Ананиев изрично обаче подчерта, че това не е довело до лишаване на детето до съответната медицинска грижа. Той припомни, че ИА \"Медицински надзор\" вече проверява случая, изискани са всички необходими документи. Според него, вливането на фонда за лечение на деца в НЗОК само подобрява организацията, превръщането на НЗОК в единна контактна точка, която да осъществява цялостния процес по регистриране, администриране и финансиране лечението на деца.", "date": "2019.06.21", "title": "Ананиев: Нямат вина нито НЗОК, нито \"Царица Йоанна\" за смъртта на 6-годишната Мария"}
{"url": "https://www.24chasa.bg/novini/article/7517394", "text": "Криминално проявен е задържан за посегателство срещу полицай, съобщиха от пресцентъра на МВР, цитирани от БТА. Инцидентът е възникнал късно вчера вечерта, когато бил подаден сигнал за скандал и побой между двама мъже, на ул. \"Ю. Гагарин\", в пернишкия кв. \"Изток\". Докато пристигналите на място полицейски служители успокоявали на ситуация, участник в скандала - 45-годишен перничанин, ударил единия от униформените. Незабавно бил задържан и му е наложена полицейска мярка за срок до 24 часа. Мъжът нанесъл побой и на 43-годишния си опонент. Причините за случилото се са в процес на установяване. Започнало е досъдебно производство и работата продължава.", "date": "2019.06.21", "title": "Пернишки скандалджия удря полицай, вкараха го в ареста за 24 часа"}
{"url": "https://www.24chasa.bg/novini/article/7517395", "text": "Купуването от Анкара на зенитно-ракетни системи С-400 не означава, че тя се отдалечава от НАТО, заяви днес министърът на отбраната на Турция Хулуси Акар, предаде ТАСС, цитирана от БТА. Турция напълно и своевременно изпълнява всички задължения към НАТО. С купуването на С-400 не става дума, че се отдалечаваме от алианса, заяви Акар, цитиран от \"Хабертюрк\". Министърът остро отхвърли опитите да бъде свързано купуването на С-400 с проекта за изтребителите Ф-35. Според неговите думи купуването на руски зенитно-ракетни системи е въпрос на снабдяване на армията с необходимото въоръжаване. САЩ предприемат активни опити да не допуснат Турция да купи С-400. Вашингтон предупреди Анкара, че ако купи тези системи, САЩ могат да откажат на Турция да й продадат Ф-35, отбелязва ТАСС.", "date": "2019.06.21", "title": "Турски министър: Купуването на С-400 не означава отдалечаване на Турция от НАТО"}
{"url": "https://www.24chasa.bg/novini/article/7517410", "text": "Специализираната прокуратура обвини петима родственици от Берковица за участие в престъпна група за лихварство и рекет чрез заплахи и насилие, съобщиха от прокуратурата. Те бяха задържани при операция на 20 юни в Берковица и видинското село Арчар. При извършените претърсвания и изземвания в къщи и автомобили на ръководителя и членовете на групата са намерени и иззети около 2 кг златни накити, тефтери със списъци и данни на длъжници, мастербокс с цигари без акцизен бандерол, луксозни автомобили. Групата е действала от 2016 г. Занимавала се е основно с лихварска дейност, като е предоставяла на нуждаещи се кредити в различни размери срещу високи лихви - обикновено 30 процента месечно. В много случаи \"заемодателите\" искали лихвите да се възстановяват с по 100 лв. седмично. При забава на вноска следвало рязко увеличаване на дълга, заплахи, физическа разправа, искания за прехвърляне на къщи и автомобили. Петимата обвинени са с дълги криминални досиета. Проверява се произходът на средствата, с които са купени луксозните им автомобили и дали \"просторните\" им къщи са законно построени със законни средства. Утре в Специализирания наказателен съд ще бъде внесено искане за определяне на мярка за неотклонение за всеки от обвинените.", "date": "2019.06.21", "title": "Спецпрокуратурата обвини петима роднини от Берковица за лихварство и рекет (Видео, снимки)"}
{"url": "https://www.24chasa.bg/novini/article/7517430", "text": "Жител на квартал \"Изток\" в Пазарджик, предложил подкуп на полицаи, е задържан в ареста. Вчера преди обед автопатрул при полицейския участък в квартала спрял за проверка лек автомобил, управляван от 55 - годишен пазарджиклия, предава МВР. Униформените установили, че колата е без сключена задължителна застраховка \"Гражданска отговорност\". Те поканили мъжа в сградата на участъка, където да бъде изготвен акта за установеното нарушение. Мъжът подхвърлил на бюрото на единия от униформените банкнота от 20 евро, за да \"оправят работата\". Банкнотата е иззета, на мястото е извършен оглед, а водачът е задържан за срок от 24 часа. Така освен с акт по Кодекса за застраховането, мъжът се сдобил и с бързо производство за предлагане подкуп на длъжностни лица.", "date": "2019.06.21", "title": "Задържаха мъж, предложил 20 евро подкуп на полицаи"}
{"url": "https://www.24chasa.bg/novini/article/7517492", "text": "Ръководителят на представителството на ЕК в България Огнян Златев беше сред стотиците гости, които уважиха приема по повод националния празник на Словения - Денят на държавността, който се отбелязва на 25 юни от 1991 г. насам. Домакини на събитието в четвъртък бяха посланикът на Словения Анжей Франгеш и съпругата му Таня Плесник, както и почетният консул на Словения у нас Николай Василев и съпругата му Силвия. Над 150 души дойдоха в резиденцията на словенския посланик. Сред гостите бяха апостолическият нунций в България Анселмо Гуидо Пекорари, бившият министър на образованието и първи посланик на България в Словения Владимир Атанасов, проф. дфн Панайот Карагьозов, както и посланиците на Казахстан, Аржентина, Япония, Китай, Босна и Херцеговина, Дания, Кипър, Северна Македония, Индонезия и много други. Приемът започна с изпълнение на живо на химните на Словения и България. Посланик Анжей Франгеш подчерта, че това е първият прием в новооткритата дипломатическа мисия на страната в София и благодари на българските институции за оказаната подкрепа. \"Това е нашият и вашият дом!\" С тези думи Франгеш се обърна към присъстващите словенци на родния им език. От 11 юни 2018 г. Анжей Франгеш е първият постояннопребиваващ посланик на Любляна в София. Той подчерта, че отношенията между България и Словения са чудесни и ще работи за тяхното задълбочаване. Тема на събитието бяха пчелите в унисон с успешната инициатива на Словения за защита на насекомите, след която 20 май бе обявен от ООН за Международен ден на пчелите. Другият домакин на събитието - Николай Василев, бе министър в две правителства. В кабинета на Симеон Сакскобургготски той бе вицепремиер и последователно министър на икономиката и на транспорта. В правителството на тройната коалиция той бе министър на държавната администрация. През 2016 г. с решението в България да бъде открито словенско почетно консулство бившият вицепремиер в бе назначен на високия пост.", "date": "2019.06.21", "title": "Огнян Златев сред повече от 100 гости на прием за националния празник на Словения (Снимки)"}
{"url": "https://www.24chasa.bg/novini/article/7517456", "text": "Шотландски биолози установиха, че сивите тюлени могат да образуват думи и да пеят като хората, съобщи Прес асосиейшън. Три дресирани тюлена имитират човешки звуци и тонове от песни, включително уводната мелодия от \"Междузвездни войни\" и \"Twinkle Twinkle Little Star\". Това показва, че те могат да възпроизведат човешка реч, но е отделен въпрос дали биха могли да разберат смисъла, предава БТА. През 80-те години на миналия век беше съобщено за тюлен от аквариума в Бостън, който повтаря фрази като \"как сте\". Това обаче не означава, че тези животни могат да се научат да говорят като хората. Специалистите от Института по океаните в университета Сейнт Андрюс са работили с три сиви тюлена още от раждането им, като са ги тренирали да копират нови звуци - първо характерни за тях, а след това - за човешката реч. Животните успели да възпроизведат човешки гласни. Първоначално това е ставало със стотици опити, но веднъж научени, тюлените се справяли с нов звук от първи опит. Резултатите от изследването показват, че вокализациите на тюлените са много гъвкави. Единият от тюлените - Зола, е много добър във възпроизвеждането на мелодии. Той може да изпее до 10 ноти от \"Twinkle Twinkle Little Star\". Тъй като тюленчетата се отделят от майките си на втората или третата седмица, могат да бъдат използвани за изследване на речеви разстройства и изпробване на различни методи за по-бавно учещите.", "date": "2019.06.21", "title": "Биолози: Тюлените могат да имитират човешката реч и песни"}
{"url": "https://www.24chasa.bg/novini/article/7516726", "text": "Днес е лятното слънцестоене. На 21 юни е най-дългият ден и най-кратката нощ в годината. Лятното слънцестоене ще настъпи у нас в 18:54 часа, а с него настъпва и астрономическото лято. Хората от цял свят празнуват най-дългия ден в годината, на повечето места с древни ритуалии - от дроидите в Стоунхендж до монголските шамани, съобщи сайтът Айнюз, цитиран от БТА. Лятното слънцестоене е важно за много култури още от праисторията. Затова и свързаните с него ритуали и фестивали са се запазили. В този ден земните полюси са наклонени максимално спрямо Слънцето. Олицетворение на лятното слънцестоене са образите на друидите, събрали се в Стоунхендж. Тази традиция води началото си от езичеството. Испания празнува лятното слънцестоене с празник в чест на Йоан Кръстител на 23 юни. Въпреки християнските елементи и този фестивал е с езически корени - масово се палят огньове на открито, хората събират билки, закачат ги на букети на входните врати или ги потопяват във водата, в която се къпят. В САЩ с лятното слънцестоене се чества и Международният ден на йогата. Хиляди хора се събират на Таймс скуеър в Ню Йорк, за да участват в масова йога практика. В Монголия се възраждат шаманските ритуали. В деня на лятното слънцестоене шамани обикалят около големи огньове. Украйна празнува като Испания - почитайки Йоан Кръстител, наричан там Иван Купала. Връзката с езичеството е в големите огньове, които младежи и девойки прескачат, за да се пречистят. В Швеция издигат големи стълбове и танцуват около тях. Хората украсяват домовете си с тях, а най-дългият ден в годината е почивен. Във Финландия лятното слънцестоене първоначално е наричано \"Укон юхла\" - на езическия бог на огъня Укон. След това с християнството е преименуван на \"Уханус\" - в чест на Йоан Кръстител. Езическите корени в празника са навсякъде - огньове на открито край езерата и на морския бряг и танцуващи около стълбове момичета. По това време на годината във Финландия слънцето почти не залязва. Оста на въртене на Земята - въображаемата линия през центъра на нашата планета и географския Северен и Южен полюс - не е точно под прав ъгъл спрямо равнината на траекторията на орбитата си около Слънцето. Тя се отклонява под ъгъл около 23,5 градуса от вертикалата - вероятно в резултат на сблъсък с друг обект с размери на планетата преди милиарди години, когато се е образувала Слънчевата система, отбелязва  Така че между март и септември Северното полукълбо на Земята получава повече пряка слънчева светлина през деня. През останалата част от годината Южното полукълбо получава повече. Ето защо имаме сезони. В Северното полукълбо най-дългият ден за годината обикновено се случва на 20, 21 или 22 юни. Това е лятното слънцестоене. Южното полукълбо получава най-дълго слънчева светлина на 21, 22 или 23 декември, а северното - най-малко - това е нашето зимно слънцестоене. Думата \"слънцестоене\" (Solstice) идва от латинската solstitium, което означава \"точката, когато Слънцето е спряло\". В рамките на няколко дни преди и след слънцестоенето, Слънцето почти не променя деклинацията си, височината му пообяд в небето почти не се променя (височината се променя съгласно графика, която е близка до формата на горната камбанообразна част на синусоида). Преди Николай Коперник, който за първи път обяви пред света хелиоцентричната система, хората са вярвали, че Земята е неподвижна, а Слънцето се върти около нея. Използването на думата \"слънцестоене\" е спомен от онези времена. Никой не знае защо е построен преди 5000 години Стоунхендж. Но една от хипотезите е, че е бил използвана за отбелязване на слънцестоенето и равноденствието. Вероятно не, но приблизително е така. И причината е доста интересна. Въртенето на Земята постепенно се забавя с около 0.002 секунди на денонощие, поради един вид спирачна сила, причинена от гравитационното притегляне между Земята, Луната и Слънцето. За около 4.5 милиарда години денонощието се е увеличило само със шест часа. Преди около 350 милиона години един оборот на Земята е ставал за 23 часа. Днес разбира се са нужни около 24 часа. И дните постепенно ще стават по-дълги. Като се има предвид това, бихте си помислили, че през 2019 ще бъде най-дългия ден от цялата история на Земята. Всъщност нещата не се случват точно така. Въпреки това леко забавяне на Земята продължителността на всеки ден варира по непредсказуем начин. През 2017 година например най-дългият ден на 21 юни е бил с 3 секунди по-дълъг.", "date": "2019.06.21", "title": "В 18:54 часа идва лятото (Обновена)"}
{"url": "https://www.24chasa.bg/novini/article/7517001", "text": "Земетресение с магнитуд 4,8 е регистрирано във Франция, предадоха световните агенции, цитирани от Епицентърът на земния трус се намира на 47 км южно от град Анже с население 169 хиляди души и на 77 км източно от Нант. Дълбочината му е 8 км. Трусът е станал в 07.50 часа местно време. Граждани коментират, че са почувствали земетресението силно. То е усетено на 270 км южно от епицентъра. За момента няма данни за разрушения.", "date": "2019.06.21", "title": "Земетресение с магнитуд 4,8 регистрираха във Франция"}
{"url": "https://www.24chasa.bg/novini/article/7517003", "text": "Специализираната полицейска операция за противодействие на контрабандата и разпространението на акцизни стоки без бандерол е проведена на 19 юни т.г. Акцията е осъществена от служители от ГПУ Брегово, които предприели претърсване в жилище на 37-годишен мъж от Видин. Това съобщиха от пресцентъра на МВР. В хода на процесуално-следствените действия на адреса са намерени и иззети 2 500 кутии цигари без акцизен бандерол. Мъжът е задържан в рамките на 24 часа. По случая е образувано досъдебно производство за извършено престъпление по чл. 234, ал. 1 от НК, работата по документирането му продължава под ръководството на Районна прокуратура - Видин.", "date": "2019.06.21", "title": "Задържаха мъж от Видин с 50 000 къса контрабандни цигари"}
{"url": "https://www.24chasa.bg/novini/article/7517000", "text": "Двама души са загинали в тежка катастрофа на АМ \"Тракия\", в посока София-Бургас, в отбивката за слизане към Българово, съобщиха от полицията. Произшествието е станало малко след 10,30 ч. днес. Ударили са се два автомобила, на място са полицейски екипи.  Магистралата се затваря от км.321, а трафикът към морето се пренасочва от Карнобат по вътрешния път през Айтос, съобщи току що говорителят на полицията в Бургас Цветелина Рандева. Тя уточни, че минути след първата катастрофа е станала втора в същия район, но са нанесени само материални щети.", "date": "2019.06.21", "title": "Тежка катастрофа с 2 жертви затваря АМ \"Тракия\" край Карнобат"}
{"url": "https://www.24chasa.bg/novini/article/7516998", "text": "Стойността на златото надмина 1400 долара за тройунция за първи път от 2013 г., възползвайки се от бичите настроения, породени от смекчения тон на централните банки по света, както и от отслабения долар и геополитическите сътресения, съобщава Bloomberg, цитирана от Цената на златото с незабавна доставка напредна с 1,7 на сто до 1411,63 долара за тройунция, най-високото ниво от септември 2013 г., като се търгува в последния час при 1405,74 долара за тройунция. Фючърсите в Ню Йорк поскъпнаха с 1,3 на сто до 1415,40 долара за тройунция, което също бележи своеобразен връх от есента на 2013 г. В същото време стойността на долара пада до тримесечно дъно. Възможността за понижение на основните лихви в САЩ удари долара, докато централните банки в Европа и Австралия също намекнаха, че са готови да предложат допълнителни стимули за засилване на икономическия растеж. Търсенето на убежище от инвеститорите беше подсилено и от ескалиралото напрежение между САЩ и Иран на фона на сваления американски дрон. Инвеститорите продължават да следят и подготовката около предстоящата среща в края на месеца между президента на САЩ Доналд Тръмп и китайския държавен глава Си Дзинпин. „Имайки се предвид смяната към по-умерен подход на централните банки, виждаме, че интересът към златото се покачва през последните няколко години“, споделя Уейн Гордън, изпълнителен директор за суровините и чуждестранните борси в отдела на UBS Group AG за управление на богатството. Според него, ако Федералният резерв на САЩ успее да спази очакванията за ниво на инфлацията, закотвено около 2%, понижението на лихвите ще изпрати лихвените проценти надолу към негативна територия, което ще предизвика още по-добро представяне на златото. Златна треска „Единственият риск, който виждам пред златото през следващите три месеца, е възможността Фед да не понижи лихвите през юли“, добавя Гордън. Новата „бича златна треска“ е оправдана, според анализаторите на Citigroup Inc., които повишиха своите ценови прогнози. Комбинацията от разхлабена парична политика, по-слаб долар, повишени геополитически рискове и добър растеж на американската икономика подхранват оптимистичната перспектива за ценния метал. Напрежението в международното пространство се повиши отново, след като New York Times съобщи, че Доналд Тръмп е одобрил военни удари срещу Иран като знак на отмъщение за сваления американски безпилотен самолет, след което обаче промени своето решение. Растящото търсене на убежище е накрало инвеститорите да влагат пари в борсово търгувани фондове, подкрепени от златни кюлчета. Търговецът-милиардер Пол Тюдор заяви през миналата седмица, че златото е любимият му избор през следващите между 12 и 24 месеца и че ако цените достигнат 1400 долара, е възможно да достигнат 1700 долара за тройунция.", "date": "2019.06.21", "title": "Цената на златото достигна близо 6-годишен връх"}
{"url": "https://www.24chasa.bg/novini/article/7517039", "text": "На 20 юни в Пхенян генералният секретар на ЦК на ККП и председател на КНР Си Дзинпин и председателят на Корейската работническа партия и председател на Държавния съвет на КНДР Ким Чен Ун проведоха разговори. Те се съгласиха да продължат да работят за изграждането на хубаво бъдеще за двете партии и държави, предаде  Си Дзинпин посочи, че от началото на миналата година двамата с Ким Чен Ун са провели четири срещи, благодарение на които са отворили нова страница в отношенията между Китай и КНДР и дружбата помежду им се е задълбочила. Тази година се навършват 70 от установяването на дипломатическите отношения и това има важно значение за по-нататъшното развитието на двустранните контакти. Целта на настоящата визита е укрепване и насърчаване на приятелството между Пекин и Пхенян, както и стимулиране разрешаването на корейския въпрос по политически начин, каза Си Дзинпин. Председателят добави, че в момента двустранните отношения са навлезли в нов етап. ККП и правителството придават голямо значение за дружбата и сътрудничеството с КНДР. Защитата, укрепването и развитието на отношенията между Пекин и Пхенян ще продължи да бъде тяхна неизменна цел, подчерта Си Дзинпин. На срещата Ким Чен Ун заяви, че през изминалата година Пхенян е предприел няколко положителни мерки, с цел предотвратяване ескалация на напрежението около полуострова, но това не е получило положителна реакция от съответните страни, нещо което КНДР не би желала да види. Пхенян цени високо важната роля на Пекин в процеса за разрешаване на въпроса на Корейския полуостров и желае да продължи да засилва обмена и координацията заедно с него в защита на мира и стабилността на региона.", "date": "2019.06.21", "title": "Си Дзинпин и Ким Чен Ун ще работят заедно за разрешаване на въпроса на Корейския полуостров"}
{"url": "https://www.24chasa.bg/novini/article/7517046", "text": "Портрети на модния дизайнер Карл Лагерфелд, който почина през февруари, украсиха стените на Гран пале в Париж, където приятелите и почитателите му организираха мемориал, съобщиха световните информационни агенции. Клаудия Шифър, която нарече Лагерфелд свой \"ментор\", Джиджи Хадид, бившата френска първа дама Карла Бруни и настоящата Брижит Макрон бяха след 1000-та знаменитости, събрали се да отдадат почит на легендарния дизайнер на \"Шанел\", предава БТА. В програмата се изявиха актрисите Тилда Суинтън и Хелън Мирън, музикантът Фарел Уилямс. Бяха излъчени интервюта с Лагерфелд и с дизайнера Валентино Гаравани, както и с Ана Уинтур - влиятелната главна редакторка на американското сп. \"Вог\". Именно с нея започнаха изказванията. Тя нарече Лагерфелд \"човека, измислил вършенето на няколко неща едновременно\". Лагерфелрд беше един от най-трудолюбивите хора в модната индустрия. Световната му кариера започна в модна къща \"Фенди\" през 1965 г. Той стана неин главен дизайнер за дамската мода през 1977 г., а от 1983 г. пое \"Шанел\". До края на живота си Лагерфелд беше творчески директор на две глобални модни марки, както и на своята собствена. Изявяваше се също като фотограф, стилист и режисьор. Хелън Мирън цитира няколко крилати фрази на Лагерфелд, известен с острия си език. \"Най-голямото ми постижение е , че не трябва да давам обяснения на никого\", беше една от тях. За него да си отегчителен беше най-големият грях. Присъствието на Брижит Макрон беше свидетелство за статута на дизайнера, който макар и да не беше французин, доминираше в парижката мода десетилетия. В залата беше и кметът на Париж Ан Идалго.", "date": "2019.06.21", "title": "Звезди отдадоха почит на Карл Лагерфелд в Париж"}
{"url": "https://www.24chasa.bg/novini/article/7517055", "text": "Трима души са изчезнали при порой в окръг Трабзон (Северна Турция), съобщи турската телевизия НТВ. Седем души загинаха при при бедствието, разразило се в град Араклъ (окръг Трабзон) на 18 юни, а днес бе открито тялото на 11-годишно момче, което бе завлечено от кални води в друг черноморски окръг - Бартън, предава БТА. НТВ информира, че водата в морето край Трабзон се е превърнала в кал. Цветът на водата е кафяв и морето е пълно с изкоренени изпочупени дървета. Късно снощи в окръжния град Трабзон се разрази порой. Блокирано бе движението по булеварди и улици и бяха наводнени много приземни етажи на къщи и офиси. Обилните валежи предизвикаха спиране на тока.", "date": "2019.06.21", "title": "Трима са изчезнали при порой в Северна Турция, 11-годишно момче е открито мъртво"}
{"url": "https://www.24chasa.bg/novini/article/7517054", "text": "Зъболекари излязоха на протест преди провеждането на извънреден конгрес на Съюза на зъболекарите в България. Повод за свикването му станаха готвените правила за добра медицинска практика на лекарите по дентална медицина в България, които ще залегнат в Наредба на здравното министерство, предаде . Масово зъболекари не са съгласни с предложенията и са категорични, че ако те бъдат приети много от тях ще останат без работа, тъй като няма да имат право да извършват определени дейности, защото повечето от тях са общопрактикуващи. Пациентите също са заплашени да останат без зъболечение, особено в малките населени места в страната, категорични са протестиращите. Очаква се в рамките на двудневния конгрес да се вземе решение дали тези правила ще бъдат преработени или съсловието ще напише нови. „Този проект е незаконосъобразен и не е съобразен с европейските правила и насоки“, заяви д-р Росен Венелинов, който практикува във Варна и добави, че ако тези правила станат факт ще окажат негативен ефект върху 9000 зъболекари. Той обясни, че зъболекарите имат нужда от правила, но от такива, които са законосъобразни, ясни и категорични, и отговарят на съвременните европейски стандарти. Зъболекарите поискаха три месеца срок, в който да направят промените или да изготвят нови правила, тъй като даденият от Министерството на здравеопазването срок до 30 юни е твърде кратък. Д-р Мария Рачева е категорична, че проблемът не засяга само зъболекарите, а и 7 млн. пациенти. „Проблемът не е само за нас. Проблемът е основно само за пациентите. Масово и в по-малките населени места хората ще останат без дентална помощ“, заяви д-р Рачева. Според д-р Станимира Бунова опитът съсловието да бъде разделено не е в полза на никого. „Нови правила не са нужни, по-скоро корекции на старите са нужни“, убедена е тя и добави, че независимо дали един стоматолог има специализация или не той може да извършва всички дейности, които досега са били извършвани от тях. „Ние излизаме от факултета по дентална медицина на едно ниво, с което може да практикуваме тези неща. От тук нататък всеки може да реши дали да се квалифицира в някаква област или да работи обща стоматология“, добави още медикът. По време на протеста се събираха и подписи с искане за свикване на нов извънреден конгрес на съюза на който да бъде изменен Устава на организацията и да бъде избрано ново ръководство на БЗС. Мотивът на протестиращите – некомпетентността на сегашното управление, което е изготвило новите правила за добра медицинска практика по искане на Министерството на здравеопазването.", "date": "2019.06.21", "title": "Зъболекари на протест: С новите правила да ще останем без работа"}
{"url": "https://www.24chasa.bg/novini/article/7517080", "text": "Абсолютна илюзия е, че публичното финансиране, наливано в по-слаборазвитите райони е панацеята, която ще реши проблема. Не бива да правим проекти и иницативи, които ще имат нужда следващото десетилетие отново да бъдат обект на публично финансиране, а трябва да търсим такива, които обръщат тенденциите. Това каза вицепремиерът Томислав Дончев по време на конференцията \"Бизнесът и регионите\" организирана в столичния хотел \"Хилтън\" от Българската стопанска камара и списание \"Икономист\", съобщи БТА. Трите теми, които той постави пред присъстващите на форума, са свързаност, иновационна инфраструктура и развитие на регионално ниво. Дончев отбеляза, че там, където има транспортна свързаност, има перспектива. Според него големият проблем е неравноделното развитие на транспортната мрежа на териотрията на страната - най-вече фактът, че до-голяма степен Северът от транспортна гледна точка е абсолютен анклав. Този проблем ще бъде колкото се може по-скоро решен, това си е ангажимент на държавата, допълни вицепремиерът. Според него обаче е време да се помисли за бизнес инфраструктурата. Индустриалните зони трябва да са стопанско мероприятие, коментира той и допълни, че цялата съпътстваща инфраструкутра - път, газ, вода, както и част от предварителните процедури, според него биха могли да са ангажимент на държавата. Трябва да имаме амбицията следващите четири - пет години в България да се \"самослучат\" или да бъдат подкрепени от държавата минимум шест - осем, а защо не поне 10 или 15 индустриални зони, отбеляза той и допълни, че това е част от т. нар. традиционна бизнес структура. По отношение на иновационната инфраструктура вицепремиерът посочи, че на тях не им харсева моделът, при който купуват научно оборудване за милиони, като появата му е предизвикана само от акадимичен каприз и четирима - петима учени му се радват. \"Само по-себе си не е лошо, но е много скъпо. Ако то всеки ден не носи някакъв ефект за икономиката, ако местнитге инженери, собственици, производители не ползват лабораторното оборудване да тестват, непрекъснато да проверяват нещо в работата си - от него няма смисъл\", каза Дончев и допълни, че до момента са създадени 14 звена от т. нар. иновационна инфраструктура - центрове за върхови постижения, лаборатории, паркове и продължават да градят още. Третата тема, която трябва да се обсъди на този форум, според вицепремиера е развиване на капацитета на регионално ниво. Има проблеми, които не са нито общински, нито републикански, а са регионални - те надхвърлят размера и размаха на общините и в същото време понякога не могат да бъдат регистрирани от държавата, коментира той и отбеляза, че областните администрации по закон и теоретично имат ангажименти към тези неща, а практически нито имат капацитет, нито финанси, нито опитност. Ако не развием капацитет за адекватно планиране, мислене, идентифициране на интервенции и инвестиции на местно ниво ние добро управление на регионалното развитие няма как да имаме, каза вицепремиерът. Според него не е необходима нова институционална уредба, а моделите за финансиране да са такива, че да се позволява, когато има безспорна, смислена инвестиция, планирана на регионално ниво, тя да бъде финансирана или подпомагана.", "date": "2019.06.21", "title": "Дончев: Публичното финансиране в по-слаборазвити райони не е панацея"}
{"url": "https://www.24chasa.bg/novini/article/7517073", "text": "\"Всички партии признават, че техният водещ кандидат не може да събере необходимата подкрепа, за да бъде гласуван в парламента. Цялата схема с водещите кандидати не можа да проработи. Шансовете на всички са еднакво малки към днешна дата\". Това заяви министър-председателят Бойко Борисов в Брюксел, където участва в заседанието на Европейския съвет, съобщиха от пресцентъра на Министерския съвет. Премиерът отбеляза, че държавните и правителствените ръководители предстои да се съберат отново в края на месеца. „На тото не трябва да играем, несериозно е“, каза още Борисов. Той беше категоричен, че партията, победила на европейските избори, трябва да излъчи председател на Европейската комисия. „Ревност в предложенията, кой колко пари да похарчи в държавата, за да станат безплатни колкото може повече неща - всички партии имат подобни предложения. По-малко са предложенията как да съберем повече приходи в държавата. А това правим ние, в правителството – как да привлечем повече инвеститори, как да се вдигне брутният вътрешен продукт“, отбеляза министър-председателят Борисов, попитан от медиите за партийните субсидии. „Поискал съм статистика за целия преход и когато ви дам графиката, ще видите, кои години буквално са загубени за България по време на прехода и сега, в последните години как е“, добави Борисов. Той уточни, че ще се проведе коалиционен съвет, на който темата ще бъде обсъдена. „Ще отстоявам това, което сме казали – 1 лв. Ако партиите в Народното събрание вземат друго решение, това е демокрацията“, каза още премиерът. Министър-председателят Борисов отговори и на въпрос за преговорите със САЩ. „В момента военно министерство получи оферта от Съединените щати, обсъждат я, водят финални преговори и тъй като тези пари ги няма в бюджета, стигнем ли до подписване на договор, ще влезем в парламента, ще актуализираме бюджета съответно, ще се дадат тези пари от резерва, който имаме“, изтъкна премиерът.", "date": "2019.06.21", "title": "Борисов: Ще отстоявам това, което сме казали – 1 лв. партийна субсидия (Видео)"}
{"url": "https://www.24chasa.bg/novini/article/7517096", "text": "756 полицейски служители са били ангажирани за осигуряването на обществения ред на провеждането на \"София прайд тази година, средствата, изразходвани за това, са 91 455 лева и 10 стотинки, включващи и възнаграждението за положен извънреден труд, и осигуровки. Това съобщи вицепремиерът и министър на отбраната Красимир Каракачанов по време на парламентарния контрол в отговор на въпрос на депутата Десислав Чуколов, цитиран от БТА. В \"София прайд\" тази година са участвали 3-4 хиляди души. Каракачанов припомни, че през 2015 г. полицаите, охранявали този парад, са били 848, а през 2016 - около 1215. Тази година полицейските служители, охранявали това мероприятие и съпътстващите го мероприятия, са по-малко, посочи той. През 2015 г. изразходваната сума е била 94 590 лева, през 2016 г. - 149 982 лева. В проведения на същата дата \"Поход за семейството\" са взели участие около 400 души, а от състава на МВР са били ангажирани 42 полицейски служители. Същия ден, малко по-рано от началото на шествието на \"София прайд\", се е провело и мероприятие \"Да запазим децата от разврат\", в което са взели участие межоду 80-100 души, а от състава на МВР са били ангажирани 199 полицейски служители. Каракачанов уточни, че нито един служител на МО, нито един военнослужещ или \"Военна полиция\" не са участвали в охраната на \"София прайд\".", "date": "2019.06.21", "title": "Похарчили 91 455 лева за охрана на  \"София прайд\", полицаите били 756"}
{"url": "https://www.24chasa.bg/novini/article/7517110", "text": "Констатирахме преминаване на автомобили, има разрушена цялост на дюната и прокуратурата е сигнализирана, заяви министърът на туризма Николина Ангелкова, която днес бе на проверка на морски плаж Камчия-север, част 1. Спешната инспекция на място е съвместна на експерти от Министерството на туризма и РИОСВ-Варна след получен сигнал до двете институции. Няма стопанин на тази част от ивицата, за да може веднага да се потърси отговорност съгласно договора, съонщиха от пресцентъра на Министерството на туризма. Министърът поясни, че се очаква прокуратурата да направи проверка, за да се установи кой е нарушителят. Информирана е и Агенцията по геодезия, картография и кадастър, за да се изясни дали тези дюни са нанесени в специализираната кадастрална карта съгласно изискванията. Там са описани дюните, които са защитени. Ако се установи нарушение, прокуратурата ще прецени дали е престъпление по Наказателния кодекс, където за такива нарушения има глоба до 10 000 лв. и затвор до 3 години. Санкцията ще бъде и по Закона за защитените територии, ако се установи, че дюната попада в тях, каза министърът. Инициирахме приетите промени в ЗУЧК именно за да бъдат конкретизирани административно-наказателните разпоредби както по отношение на опазване на дюните, така и по отношение на неохраняемите плажове. За да предотвратим и случаи като този, заяви министър Ангелкова. Тя добави, че екипите на Министерството на туризма проверяват и неохраняемите плажове, но първо са тези, които са отдадени на концесия и наем. Имаше необходимост от по-строги санкции за тези ивици - те са 20 хил. лв. при повторно нарушение. Строителството върху дюните е абсолютно забранено съгласно чл. 17 от действащия ЗУЧК. Това означава, че ако има такова, то е незаконно и незабавно трябва да бъде премахнато. Законодателството е изключително строго и забранява и сега строителството върху пясъка и плажната ивица, няма значение дали е дюна. Законът е приет през 2008 г. В момента се прави регистър какви разрешения са издавани от общините, стана ясно от думите на министър Ангелкова. Що се отнася до текстовете за къмпингуването в ЗУЧК, първоначално в рамките на представените предложения Министерството на туризма беше изразило отрицателно становище, тъй като смятаме, че всички предложения трябва да бъдат обсъдени максимално широко. Но в рамките на дискусията и след удължаването на срока обсъдихме това с народните представители и всички сме на мнение, че решенията трябва да се взимат в режим на диалог, балансирано, с участието на всички заинтересовани страни, за да се гарантира опазването на околната среда. Относно къмпингуването Министерството на туризма твърдо подкрепя този вид туризъм, той е част от цялостния продукт на дестинация България. Надявам се, че заедно ще намерим необходимия баланс, заяви министър Ангелкова. Тя информира, че за понеделник е насрочена среща на министрите, чиито ведомства трябва да изготвят специализираната наредба. Документът ще детайлизира правилата, по които да се осъществява къмпингуването, така че то да е максимално щадящо околната среда и да бъде възприето от всички с отношение по темата. Важно е това, което се приеме като правила, да бъде изпълнимо и полезно. Още в началото на следващата седмица ще може да съобщим какви са първоначалните разговори и дискусии, които сме стартирали. Веднага след това и в широк формат, с всички заинтересовани страни, ще започне обсъждането. До влизането в сила на наредбата се отлага действието на тези текстове на закона, акцентира в заключение министър Ангелкова.", "date": "2019.06.21", "title": "Ангелкова: Разрушена е цялостта на дюната на плаж Камчия-север, минавали са коли (Обновена)"}
{"url": "https://www.24chasa.bg/novini/article/7517119", "text": "Коалицията ГЕРБ - \"Обединени патриоти\" не управлява страната, управляват ДПС и ГЕРБ. Това се посочва в декларация от името на ПГ на \"БСП за България\", която председателят на партията Корнелия Нинова представи пред народните представители днес, предаде БТА. Тя определи случващите се процеси през последните седмици като \"подмяна\" и заяви: \"Уважаеми български избиратели, вие бяхте употребени в политическата игра на Бойко Борисов. Първата подмяна - вашето справедливо искане за намаляване на партийните субсидии беше употребено и подменено с опит да се узакони купуването на политици и цели партии, от олигарси\", каза Нинова. По думите и сега това е престъпление, а с внесените предложения, това щяло да става законно. Вие бяхте употребени в политическата игра на Бойко Борисов. Първата подмяна - вашето справедливо искане за намалява не на партийните субсидии беше употребено и подменено с опит да се узакони купуването на политици и цели партии от олигарси чрез частно финансиране на партиите. Не че и сега това не се случва, но сега това е престъпление и го има в Наказателния кодекс. Внесените предложения щяха да избелят това престъпление и да го направят законно. Това е поредният опит на управляващите да превърнат корупцията в законна. Втората подмяна – официалното управляващо мнозинство беше подменено от скритото – коалицията ГЕРБ и ОП не управлява страната. Управляват ДПС и ГЕРБ. Трета подмяна - истинските въпроси за вашия живот бяха подменени от процедури. Процедурата победи бедността и неравенствата. Предложенията на БСП за данъчни облекчения за млади работещи семейства, за преизчисляване на всички пенсии, намаляване на ДДС на храни и лекарства не бяха допуснати дори и за обсъждане с процедурни хватки. По-важно е защо не бяха. Защото не са важни за ГЕРБ. Бедността и неравенствата, демографската катастрофа не са проблем за тях. И докато ви хвърляха прах в очите, че ще намалят субсидията на 1 лв, намерение, което никога не са имали искрено, ЧЕЗ беше продадена на втората Гинка. От първи юли ще се увеличат цените на ток и вода. А при уж огромен излишък в бюджета, Министерството на финансите взема нов дълг от 400 млн. лв., които ще плащаме всички в следващите 20 години. Подменена беше за пореден път парламентарната република и правовата държава с еднолична авторитарна власт на един човек – Бойко Методиев Борисов. Ето как – без споразумение дори с коалиционните си партньори, с които управлява – Обединени патриоти, без обсъждане в парламентарната група на ГЕРБ, дойде в парламента и разпореди 1 лв. субсидия, гръмко и с фанфари, и днес го оттегли тихичко с оправдание – нямало доклад от комисията. По същия начин, от медии от Брюксел, разбрахме, че държавата ще вземе нов заем от 400 млн. лв., без обяснения за какво, за какъв срок, при какви условия, без обсъждане с обществото и Народното събрание, където му е мястото. Това е подмяната. Хубавото е, че ние - „БСП за България“, като най-голямата опозиция, вие – гражданските структури, омбудсманът на републиката, президентът, реагирахме на тази политика на подмяната. Докато има такъв отпор, има надежда, че ще спрем безконтролната власт, която си играе с живота на хората, единствено, за да оцелее самата власт. Нека всички милеещи за правова държава и справедливост, нормален живот и политика за човека- да се обединим, независимо от това какви постове заемаме в партиите или в държавата, независимо от това какви позиции имаме в обществото. Да се обединим и да продължим. Вярвам, че ще успеем.", "date": "2019.06.21", "title": "Нинова: Страната се управлявала от ДПС и ГЕРБ"}
{"url": "https://www.24chasa.bg/novini/article/7517048", "text": "На 20 юни в Пекин китайският премиер Ли Къцян се срещна с ръководители на известни транснационални компании, които участваха в 7-та кръгла маса на Комитета на глобалните главни изпълнителни директори, предаде Пред тях Ли Къцян изтъкна, че Китай ще продължи да задълбочава реформите, да разширява отварянето си към света и да създава по-пазарно ориентирана, законова и международна бизнес среда. Приветстваме компаниите от различни страни да продължат да увеличават инвестициите си в страната и да споделят възможностите за развитие, подчерта той. Китай притежава около 1,4 милиарда население и е непрекъснато развиващ се огромен пазар. Страната трябва да регулира икономическата си структура, да стимулира трансформацията на традиционните индустрии и насърчава тяхната модернизация и в този процес тя се нуждае от повече качествени продукти и услуги, с цел повишаване на стандарта на живота на гражданите. Всичко това създава широко пространство за навлизането и развитието на компаниите в Китай. Участниците в срещата заявиха, че макар да са от различни държави, индустрии и сфери, те полагат усилия за засилване на сътрудничество с Китай и са настроени оптимистично за задълбочаване на реформите и разширяване отварянето на страната.", "date": "2019.06.21", "title": "Ли Къцян: Приветстваме бизнеса от различни страни да продължи да инвестира в Китай"}
{"url": "https://www.24chasa.bg/novini/article/7517109", "text": "Ненадейно голям клон се откърти и се стовари върху движещ се градски автобус по линия 11 в Пловдив. Това стана след спирката на \"Тримонциум\" в посока Сточна гара, съобщи пред \"24 часа\" Георги Тотков от \"Автобусни превози\". В рейса и имало пътници, тъй като е изпълнявал редовен курс, но за щастие няма пострадали. Счупено е предното обзорно стъкло на автобуса. \"В момента чакаме КАТ да дойдат и да съставят протокол, за да си търсим обезщетение от застрахователи\", каза Тотков.", "date": "2019.06.21", "title": "Клон се отчупи и падна върху градски рейс с пътници в Пловдив"}
{"url": "https://www.24chasa.bg/novini/article/7517124", "text": "Неотдавна Министерство на науката и технологиите на Китай одобри създаването на китайско-руска съвместна лаборатория за полярни технологии и оборудване, потвърдиха от Харбинския инженерен университет в четвъртък. Проектът, предложен от университета, е един от общо 14 съвместни лаборатории в рамките на инициативата „Един пояс един път\" одобрени този месец, посочва  Лабораторията се очаква да засили сътрудничеството с Русия в ключови области като корабоплаването в Арктика, енергията, полярните научни изследвания и др. според плана. Петте главни мисии на лабораторията включват съвместни изследвания, академичен обмен, международен пренос на технологии, обучение на таланти и механизъм за иновации. Харбинският инженерен университет е един от водещите изследователски институти в областта на полярното корабно и морско инженерство в Китай.", "date": "2019.06.21", "title": "Китай и Русия създават съвместна лаборатория за полярни изследвания"}
{"url": "https://www.24chasa.bg/novini/article/7517125", "text": "Възрастно семейство са двамата загинали при   на разклона за Българово на 20 км. от Бургас. Колата управлявал съпругът - на 79 г, до него била и жена му на 76 г. Пътували с \"Дайхацу\" с пловдивска регистрация, която се врязала в друга кола и от сблъсъка двамата починали на място. Засега не е ясно каква е причината за тежката катастрофа и кой е виновен. Заради нея от 10,05 ч. магистрала \"Тракия\" в посока Бургас бе затворена на 321 -ия километър и автобуси и коли на път за морето бяха отклонявани по стария път от Карнобат през Айтос.", "date": "2019.06.21", "title": "Семейство от Пловдив са загиналите в катастрофата до Българово"}
{"url": "https://www.24chasa.bg/novini/article/7517134", "text": "Неотдавна Организацията за икономическо сътрудничество и развитие (ОИСР) публикува доклад с прогнозата си за световната икономика, в който се сочи, че през следващите няколко години е възможно китайската икономика да се забави поради структурната реформа, но тя ще продължи растежа си в дългосрочен план. В абсолютни числа експертите на организацията очакват 6,2% ръст през 2019 г. и 6% през 2020 г., посочва В доклада се сочи, че в условията на увеличаване на несигурността на световната икономика, продължаващото напрежение в международната търговия и структурната реформа в Китай, разполагаемият доход на китайските граждани постепенно се увеличава. Вътрешното търсене, особено потреблението, запазват сила за развитие. Това е важен фактор за стабилността на китайската икономика. Според публикуваните от Пекин икономически данни, през първото тримесечие на годината крайните разходи за потреблението са допринесли с 65,1% за икономическия растеж. Във връзка на това началникът на Отдела за проучвания на китайската икономическа политика на ОИСР Маргит Молнар посочва, че е правилна посоката за по-нататъшно повишаване на приноса на потреблението към икономическия растеж. В процеса на превръщане на Китай в развита страна, необходимо е да се повиши делът на потреблението, както и приноса му за БВП. Продължителното реализиране на сегашната структурна политика ще насърчи приноса на потреблението към икономиката, добавя тя. Поради продължителния търговски конфликт между Китай и САЩ, мнозина се притесняват за възможния отлив на чуждестранни капитали да излязат от китайската икономика. А според публикуваните от Търговското министерство данни, през първите четири месеца на 2019 г. страната е оползотворила 305,24 милиарда юана, което е увеличение с 6,4% спрямо същия период на миналата година. Това, според Молнар, се дължи от оптимистичното настроение у чуждестранните капитали към перспективата на китайската икономика. В момента страната разширява отварянето си и Молнар смята, че тази политика във финансовия сектор, ще засили по-нататък международно сътрудничество в защитата на интелектуалната собственост, както и ще доведе до увеличаване на вноса на продукти и услуги. А всичко това ще бъде от полза за дългосрочното развитие на китайската икономика, отбелязва експретката на ОИСР.", "date": "2019.06.21", "title": "ОИСР настроена оптимистично за икономическата перспектива на Китай"}
{"url": "https://www.24chasa.bg/novini/article/7517140", "text": "Фондовете за градско развитие одобриха 10 проекта на обща стойност 33,4 млн. лв., от които 17,3 млн. лв. са от Оперативна програма „Региони в растеж“. Сред тях са проектът за възстановяване на синагогата във Видин и превръщането й в туристически обект, градска зона на Плевен и други. Това съобщи днес министърът на регионалното развитие и благоустройството Петя Аврамова при откриването на конференция, цитирана от пресцентъра на регионалното министерство. С 369,7 млн. лв. към Фонда на фондовете бяха създадени три Фонда за градско развитие, които заедно с привлечените средства управляват около 585 млн. лв. Те могат да бъдат използвани под формата на нисколихвени кредити и банкови гаранции в проекти за подобряване на градската среда в 39 града, в сферата на туризма и културното наследство, напомни министърът. Представители на българския бизнес могат да участват като крайни получатели на кредитно финансиране за проекти както в областта на спортната инфраструктура, зоните с потенциал за икономическо развитие, градската електромобилност и подобряване на градската среда, така и като партньори на общините в реализацията на мерки в подкрепа на обекти на културното наследство. Аврамова обърна внимание на благоприятните условия на този вид финансиране – усреднена лихва по кредитите под пазарната, до 20 години срок за погасяване за проекти за градско развитие и в сферата на туризма, както и 15 г. за проекти за енергийна ефективност. Има и гратисен период за главницата по финансирането, който е до 3 г. за градско развитие и в сферата на туризма и културното наследство и до година и половина за проекти за енергийна ефективност. Регионалният министър напомни, че инициативата JESSICA, 66 млн. лв. от която бяха от Оперативна програма „Регионално развитие“ 2007-2013 г., привлече четири пъти по-голямо частно финансиране. С финансовия инструмент са реализирани 40 проекта и са разкрити над 600 нови работни места в София, Пловдив, Варна, Бургас, Русе, Стара Загора и Плевен. Сред най-значимите инвестиции с участието на българския бизнес са строителството на завод за замразени тестени изделия в Пловдив, за резервни части в зона с потенциал за икономическо развитие в Русе, реконструкция и покупка на ново оборудване за болници в София, строителството на спортните комплекси Арена Бургас и „Зона Б-5-4” в гр. София и много други. Инициативата е отворена за кандидатстване за българския бизнес и местните власти и към настоящия момент с хоризонт до 2025 г. Нашите очаквания са, че с предвиденото изпълнение на финансовите инструменти ще се насърчат публично-частните партньорства с цел повишаване на качеството на живот на хората и стимулиране на икономическата активност. Само с общи усилия можем да постигнем добри резултати и да допринесем за по-доброто бъдеще на българските градове и райони, като намалим различията и спрем обезлюдяването, каза Петя Аврамова в заключение. Пред медии регионалният министър коментира, че бизнесът създава работни места, а държавата трябва да осигури икономическа стабилност и условия за неговото развитие. Бизнесът търси добра инфраструктура, така че нашите основни усилия са насочени към това Северна България да има магистрала и към осигуряването на добра свързаност от Видин до Ботевград, допълни тя. Чрез публично-частно партньорство могат да бъдат реализирани проекти, които да доведат до икономически растеж. Правителството работи за създаване на икономически зони в големите градове на страната, които да развият както тях, така и населените места в региона, каза още министърът.", "date": "2019.06.21", "title": "Одобриха 10 проекта от фондовете за градско развитие"}
{"url": "https://www.24chasa.bg/novini/article/7517163", "text": "Глоба от 1000 лв. за куче без наморник предлагат от ГЕРБ с внесените промени в Закона за ветеринарномедицинската дейност. Това каза пред журналисти в парламента Десислава Атанасова. Тя каза, че в последните няколко седмици обществото е станало свидетел на особено драстични случаи на нападения от кучета върху хора и заяви, че очаква становище по готвените законодателни промени от всички заинтересовани страни. \"Стараем се да защитим обществения интерес, без да ощетяваме собствениците на домашни любимци\", каза Десислава Атанасова. Тя обясни, че в предложенията, които са направили, глобата за малко куче до пет килограма, което се разхожда без повод, е 300 лв. В момента глобата е сто лева. Според подготвените промени малките породи кучета не са толкова обществено опасни и затова предложената за тях санкция е триста лева, предава БТА. \"За куче без наморник увеличаваме десетократно санкцията от 100 на 1000 лв. Предвидили сме и увеличаване на санкцията в частта разхождане на кучета в детски площадки\", каза още тя. Десислава Атанасова уточни, че контролът за изпълнението на този закон е на общините.", "date": "2019.06.21", "title": "ГЕРБ предлагат глоба от 1000 лева за агресивно куче без намордник (Видео)"}
{"url": "https://www.24chasa.bg/novini/article/7517151", "text": "Започнете промяна, не е лошо една партия, дори на 130 години, да се променя. Нашата работа е да пазим държавата от вас, защото в момента не сте в състояние да провеждате адекватна политика, заяви от името на ПГ на ГЕРБ Тома Биков в декларация. Той добави, че БСП има проблеми и трябва да ги реши, преди да даде заявка да управлява. Няма да изпълняваме вашата програма, защото, печелейки изборите, сме й се противопоставили, обяви депутатът, цитиран от БТА. В отговор Биков подчерта, че ГЕРБ няма да промени поведението си и намерението да управлява страната нормално и стабилно. Бяхме обвинени, че сме подменили дебата за субсидиите - поддържаме предложението за 1 лв., направено от нас още преди две седмици, имахме готовност да го гласуваме и през цялото време БСП ни убеждаваха как трябва да се мине към диалог, да обясним на гражданите рисковете от това действие, припомни той. Днес, когато проявяваме склонност за диалог, вслушваме се в различните мнения, ни казват, че сме направили този дебат с пълното съзнание, че субсидията няма да падне и виждаме, че социалистите са \"за\" намаляването й, продължи Биков. Той подчерта, че БСП са тези, които нямат нито едно предложение по тази тема, не казват колко лева трябва да получават за глас политическите партии. Позицията на БСП е нека да преговаряме, да се пазарим, да обсъдим и две години го обсъждаме, склонни сме да продължим с обсъждането, но не приемаме да ни обвинявате, че по някакъв начин правим някакви театри тук, категоричен беше депутатът. По обвиненията, че управляващите са заробили отново хората с държавен дълг, той коментира: Тук се късат ризи за един държавен дълг, за който всички експерти твърдят, че е перфектен заради ниската лихва. И тези, които ще ни освободят от това \"робство\" /което води до най-ниския дълг в ЕС/, ще са председателят на БСП, омбудсманът на БСП и самата БСП. По въпроса с исканото от ДПС намаляване на ДДС за някои стоки, съветът на ГЕРБ е, когато предлагат по-ниски данъци, да кажат, че искат да подпомогнат бизнеса - с издателска дейност, производстовто и др. Ако искате да се борите с неравенството, посочете мерки, които борят бедността, посъветва Тома Биков колегите си от Движението. Само вие смятате, че намаляването на ДДС, на данъците подпомага нуждаещите се, в политиката данъчното намаляване служи за стимулиране на бизнеса, допълни той.", "date": "2019.06.21", "title": "ГЕРБ: БСП да започне промяна, ДПС да предложи мерки за справяне с бедността"}
{"url": "https://www.24chasa.bg/novini/article/7517228", "text": "С изпити по френски език и по география на 23 юни приключва втората кандидатстудентска сесия за учебната 2019/2020 година в Софийския университет \"Св. Климент Охридски\". Това съобщи пресцентърът на висшето училище. Изпитът по френски език е от 9.00 часа и цели проверка на езиковите знания и умения на кандидатите. Той е в рамките на изучавания в средното общообразователно училище граматичен материал. Кандидатът трябва да има разширени познания по лексика, което предполага допълнителни занимания и четене на оригинална литература. Изпитът се състои от диктовка, превод и комплексен езиков тест. Диктовката има за цел да провери доколко кандидатът правилно възприема френската устна реч и владее френския правопис. Преводът от френски на български език е с обем от 15-20 стандартни машинописни реда и се извършва без ползване на речник. С него се цели да се провери владеенето на материала от лексиката и граматиката, както и умението на кандидата да предаде на правилен български език оригинален френски текст. Комплексният езиков тест цели да провери доколко кандидатът правилно възприема френската писмена реч, да се проверят граматическите му знания и умения, както и уменията за свободно писмено изразяване на френски език. Изпитът по география е от 14.00 часа и е върху учебния материал от задължителната и профилираната подготовка по география и икономика. Той е във вид на тест от 100 въпроса, от които 40 са от учебния материал за девети клас, а останалите 60 - от учебния материал за десети клас. Тестът съдържа задачи за географски факти, обекти, явления и процеси, и за тяхното анализиране, интерпретиране и сравнение. Всеки въпрос има само един верен отговор от четири възможни отговора, отбелязани в теста с буквите А, Б, В и Г. Всеки верен отговор носи по 1 точка. Максималният брой точки от теста е 100. Три часа продължава изпитът по география, а правилните отговори от него се публикуват в страницата на СУ няколко часа след приключването му.", "date": "2019.06.21", "title": "С изпити по френски език и по география \nприключва 2-та кандидатстудентска сесия в СУ"}
{"url": "https://www.24chasa.bg/novini/article/7517177", "text": "Смиляна Митова - юристка от хасковския избирателен район, ще заеме мястото на Елена Йончева в парламента, съобщи след като и двамата бяха избрани за евродепутати. Смиляна Нитова е заместник-председател на Националната женска организация и заместник-председател на Областния съвет на социалистите в Хасково. Най-вероятно ще положи клетва като депутат след първи юли заради процедурните срокове.", "date": "2019.06.21", "title": "Смиляна Митова влиза в парламента на мястото на Елена Йончева"}
{"url": "https://www.24chasa.bg/novini/article/7517231", "text": "24 души са загинали при катастрофи у нас за последната седмица. Това съобщи пред \"Хоризонт\" по   комисар Росен Рапчев, началник на Пътна полиция и най-честите причини за катастрофи у нас. \"Основните причини, това са несъобразената и превишена скорост, както и отнемането на предимство. Също така, немаловажни са тези уязвими участници в движението - пешеходците, велосипедистите и мотористите. Имаме трима загинали за този период мотористи, които са се сблъскали с моторно-превозно средство. Двама велосипедисти са загубили живота си, движейки се извън пътищата, извън населените места, особено в тъмната част, без да са осигурили своята видимост. Знаете, че велосипедистите в тъмната част на нощта трябва да се движат със светлоотразителни елементи по тях\", каза той. Апелираме към всички граждани да се движат наистина с повишено внимание, да не изпреварват на места, където е забранено, допълни Рапчев. Заради статистиката МВР започна операция за контрол в цялата страна, допълни Рапчев: \"Тези причини доведоха до стартирането на по-засилени проверки от страна на Пътна полиция. Всички възможни технически средства за контрол на скоростта използваме и ги натоварваме възможно най-много\".", "date": "2019.06.21", "title": "24 са загиналите в катастрофи за седмица"}
{"url": "https://www.24chasa.bg/novini/article/7517102", "text": "Американският производител на мотоциклети \"Харли Дейвидсън\" се сработва с китайската компания \"Циендзян\" (Qianjiang Motorcycles) за произвеждането на малък мотоциклет, стана ясно от официално съобщение на уебсайта на последната, предава  Моделът 338cc ще стъпи на китайския пазар до края на следващата година. Партньорството е част от стратегическия план на Харли, наречен „Повече пътища\", който предвижва компанията да проучи повече потенциални нови глобални пазари. „Китай е един от най-големите пазари за мотоциклети в света\", каза изпълнителният директор на компанията Мат Леватич, добавяйки, че е изключително развълнуван да проучи възможностите за „Харли Дейвидсън\" на този пазар. През 2018 г, продажбите на американския гигант в Китай отчетоха 27% спрямо миналата година.", "date": "2019.06.21", "title": "„Харли Дейвидсън\" и „Циендзян\" правят заедно малки мотоциклети за Китай"}
{"url": "https://www.24chasa.bg/novini/article/7517235", "text": "Кипърски съд съобщи, че капитанът от армията Никос Метаксас,  , ще бъде изправен пред съда идната седмица, съобщи Асошиейтед прес. Съдия от Районния съд заяви, че 35-годишният заподозрян ще остане в ареста до началото на съдебния процес срещу него в понеделник, предава БТА. Заподозреният, за когото се предполага, че е първият сериен убиец в Кипър, е обвинен в предумишлено убийство и отвличане във връзка с убийствата на румънка и нейната дъщеря, на три филипинки и дъщерята на една от тях и на жена от Непал. Полицията откри труповете на всички жертви, след като заподозреният насочи полицаите към местата, където е хвърлил труповете, сред които и токсично езеро. Случаят потресе средиземноморския остров, като заради него министърът на правосъдието и шефът на полицията изгубиха постовете си.", "date": "2019.06.21", "title": "Съдят капитана от армията в Кипър, признал за убийствата на 7 чужденки"}
{"url": "https://www.24chasa.bg/novini/article/7517256", "text": "Милиони гласоподаватели ще гласуват в неделя на повторението на изборите за кмет в Истанбул, съобщават турските медии, цитирани от БТА. Общо 10 560 963 души ще могат да упражнят правото си на глас. Ще бъдат разкрити 31 124 избирателни секции, информира в. \"Стар\". Гласуването ще започне в 8 ч. сутринта и ще приключи в 17 ч., обяви Висшата избирателна комисия (ВИК) на Турция. Изборите ще се състоят близо три месеца след местните избори на 31 март, спечелени в Истанбул от Екрем Имамоглу от основната опозиционна Народнорепубликанска партия (НРП). Той победи с много малка преднина кандидата на управляващата Партия на справедливостта и развитието (ПСР) Бинали Йълдъръм, който е бивш премиер и близък сътрудник на президента Реджеп Тайип Ердоган. След седмици на възражения от страна на управляващата партия за резултатите от изборите в Истанбул Висшата избирателна комисия анулира вота в мегаполиса заради твърдения за нередности и насрочи повторение на изборите на 23 юни. Изборите в Истанбул се разглеждат като тест за популярността на президента Ердоган на фона на икономическия спад, увеличаващата се безработица и високите цени на храните, отбелязва Асошиейтед прес. Изборите са много важни, тъй като градът с население над 15 милиона души, разположен на два континента, е финансовият, търговски и културен център на Турция, добавя агенцията.", "date": "2019.06.21", "title": "10,5 млн. гласуват в неделя на повторните избори за кмет в Истанбул"}
{"url": "https://www.24chasa.bg/novini/article/7517472", "text": "Министърът на околната среда и водите Нено Димов днес посети теренните работи, извършвани в района на община Каварна, по проект за възстановяване на природно местообитание „Понто-сарматски степи“. Дейностите се изпълняват по проект Експериментално възстановителни процеси на природен хабитат 62C0* \"Понто-сарматски степи\", финансиран от Предприятието за управление на дейностите по опазване на околната среда (ПУДООС). Те се реализират на обща площ от 423 хектара чрез прилагане на мерки за опазване и възстановяване в рамките на защитена зона за местообитанията BG0000573 \"Комплекс Калиакра\". Това съобщиха от пресцентъра на МОСВ. „200 хил. лв. сме отделили за този проект. България мина през наказателна процедура и беше осъдена от Съда на ЕС, за това, че е нарушила естествените местообитания на понто-сарматските степи и една от мерките, които трябва да бъдат предприети и са договорени с ЕК, е именно тяхното възстановяване по естествен и по антропогенен начин“, обясни министър Димов на брифинг с кмета на община Каварна Нина Ставрева. Той уточни, че мерките са договорени с ЕК още през 2017 г. „Направена е програма, която българското правителство трябва да изпълни заедно с местната власт, така че вместо да минаваме в следваща фаза на наказателната процедура, да намерим онзи баланс, при който всички страни да бъдат максимално удовлетворени от резултатите. Този проект е една от стъпките, които се реализират. Очаквам с него да приключат всички поети ангажименти и да минем към следваща фаза на разговорите с Комисията по тази наказателна процедура“, заяви министър Димов. На въпрос дали европейските институции също ще направят проверка по изпълнението на проекта, министър Димов обясни, че е отправил покана към тях, Дирекция „Околна среда“ към ЕК е наясно с проекта и те ще решат кога да проверят изпълнението. Кметът на Каварна Нина Ставрева уточни, че терените са общинска собственост. Вече е започнало изпълнение на дейностите, а именно почистване. На четири от площадките са монтирани метеостанции, които вече работят. „Този проект е пилотен и експериментален, работим съвместно с Шуменския университет. Очаквам, че всичко ще бъде извършено коректно и в срок. Надяваме се проектът да се окаже успешен, защото, както каза министър Димов, от правилното реализиране на дейностите зависи в голяма степен приключването на наказателната процедура“, каза Нина Ставрева. По проекта ще бъде извършено демонстрационно възстановяване на увредените участъци от естественото местообитание 62C0* „Понто-сарматски степи“ на общински терени чрез методологии или подходи, които се осъществяват за пръв път в България и не са прилагани досега на този тип естествено местообитание на територията на ЕС. Проектът предвижда също опазване на природно местообитанието и свързаните с него други типове тревни природни местообитания и видове в рамките на защитената зона за местообитанията BG0000573 \"Комплекс Калиакра\", за да се постигне и поддържа благоприятното им природозащитно състояние. Сред дейностите е и ограничаване на идентифицираните натиск и заплахи върху природното местообитание и установяване на тенденциите в него като степен на антропогенно въздействие и естествени процеси на самовъзстановяване. Заложени са и мерки за повишаване на осведомеността на местните общности и посетителите за значението на защитената зона и съхраняване и опазване на приоритетното природно местообитание. Срокът за реализация на проекта е три години. Приоритетното природно местообитание 62СО* „Понто-сарматски степи“ е разпространено само в две страни-членки на ЕС - България и Румъния. В България общата му площ на национално разпространение е оценена на 7713 ха, от които 6056 ха попадат в Черноморския биогеографски район, а 1567 ха в Континенталния биогеографски район. Защитена зона за местооитанията BG0000573 „Комплекс Калиакра“ включва 2441 ха или 31,7 % от националното разпространение на местообитанието. Основната част от тази площ - 2089 ха принадлежи към територията на Община Каварна.", "date": "2019.06.21", "title": "Министър Димов провери възстановяването на Понто-сарматските степи"}
{"url": "https://www.24chasa.bg/novini/article/7517469", "text": "На 24 и 25 юни президентът Румен Радев ще бъде на посещение в Конфедерация Швейцария за участие в 41-aта сесия на Съвета на ООН по правата на човека, съобщиха от прессекретариата на държавния глава. От тази година страната ни е член на Съвета по правата на човека за периода до 2021 година. Това се случва за пръв път от създаването на междуправителствения орган и след гласуване миналата година в рамките на 73-ата сесия на Общото събрание на ООН в Ню Йорк. В сградата на ООН в Женева президентът Румен Радев ще има изказване пред Съвета по правата на човека на 24 юни. В рамките на същия ден държавният глава ще проведе срещи с Върховния комисар по правата на човека Мишел Башле, с генералния директор на Службата на ООН в Женева Майкъл Мьолер, с генералните директори на Световната здравна организация и на Световната търговска организация – Тедрос Гебрейесус и Роберто Азаведо. Президентът Румен Радев ще се срещне с представители на българската общност в Женева. В целия кантон живеят близо 1000 наши сънародници. На 25 юни президентът Радев ще посети Европейската организация за ядрени изследвания – ЦЕРН. Държавният глава ще разговаря с българи, които работят в организацията. Над 13 000 учени от 97 държави от цял свят провеждат научни изследвания в ЦЕРН, а общо над 100 български специалисти сътрудничат с организацията.", "date": "2019.06.21", "title": "Радев ще участва в сесията на Съвета на ООН по правата на човека в Женева"}
{"url": "https://www.24chasa.bg/novini/article/7517490", "text": "След дългия работен ден Анекатрин Физингер е прекалено уморена, за да приготвя вечеря у дома. Така че 34-годишната жена използва смартфона си, за да провери какво предлагат с отстъпка в края на деня близките ресторанти, хотели и пекарни в Берлин. Анекатрин работи почасово в кафене. Освен това следва за научна степен по екосистеми. Анекатрин е част от разрастващото се движение на хората, които имат отношение към околната среда в Германия и извън нея. Те ползват мобилни приложения, за да се намалят изхвърлянето на храни и отделянето на изключително вредните въглеродни емисии. Макар да не е ясно колко голям е ефектът от такива усилия за намаляването на емисиите, тези усилия показват засилващите се притесненията за опазването на околната среда и оформят поведението на потребителите и компаниите. За мен в случая става въпрос за околната среда, каза Физингер. \"Не можем да продължим с всичкото това разхищение\", допълни тя.ю Физингер използва приложението \"Too Good To Go\" (Прекалено добро, за да се изхвърли). То е най-популярното в Европа за откриване на непродадена, намалена храна. Приложението използва GPS на телефона й, за да покаже кои търговски обекти наоколо имат излишна храна за продаване и какво предлагат. Много е лесно, просто сваляте приложението и на път за вкъщи взимате това, което ви хареса най-много, обяснява тя, преглеждайки дълъг списък от снимки, рекламиращи вегетариански ястия, печива и непродадени обедни специалитети. Приложението е част от все по-големия брой услуги, които използват технологии, за да помогнат да се изхвърля по-малко храна. Активисти са създали онлайн общности, за да споделят със съседите си храна преди да я изхвърлят. Стартъпи работят заедно със супермаркети, за да създадат приложения, които информират потребителите, когато стоки с изтичащ срок се продават на по-ниски цени. Дори германското правителство пусна приложение, предлагащо рецепти от известни готвачи, направени специално за изостанали продукти, които често се изхвърлят. Всеки германец изхвърля средно над 55 килограма храни годишно, посочва правителството. Това са около 11 милиона тона храна годишно, което създава шест милиона тона въглероден диоксид, допринасящ за глобалното затопляне. В световен мащаб около една трета от всички храни свършват в кофата за боклук. Вредни емисии се отделят при изгарянето на непотребните храни, но също така на първо място от производството им. Например говедата, отглеждани за говеждо месо и мляко, са животинският вид, отговорен за най-голяма част от вредните емисии или около 65 % от емисиите от животновъдството според ООН. Според учените единственият възможен начин да се намали световното затопляне драстично да се понижат парниковите емисии, като въглеродния диоксид, през идните десетилетия. Това означава да се спре използването на изкопаеми горива и да се намалят източниците на други емисии, например интензивното използване на земята в селското стопанство. Германското правителство обяви, че иска да намали разхищението на храна наполовина до 2030 година, а канцлерът Ангела Меркел призова всички граждани да подкрепят инициативи, които помагат да не се изхвърлят годни храни. \"Мисля, че всеки отделен човек може да допринесе за тази цел\", каза Меркел в седмичния си подкаст през февруари. Дигитализацията може да помогне с т. нар. умни опаковки и онлайн платформите, чрез които може да се споделя храна, допълни тя. Приложението \"Too Good To Go\", което бе създадено от двойка датски предприемачи през 2015 година, отчита все по-голям брой потребители. Над 5000 души свалят приложението в Германия всеки ден, каза говорителка на компанията. То е достъпно в още десет европейски страни, включително Дания, Франция, Великобритания и Полша. Досега сме спасили от изхвърляне 14 милиона храни в Европа. Това е равно на спестени 35 000 тона въглероден диоксид, каза говорителката Франциска Линерт. Оценката на реалния резултат от спестените храни може да се окаже малко сложно, тъй като потребителите вероятно биха си купили храна от друг търговец. Платформите и приложенията за споделяне на храна обаче могат да помогнат по-добре да се съгласува търсенето на храни с тяхното предлагане, което ще увеличи ефективността като цяло на сектора. Десет милиона души използват \"Too Good To Go\", като участват около 23 300 компании от сектора на храните, казва Линерт. Това е най-популярното предложение, но има и други, сред които ФуудКлауд (FoodCloud), Карма (Karma) или Олио (Olio), което е достъпно в стотици градове в САЩ. За да печели, приложението \"Too Good To Go\" си задържа 1,09 евро (1,22 долара) на хранителния продукт, продаден чрез него. Храната обикновено е с 50% по-ниска спрямо първоначалната цена. Повечето ползващи приложението са студенти и млади, технически грамотни работещи, като Физингер. Макар все повече компании да участват в такива схеми с приложения, много други все още дават безплатно непродадените си храни на благотворителни организации, които ги раздават на бездомници и хора в нужда. Докато част от непродадените храни в Германия обикновено попада в кофата за боклук, Франция и Чехия през последните години въведоха закони, забраняващи на супермаркетите да изхвърлят храни. Магазините трябва да даряват храните на благотворителни организации и хранителни банки. В Берлин Физингер проверява телефона си за храна, предлагана в квартала й. Тя избира обяд от ресторант Aennchen von Thorgau на брега на река Шпрее. Кликва на едно от четирите непродадени порции паста, поръчва и плаща автоматично. В Берлин наистина е лесно да намериш нещо, има нещо, което те чака на всеки ъгъл, казва Физингер напът да си прибере храната. Ресторантьорът Армин Дьоч казва, че участва в програмата главно заради опазването на околната среда. Често ни остава храна от обедното меню, казва Дьоч. Вместо да я хвърляме предпочитаме да я пласираме, дори срещу съвсем малки суми, допълва той. Дьоч изсипва \"Шпетцле с гъби\", които са намалени от 6,5 евро на 3,80 евро, в кутия, донесена от Физингер, и й я подава с усмивка. Искаме също да избегнем отпадъка от допълнителното пакетиране, казва Дьоч. \"Всеки, който си носи собствена кутийка, получава безплатно сладолед като награда,\" казва той. (БТА)", "date": "2019.06.21", "title": "Вкусни сделки: По-евтина храна за по-малко вредни емисии"}
{"url": "https://www.24chasa.bg/novini/article/7517521", "text": "Президентът на Северна Македония Стево Пендаровски готви шокиращо признание за сънародниците. \"Гоце Делчев се е определял като българин и това е безспорен исторически факт\", заявява държавният глава в интервю, което ще бъде излъчено тази вечер по местна телевизия. „Има два неоспорими исторически факта и това трябва да бъде като компромисен вариант за личността и делото на големия революционер, който създаде напрежение в отношенията между Скопие и София и който заплашва да създаде отново нови противоречия между двете държави”, каза Пендаровски, пише  .bg. В интервюто пред телевизия “Алсат“, той заявява, че исторически неоспорим е фактът, че Гоце Делчев се е определял като българин. Според Пендаровски, в същото време няма нито един исторически факт, че се е борел за Велика България или Санстефанска България. Спорът чий е Гоце Делчев блокира работата на създадената след подписването на договора за добросъседство двустранна комисия, която трябва да изчисти всички спорни моменти в историята на България и Северна Македония. „Гоце Делчев се е борел за автономия на Македония, за независима държава, та дори в края на живота си прави завещание неговите кости да почиват в независима македонска държава. С една дума както казват някои политици: истината и само истината - така да бъде. Безспорна историческа истина е, че той се е определял като българин. Безспорна историческа истина е фактът, че се е борел за македонска държава. Ето я формулировката, дайте да я подпишем и да не създаваме проблеми там, където не трябва да има. Ние като държава не може да преглътнем тезата, че през 1944 г. сме се събудили една сутрин – и наистина днес сме македонци. Дайте оттук нататък да разговаряме, защото този политически подход няма да ни доведе до никъде“, казва още Пендаровски. В дискусията се включи и северномакедонският премиер Зоран Заев, който на 1 август 2017 г. парафира с българския си колега Бойко Борисов договора за добросъседство. \"С България подписахме Договор за приятелство, а не за проблеми и престрелки. Постигнахме договореност за общите моменти от миналото, които трябва да ни обединяват, а не да ни разделят\", заяви Заев.", "date": "2019.06.21", "title": "Македонският президент: Гоце Делчев се е определял като българин, безспорен факт е!"}
{"url": "https://www.24chasa.bg/novini/article/7517572", "text": "След дългогодишните протести и проточил се съдебен спор, хавайските власти обявиха подновяването на , съобщи Асошиейтед прес. Строителните работи ще започнат през лятото. Според специалистите Мауна Кеа е едно от най-подходящите места на Земята за наблюдаване на космоса. Върхът беше избран след петгодишна кампания, набрала кандидати от цял свят. Церемонията за първата копка през 2014 г. обаче беше прекъсната от протести, които прераснаха в съдебно дело. В изграждането на телескопа участват САЩ, Канада, Китай, Индия и Япония. Основното му огледало е 30 м. Той е три пъти по-голям от съществуващите подобни инструменти за видимата светлина и ще позволи на астрономите да се върнат назад във времето 13 милиарда години. Докато продължаваха споровете, частите за телескопа се произвеждаха в Калифорния и страните партньори в проекта.", "date": "2019.06.21", "title": "Гигантският телескоп Мауна Кеа ще бъде построен на свещения хавайски връх (Видео)"}
{"url": "https://www.24chasa.bg/novini/article/7517546", "text": "Баща и син от гърменското с. Дъбница нападнали съседите си и ги пребили в дома им малко след полунощ. Славчо и Ваня Ценови тъкмо си лягали, когато в дома им нахлули комшиите Росен и Симеон П. Нахвърлили се върху стопаните и започнали да ги бият с дървен кол и да ги душат. След това избягали. Славчо, на 55 г. и жена му Ваня са настанени в болницата в Гоце Делчев. Мъжът е с 9 шева на главата, други наранявания по лицето и съмнение за счупена челюст. Жената е със счупена ръка. \"Нямам обяснение защо дойдоха да ни пребият. Съседи сме, дори им помогнах с пари да направят сватба. Наскоро коментирахме, че трябва да премахнат една тяхна барака, която е до нашата къща и вероятно заради това ни нападнаха\", каза по телефона от болничното легло Славчо Ценов. Полицията е започнала разследване на инцидента и по непотвърдена информация е задържала бащата и сина за изясняване на случая. Дъщерята на пострадалите Роси съобщи за инцидента в социалните мрежи и пусна снимка на окървавения си баща. \"Здравейте. Искам да се обърна към вас за помощ. Снощи, през нощта, нападнаха баща ми и майка ми. Искам това да го знаят всички. Моля ви да помогнете нападателите да бъдат наказани. Баща ми заедно с майка са в болница в Гоце Делчев. Майка е със счупена ръка, а баща ми със счупено чене и с 9 шева на главата. Моля ви за помощ. Обичам страната си, но не искам да повярвам, че няма справедливост. Обръщам се с надежда към вас това да се разпространи. Ние сме от село Дъбница искаме справедливост и виновните да бъдат наказани\", написа тя. ", "date": "2019.06.21", "title": "Семейство пребито от съседи в дома им в полунощ в с. Дъбница"}
{"url": "https://www.24chasa.bg/novini/article/7517611", "text": "Пентагонът преживява труден момент, след като САЩ са без постоянен министър на отбраната. Правителството на Тръмп се мъчи да се справи със засилващата се криза с Иран, с необичайното и спорно разполагане на войски на американско-мексиканската граница, с продължаващата от почти 20 години война в Афганистан и изпадналите в застой преговори със Северна Корея за програмата й за ядрени оръжия. На фона на всичко това, а и на други неща, и.д. министър на отбраната Патрик Шанахан се оттегли тази седмица, а човекът, подготвян да го замести временно, изглежда се сблъсква с правни пречки, които могат първоначално да му попречат да заема поста повече от около шест седмици. Това е необичайна степен на несигурност за една от най-важните длъжности в правителството. \"Много труден момент. При всичко, което се случва в Иран, и всички провокации и ответни действия е ужасяващо да нямаме министър на отбраната в този момент\", каза сенаторът демократ Чък Шумър от Ню Йорк. \"Това показва в какъв хаос е това правителство. В него има толкова много незаети позиции, постоянни смени, в най-деликатните области на сигурността.\" Шанахан и министърът на сухопътните сили Марк Еспър, който се предвижда да го замени, участват в заседания в Белия дом и други срещи, включително в разискванията как армията да отговори на свалянето на американски дрон от Иран. Предвижда се Еспър да стане и.д. министър на отбраната от полунощ в неделя и после, във вторник, да замине на среща на министрите на отбраната от НАТО. На нея ще бъде важно Еспър да убеди съюзниците, че сега той е начело и че американското ръководство по националната сигурност е стабилно и способно да взема решения, изправено пред засилващи се заплахи от Иран, на фона на въпроси от един предпазлив Конгрес. Междувременно в Пентагона юристи обсъждат как да бъде преведен Еспер през очертаващите се трудни правни процедури и утвърждаване от Конгреса. Служители по отбраната казаха вчера, че засега още нямат ясна представа как ще се продължи по-нататък. Ключовият проблем е, че Тръмп никога не е издигал официално кандидатурата на Шанахан за министър на отбраната. Той обяви, че възнамерява да го направи, но минаваха месеци, а това така и не се случи. Служители многократно казваха, че проверката се проточва. В понеделник Шанахан се оттегли, като каза, че иска да пощади семейството си, след като станаха известни подробности за домашни проблеми, свързани с трудния му развод преди почти 10 години. Тръмп веднага определи Еспър за нов и.д. министър, но поради ограничения, съдържащи се в съдебни решения и законодателство, уреждащо начина на попълване на свободни длъжности на високо ниво, той ще може да служи в това временно качество само около шест седмици. Законът забранява Еспър да бъде издигнат като кандидат за поста, докато същевременно е и.д. министър. Ако бъде номиниран, той ще трябва да се оттегли и да поеме друга длъжност, докато Сенатът гласува кандидатурата му. А всеки, избран да заеме поста временно, дори за кратко време, докато трае процесът на утвърждаване, ще има ограничена власт и няма да разполага с всички правомощия за вземане на решения, от които един министър на отбраната се нуждае, когато страната му е във война в няколко държави и провежда големи военни операции в десетки други. Обикновено висшите ръководители могат да бъдат \"изпълняващи длъжността\" за 210 дни, но тъй като Шанахан никога не е бил номиниран, времето на Еспър е започнало да тече на 1 януари, когато подаде оставка предишният министър на отбраната Джим Матис. Това би принудило Еспър да спре да изпълнява временната си роля до 30 юли. Проблемът се усложнява от това, че дори ако иска да номинира Еспър, Тръмп ще трябва да предложи някой, който да заеме поста, също като изпълняващ длъжността, за неопределен срок. Тъй като Тръмп никога не е номинирал някой, който да замени Шанахан на предишния му пост като заместник-министър на отбраната, няма никой, който бързо да започне да действа като и.д. министър по време на процеса на утвърждаване. Законодателите изразяват първоначална подкрепа за Еспър, който е добре познат в Конгреса и по-рано е работил като законодателен сътрудник в комисии, но не е сигурно, че той ще бъде бързо одобрен. Като бивш висш служител в отбранителната компания \"Рейтиън\" Еспър може да се наложи да поиска да бъде изключен от решения, свързани с нея. А това може да включва деликатни преговори на високо равнище с Турция за решението й да купи руска система за противоракетна отбрана и ответното предложение на Америка за произведено от \"Рейтиън\" оръжие земя-въздух \"Пейтриът\". Законодателите също така изразяват раздразнение от големия брой изпълняващи длъжността висши служители в правителството на Тръмп. При управлението на Тръмп най-малко 22 от 42 души на висши правителствени постове, т.е. малко над половината, са изпълняващи длъжността. За разлика от това, според данни, събрани от преподавателката по политология в Йейлския университет Кристина Кинан, от 1977 г. до средата на април тази година - от управлението на президента Джими Картър до първата половина от президентството на Тръмп, 266 души са заемали правителствени постове. От тях 79 са били изпълняващи длъжността, т.е. трима от всеки десет. Тръмп казва, че обича да определя и.д. служители. През януари той заяви пред репортери: \"Това ми дава по-голяма гъвкавост.\" Тази практика позволява на Тръмп бързо, макар и временно, да поставя съюзници на важни позиции, като същевременно заобикаля процеса на утвърждаване от Сената, който може да бъде рискован, при положение че републиканците имат съвсем малко мнозинство в камарата - 53 на 47 места. Но друго обяснение е, че при управлението на Тръмп процесът на попълване на длъжностите е бавен и пълен с погрешни стъпки. Според непартийната организация \"Партньорство за обществена служба\", която проучва начини за подобряване на ефективността на управлението, досега Тръмп е оттеглил 63 кандидати - двойно повече от общо 31, които Обама беше оттеглил до този момент от своя първи мандат. Той също така реши да не издига някои кандидати, след като разбра, че контролираният от Републиканската партия Сенат би ги отхвърлил, включително двама евентуални кандидати за Управлението за федерален резерв: бизнесмена Херман Кейн и консервативния коментатор Стивън Мур. Освен това 568-те кандидатури, предложени от Тръмп през първaта му година като президент, са били с над 100 по-малко от предложените от Обама за същия период, показват данни на организацията \"Партньорство за обществена служба\". (БТА)", "date": "2019.06.21", "title": "Пентагонът - без началник, а САЩ са изправени пред много глобални заплахи"}
{"url": "https://www.24chasa.bg/novini/article/7517617", "text": "Софийският апелативен съд (САС) прекрати делото за конфискация срещу Христо Бисеров и семейството му, след като прие, че гласуваните от парламента спешни законодателни промени, с които изрично се регламентира, че гражданската конфискация не е обвързана с наказателното дело, противоречат на правото на Европейския съюз (ЕС), съобщи  . Председателят на САС Даниела Дончева е председател на състава и докладчик по делото срещу Бисеров, съпругата му Мария и доведения му син Ивайло Главинков. В определението си тя пише, че промяната в Закона за противодействие на корупцията и отнемане на незаконно придобитото имущество (ЗПКОНПИ) (според която дори подсъдимият да е оправдан за престъпление или делото срещу него да е прекратено, това не е пречка за производството по конфискация) от 3 януари 2019 г. ясно и недвусмислено противоречи на Директива 2014/42/ЕС за обезпечаване и конфискация на средства и облаги от престъпна дейност в Европейския съюз, съобщава Лекс. Затова съдът е решил да приложи директно директивата, която има преимущество пред националното право, а в нея се казва, че „конфискация означава окончателно отнемане на имущество, постановено от съд във връзка с престъпление“. В случая с Бисеров пък престъпление няма, тъй като беше оправдан за данъчни и валутни престъпления, а обвиненията в пране на пари отпаднаха още преди края на делото. В определението на съда се казва, че приетата от депутатите разпоредба не транспонира правилно Директивата, нито съответства на духа, принципите и минималните стандарти, заложени в нея. До спешните промени в закона за конфискация се стигна след тълкувателно решение по дело №4/2016 г. на Гражданската колегия на Върховния касационен съд (ВКС), с него върховните съдии най-общо приеха, че конфискацията е недопустима след прекратяване на наказателното производство. И в мнозинството си също се позоваха на Директива 2014/42/ЕС. След тълкувателното решение на ВКС, Софийският градски съд (СГС) се съобрази с него и прекрати делото за конфискация на имущество за близо 2 млн. лева срещу Бисерови. За да не бъдат прекратени още около 20 такива дела, депутатите спешно промениха закона, но според тълкуването на апелативния съд по делото на Бисеров, това няма никакво значение. Освен това апелативният съд осъжда КПКОНПИ да плати на Бисерови и разноски за 51 900 лева, които първата инстанция е отказала.", "date": "2019.06.21", "title": "Апелативният съд прекрати делото за конфискация срещу Бисеров"}
{"url": "https://www.24chasa.bg/novini/article/7517658", "text": "Брюксел не пожела да облече своя символ Манекен Пис в костюм на поп иконата Майкъл Джексън по повод 10-годишната от смъртта му, която се навършва на 25 юни, съобщиха днес местните власти, цитирани от АФП, предаде  . Решението идва в светлината на новия документален филм „Да напуснеш Невърленд“, който възобнови обвиненията към певеца в педофилия. „Градският съвет на Брюксел не е безразличен към филма и предпочете да заеме предпазлива позиция“, заяви негов говорител. Прочутият Манекен Пис, известен и като Пикаещото момченце, бива преобличано около 130 пъти годишно в различни костюми, често дарявани от различни организации или посолства, за отбелязване на специални събития или дати. Инициативата за почитане на Майкъл Джексън в годишнината от смъртта му бе дошла от белгийски фен клуб.", "date": "2019.06.21", "title": "Брюксел не пожела да облече Манекен Пис като Майкъл Джексън"}
{"url": "https://www.24chasa.bg/novini/article/7517632", "text": "В момент на нарастващо напрежение, след като САЩ се оттеглиха от ядрената сделка с Иран, Турция анализира ситуацията, заяви днес турският външен министър, цитиран от Анадолската агенция. Ние оценяваме процеса след оттеглянето на САЩ от ядреното споразумение с европейците и Иран, заяви Мевлют Чавушоглу пред репортери, след като се срещна с иранския си колега Мохамад Джавад Зариф в Исфахан, на 340 км от Техеран, предаде БТА. Чавушоглу заяви, че имал възможност да обсъди регионални въпроси със Зариф. Те са разгледали какво може да бъде направено относно санкциите на САЩ след тяхното оттегляне от споразумението. Напрежението между САЩ и Иран нарасна след май 2018 г., когато Вашингтон се оттегли едностранно от ядреното споразумение, сключено през 2015 г. Оттогава САЩ оказват натиск върху Иран за предоговаряне на пакта, като наложиха санкции върху износа на ирански суров петрол - нещо, срещу което редица страни се противопоставиха, включително Турция, отбелязва Анадолската агенция. Чавушоглу и Зариф обсъдиха също двустранната търговия и възможността да използват национални валути вместо долара за търговия, както и подписаха план за сътрудничеството в двустранните, регионалните и международните отношения. Според Чавушоглу двамата дипломати ще се срещат отсега нататък на всеки шест месеца за консултации. Чавушоглу пристигна в Исфахан вчера по покана на Зариф.", "date": "2019.06.21", "title": "Чавушоглу: Анализираме ситуацията около напрежението между САЩ и Иран"}
{"url": "https://www.24chasa.bg/novini/article/7517663", "text": "Окончателно, с решение на ВКС, осъдиха по повдигнатите от Окръжна прокуратура – Ловеч обвинения, извършителите на грабеж, придружен с убийство на възрастен мъж в с. Български извор. Касае се за бизнесмена Иван Масърлиев, който по жесток начин се прости с живота си на 19 декември 2016 г. Обвинението срещу Радко Б., Мирослав Е. и Божидар Г. е за това, че в съучастие, взломявайки метална каса в дома на Масърлиев, на 80 г., му задигнали 25 000 лева и златни накити - всичко на обща стойност 33 440 лв. Грабежът завършил с убийството на възрастния мъж. По отношение на Радко Б. деянието е извършено при условията на опасен рецидив, пише в обвинителния акт на Окръжна прокуратура-Ловеч. За извършеното деяние Радко Б. ще изтърпи присъда от 25 години лишаване от свобода при строг режим. Наказанията на Божидар Г. и на Мирослав Е. са по 13 години лишаване от свобода при строг режим. Тримата ще трябва да заплатят солидарно на гражданските ищци, в случая съпругата и дъщерята на убития, 33 400 лв. имуществени вреди и 300 000 лв. за неимуществени. Как се стигнало до зверството? Радко знаел, че Масърлиев като собственик на хранителен магазин в Български извор, е заможен и разполага с пари, които държал в метална каса в дома си. Даже заради славата му на паралия, на три пъти пробвали да го оберат. Радко не се затруднил много да убеди Мирослав и Божидар да се пробват за четвърти път и да ошушкат възрастния мъж. Във фаталния ден тръгнали с кола от София и спрели в селото. Слезли и предвидливо взели от багажника щанги. Така подготвени влезли през незаключената врата в къщата на Иван. Заварили го да седи на стол и да гледа телевизия. Циганите хванали ръцете му и ги извили зад кръста, съборили го на пода, а след това здраво го овързали. След като така си подсигурили спокойствие за \"работа\" Радко и Божидар започнали тараш в търсене на ключ за касата. Обърнали всичко, но не намерили. През това време, за да не бездейства Мирослав започнал да млати безпомощния старец, като му рекъл: \"Това ще ти е последната вечер\", а с ръка запушил устата му, за да не вика. Междувременно двамата бандити успели да отворят касата и да я опразнят. А Мирослав просто излязъл от другата стая и заявил: \"Човекът умря\". Сетне, оставяйки труп след себе си, триото напуснало къщата с плячката си и отпътувало към София. Малко след това съпругата на Масърлиев Таня се прибрала от работа и го намерила мъртъв. След разглеждане на делото от три съдебни инстанции, извършителите са признати за виновни и са осъдени по повдигнатите им от прокуратурата обвинения. По искане на прокуратура спрямо тримата са взети мерки за неотклонение „задържане под стража“.", "date": "2019.06.21", "title": "Окончателно: Осъдиха трима за грабеж и убийството на бизнесмен в с. Български извор"}
{"url": "https://www.24chasa.bg/novini/article/7517676", "text": "КЕВР следи сделката за закупуване на активите на ЧЕЗ от \"Еврохолд\" и ако се стигне до такава, ще извърши проверка. Това увери Иван Иванов, председател на Комисията по енергийно и водно регулиране (КЕВР). Иванов участва в заседание на парламентарната комисия по енергетика, на което се обсъдиха промени в Закона за енергетиката, регламентиращи либерализацията на пазара на природен газ, съобщи БТА. В заседанието участва заместник-директорът на Генерална дирекция \"Енергетика\" в ЕК Клаус Дитер Борхард. Иванов каза, че ако се наложи проверка от страна на КЕВР, регулаторът ще изпълни закона. \"В момента ние следим това, което се случва в сделката между ЧЕЗ и \"Еврохолд\" и ако се мине през всички останали институции, които трябва да дадат разрешение, накрая се произнася КЕВР. Ние ще изпълним закона, такъв какъвто е\", коментира Иванов. По думите му, все още не са ясни критериите, по които КЕВР ще извърши проверката, тъй като институциите, които е трябвало да подготвят такива, не са го направили. \"В крайна сметка, ако се стигне до нас, ние сами ще се постараем да създадем обективните критерии. Надявам се действително, ако се стигне до тази проверка, да бъдем подпомогнати в изработването им\", каза Иван Иванов. Министърът на енергетиката Теменужка Петкова заяви пред медиите, че няма да бъде направено нищо, което да нанесе вреда или да постави под риск енергийната сигурност на страната и българските потребители. Тя каза, че не е имала срещи нито с \"Инерком\", нито с новия купувач. \"Както винаги съм пояснявала, това е сделка, която се реализира по реда на чешкото законодателство, нашето правителство няма касателство към този въпрос. За нас е важно да бъде гарантирана сигурността на електроенергийната система на страната\", коментира министър Петкова. Тя припомни, че всеки потенциален купувач на активите на ЧЕЗ ще премине през оценка от Комисията за защита от конкуренция /КЗК/, Комисията за финансов надзор /КФН/ и българския енергиен регулатор - КЕВР.", "date": "2019.06.21", "title": "КЕВР има готовност да провери сделката за купуване на активите на ЧЕЗ"}
{"url": "https://www.24chasa.bg/novini/article/7517973", "text": "Бившият шеф на Държавната агенция за българите в чужбина (ДАБЧ) Петър Харалампиев излезе преди броени минути от ареста срещу парична гаранция от 100 000 лева, предаде  Решението за освобождаването на Харалампиев е на Апелативния спецсъд, който прецени, че трябва да се измени мярката му за неотклонение от ''задържане под стража'' към ''парична гаранция''. В края на октомври 2018 година Харалампиев бе арестуван след разследване на корупционна схема за незаконно издаване на удостоверение за българско гражданство. След броени дни срокът за задържане изтича и Харалампиев няма как да бъде държан повече в ареста, а напредък в обвинението срещу него очевидно няма. Медията ни беше единствена на място, а Петър Харалампиев откликна на молбата ни за коментар относно своето излизане от ареста. ФАКТИ попита Петър Харалампиев как се чувства след осем месеца прекарани в ареста, а той отговори по следния начин: ''С много висок и бодър дух съм, защото това, което не ме убива, ме прави по-силен. Аз вярвам в справедливостта, тя ще възтържествува, защото аз съм човек с достойнство, с отговорност и с огромна неизмерна любов към всички българи в България и в целия свят. Животът продължава, борбата за България и българското продължава, само напред и нагоре'', заяви Петър Харалампиев на излизане от ареста. ''Искам да благодаря на всички мои приятели, на всички верни съратници и български патриоти, които събраха парите за моята гаранция. Искрени благодарности за тях, напред и нагоре. Оттук насетне аз продължавам моята борба за българщината и за България, както съм възпитаван от моите дядовци и баща ми'', завърши изказването си Петър Харалампиев.", "date": "2019.06.21", "title": "Петър Харалампиев излезе от ареста"}
{"url": "https://www.24chasa.bg/novini/article/7517975", "text": "Министърът на здравеопазването Кирил Ананиев ще посети следващата седмица областните болници, където ще представи на директорите на лечебните заведения новата Методика за образуване на разходите за персонал и работните заплати, която екипът на министерството разработи. Това съобщиха от пресслужбата на Министерството на здравеопазването. Министър Ананиев ще провери на място как се разпределят и разходват всички средства, които Министерският съвет, МЗ и НЗОК допълнително предоставиха през последните месеци на лечебните заведения за извършена медицинска дейност. Допълнителните средства трябва да бъдат насочени приоритетно за разходи за персонал в лечебните заведения. На 28 юни министър Ананиев ще бъде гост на Годишната среща на Националното сдружение на общините, на която ще бъде обсъдено състоянието на общинските болници в страната, както и възможните решения за оказването на по-качествена здравна грижа за населението.", "date": "2019.06.21", "title": "Ананиев представя в областните болници новата методика за образуване на заплатите"}
{"url": "https://www.24chasa.bg/novini/article/7517984", "text": "Българският премиер Бойко Борисов предупреди кандидатката за членство в Европейския съюз Северна Македония да не използва „антибългарска риторика“ и да не представя българската история като своя и подчерта, че това „трябва да спре“, пише базираният в Брюксел европейски портал EurActiv. Медията отбелязва, че Скопие е понесло тежък удар, когато европейските министри не са постигнали консенсус за започване на присъединителни преговори на 18 юни, въпреки че Македония постигна исторически договор с Гърция за името на бившата югорепублика, предава \" \". Изданието припомня, че България е силен поддръжник на европейската интеграция на Западните Балкани, включително на своята югозападна съседка. Но публикациите в медиите през последните седмици са разкрили различните им интерпретации на новата история. „България, чиято държавност е създадена през VII век, смята, че бившата югославска република, която е известна под името Македония едва след края на Втората световна война, краде епизоди от българската средновековна и по-нова история“, обяснява порталът. В ексклузивно интервю за EURACTIV новият президент на Северна Македония Стево Пендаровски предупреди за нарастващия потенциал за напрежение с България, свързан главно с работата на съвместна комисия, която се занимава с общата история на двете страни. Медията припомня, че Скопие и София сключиха споразумение за добросъседски отношения и се споразумяха да създадат съвместна комисия, която да работи по спорни въпроси като история, език или етническа принадлежност. Медията посочва, че тази комисия е постигнала малък напредък, а опозицията в България критикува Борисов, че е прекалено мек със съседната страна. „Българите започнаха да се оплакват в Брюксел за работата на комисията, като се оплакват, че няма резултати ... Неформално, те казват, че ако няма резултати, „ще ви блокираме“, каза Пендаровски в интервюто. Помолен от EURACTIV да коментира липсата на консенсус за започване на присъединителни преговори със Северна Македония, Борисов заяви: „Те все още трябва да подобрят много неща. Не ме разбирайте погрешно, но докато спорят за Гоце Делчев, дали той е българин и македонец, докато това дребнотемие продължава, за героите, които са се борили както за България, така и за Македония, за земята, където са се родили и нашите най-добри песни са свързани с това. Докато това е тяхна тема и (българската) опозиция ме пита какво прави двустранната комисия, по-добре е те да пораснат. Не ме разбирайте погрешно“. „Гоце Делчев (1872-1903) е български революционер на територията на днешната Северна Македония, която по онова време все още е била част от Османската империя. В Северна Македония той също се възприема като национален герой и македонец“, пише брюкселското издание. Директорът на Северно-македонския институт за национална история и ръководител на екипа на страната му в двустранната комисия по история, език и етническа принадлежност Драги Георгиев наскоро каза, че Северна Македония никога няма да признае Гоце Делчев за българин, припомня EURACTIV, като посочва, че България приема такива изявления като екстремистки и нападателни. Президентът Пендаровски намекна и в интервюто, че признаването на Делчев като българин е червена линия, която Скопие може да не е готово да пресече. Борисов беше попитан дали отлагането на началото на преговорите за присъединяване със Северна Македония ще засили антиевропейските и антизападните сили в съседната страна. Той отговори: „Необходимо ни е време комисията (комисията по история, език и етническа принадлежност съгласно двустранното споразумение) да приключи работата си. Те [Скопие] могат да кажат, че \"България ни спира\" или \"България прави пречки\", но не мога да позволя това [да продължи]. България направи всичко и те се качиха на небето. Сега те трябва да правят компромиси в комисията. А антибългарската реторика трябва да спре“.", "date": "2019.06.21", "title": "EurActiv: Борисов предупреди Скопие да не използва антибългарска риторика"}
{"url": "https://www.24chasa.bg/novini/article/7517989", "text": "За два часа в участък от пътя София - Варна в Търговищко са установени 110 нарушения на скоростните режими. Специализираната полицейска операция за подобряване на безопасността на движението продължава, съобщиха от Областната дирекция /ОД/ на МВР. В хода й екипи на сектор \"Пътна полиция\" и на служители от \"Охранителна полиция\" извършват ежедневни проверки по пътищата на областта. Контролните точки са определени след предварително извършен анализ на пътния травматизъм и са предимно в участъци с интензивен автомобилен трафик и в места с концентрация на пътни инциденти. Вчера за времето от 15 до 17 часа с автоматизирано техническо средство(лазерна тринога) в участък от главния път са установени 110 нарушения на скоростните режими от водачи на МПС. От началото на операцията на 18 юни до тази сутрин по пътищата на общината са констатирани 24 случая на неправилно изпреварване, за което са наложени глоби по фиш. Установени са и 8 случая на неизползване на обезопасителни колани, обезопасителни системи за превозване на деца и предпазни каски от мотоциклетисти. Регистрирани са 7 случая на неправилно пресичане на пешеходна пътека от страна на пешеходци. Временно е отнето свидетелството за управление на един водач, заради незаплатени глоби. Установен е един случай на управление от неправоспособен водач, за което му е съставен акт за установяване на административно нарушение. Със заповед за прилагане на принудителна административна мярка на друг водач временно е отнето свидетелството за управление, поради негов отказ да бъде изпробван за евентуално наличие на алкохол в издишания от него въздух. Ще му бъде наложено административно наказание - глоба и временно лишаване от правоуправление.", "date": "2019.06.21", "title": "110 нарушения за два часа в участък от пътя София - Варна в Търговищко"}
{"url": "https://www.24chasa.bg/novini/article/7518038", "text": "Румънският президент Клаус Йоханис заяви днес в Брюксел, че румънското председателство на Съвета на ЕС е завършило 90 законодателни досиета и допълни, че мнозина са били изненадани, защото са очаквали мандатът на Румъния да бъде посредствен, предаде агенция Аджерпрес, цитирана от БТА.  \"Не зная дали е добре да говорим за наследство, не можем да създадем наследство за шест месеца, но може да се свърши добра работа. (...) Малцина имаха големи очаквания, когато започнахме председателството, мнозина очакваха да бъдем посредствени (...). Румънското председателство приключи 90 досиета, което показва не само интензитета и количеството на нашата работа, но и качеството, защото сме добри партньори, преговарящи и институции с високи стандарти, а румънският екип постигна нещо неочаквано\", заяви Клаус Йоханис в отговор на въпрос на съвместна пресконференция с председателя на Европейския съвет Доналд Туск и с председателя на Европейската комисия Жан-Клод Юнкер. Йоханис допълни, че румънското председателство е било изненадващо, защото са били постигнати много по-добри резултати отколкото са очаквали всички. Румънският президент представи резултатите, постигнати по време на румънското председателство на Съвета на ЕС. Йоханис открои Стратегическия дневен ред на ЕС за следващия петгодишен период, одобрените законодателни инициативи, които касаят Банковия съюз, подобренията в сферата на труда и социалните права, задълбочаването на единния пазар, консолидацията на дигитална Европа и други. Румънският президент изрази обаче съжаление, че не е бил постигнат консенсус за нулеви въглеродни емисии до 2050 г. Йоханис каза още, че по негово искане лидерите на ЕС са включили Република Молдова в текста на заключенията от срещата. Румънският президент благодари на Доналд Туск и Жан-Клод Юнкер за оценките, които дадоха на румънското председателство на ЕС, като посочи, че това е много важно за Букурещ, защото страната е била за първи път председател на съюза.", "date": "2019.06.21", "title": "Румънският президент: Европредседателството \nпостигна много по-добри резултати, отколкото очакваха всички"}
{"url": "https://www.24chasa.bg/novini/article/7518057", "text": "Съветът за електронни медии обяви кои са допуснатите за изслушване кандидати за генерални директори на обществените радио и телевизия, съобщи  До следващия етап от конкурса, на който кандидатите ще представят своите концепции, са допуснати петима кандидати за генерален директор на Българското национално радио (БНР) и шестима за Българската национална телевизия (БНТ). Изслушването на концепциите на кандидатите за генерален директор на БНР ще се проведе на 26 и 27 юни. Това са Светослав Костов, Митко Димитров, Валери Тодоров, Даниела Манолова и сегашният генерален директор на общественото радио Александър Велев. На предишния етап от конкурса заради липсата на изисквания по закон трудов стаж отпадна Анета Милкова. Изборът на генерален директор на БНР се очаква на 28 юни Решението за одобрените за изслушване кандидати председателят на СЕМ София Владимирова мотивира така: \"Те притежават професионална, управленска и организационна компетентност. В техните концепции намирам позициите, необходими за избора на генерален директор на БНР\". С подобни мотиви СЕМ одобри и допускането до изслушване на 3 и 4 юли на шестимата кандидати за генерален директор на БНТ. Това са Сашо Йовков, Никола Тодоров, Явор Симов, Сашо Диков, Емил Кошлуков и Стоил Рошкев. Кандидатурата на Радостслав Главчев бе отхвърлена, тъй като предложената от него концепция не отговаря на изискванията на СЕМ. Изборът на генерален директор на обществената телевизия ще бъде на 5 юли.", "date": "2019.06.21", "title": "Отхвърлиха вечния кандидат за шеф на БНТ Радостслав Главчев"}
{"url": "https://www.24chasa.bg/novini/article/7518056", "text": "Най-малко 30 души загинаха в индонезийската провинция Северна Суматра при пожар в къща, в която се помещавала и фабрика за кибрит, предадоха Асошиейтед прес и Франс прес, цитирайки местните власти за борба с бедствията. Сред загиналите има най-малко три деца. Много от жертвите са обгорени до такава степен, че не могат да бъдат разпознати, посочва БТА. Пожарът е угасен, но причините за възникването му още не са ясни. Пожарите в Индонезия са чести поради неспазване на нормите за противопожарна безопасност. Най-малко 46 души загинаха и десетки бяха ранени през 2017 г. при пожар във фабрика за фойерверки.", "date": "2019.06.21", "title": "Най-малко 30 души загинаха при пожар в Индонезия (Видео)"}
{"url": "https://www.24chasa.bg/novini/article/7518066", "text": "Иран \"трябва да отговори на дипломацията с дипломация, а не със сила\", заяви днес специалният пратеник на САЩ за Иран Брайън Хук по време на визита в Саудитска Арабия, която е съюзник на Вашингтон и голям съперник на Техеран, предаде Франс прес. След среща със саудитски високопоставени представители във военновъздушната база в Ал Хардж, на стотина километра южно от Рияд, Хук обвини Иран пред журналисти, че \"е отговорен за нагнетяването на напрежение в региона\". \"Те продължават да отхвърлят нашите опити за преговори\", каза пратеникът на администрацията на американския президент Доналд Тръмп. \"Президентът Тръмп и държавният секретар Майк Помпейо дадоха ясно да се разбере: отворени сме за диалог\", добави Хук. \"Иран отговори, отблъсквайки ръката, подадена дипломатично от японския премиер Шиндзо Абе, а после нападна японски кораб\", посочи Хук. \"Нашата дипломация не дава на Иран право да отговаря с военна сила\", изтъкна дипломатът, уверявайки, че продължаващата американска кампания \"на максимален натиск върху Иран дава плодове\", предава БТА. Напрежението между САЩ и Иран не спира да се покачва, откакто американският президент реши през май 2018 г. да оттегли едностранно страната си от международното споразумение за иранската ядрена програма, сключено през 2015 г. във Виена, и да възстанови тежките санкции срещу Техеран. През последните седмици тонът на взаимните нападки се повиши допълнително след нападенията срещу петролни танкери в региона на Персийския залив, за които САЩ обвиняват Иран, а той отрича. Иранска ракета \"земя-въздух\" вчера свали американски дрон над Оманско море. Иран твърди, че летателният апарат е бил навлязъл в неговото въздушно пространство, докато Вашингтон уверява, че дронът е бил в международно въздушно пространство. Преди посещението си в базата в Ал Хардж Хук се срещна днес и с Халед бин Салман - саудитският зам.-министър на отбраната. След срещата Бин Салман заяви в поредица туитове, че е \"потвърдил подкрепата на кралството за американската кампания на максимален натиск срещу Иран\". Саудитска Арабия се намесва с военна сила в съседен Йемен в подкрепа на проправителствените сили срещу бунтовниците хуси, поддържани политически от Иран.", "date": "2019.06.21", "title": "Вашингтон: Иран трябва да отговори на дипломацията дипломатически, не с военна сила"}
