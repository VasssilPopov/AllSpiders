{"url": "https://www.24chasa.bg/novini/article/7578223", "text": "Агенцията по вписванията вписа в Търговския регистър в четвъртък новите шефове на БЕХ. Изпълнителен директор на държавната енергетика е Жаклен Коен, който преди избора му бе шеф на борда на директорите на АЕЦ “Козлодуй”. За председател на съвета на директорите е избран Андон Андонов, който е шеф на “Мини Марица-изток” и третият е изпълнителният директор на ТЕЦ “Марица-изток 2” Живко Динчев. Както в. “24 часа” писа, с решение на министъра на енергетиката Теменужка Петкова от 19 юли бе сменен целият борд на директорите с мотив изтичане на мандата им. Освободени бяха изпълнителният директор Петьо Иванов, председателят на борда Петър Илиев и третият - Живко Динчев. Петкова го назначи и в новия съвет на директорите. След вписването им в търговския регистър тримата нови членове на борда, както и изпълнителният директор влизат в своите функции.", "date": "2019.07.26", "title": "Вписаха борда на БЕХ, Жаклен Коен е новият шеф"}
{"url": "https://www.24chasa.bg/novini/article/7578306", "text": "Президентът Румен Радев ще се срещне с представители на водещи китайски компании, участващи в реализацията на инициативата „Един пояс, Един път“, съобщиха от прессекретариата на президента. Срещата ще е на 29 юли, понеделник, от 13.00 часа на „Дондуков“ 2 .                                                                                                                                                                                                                                                                                                                       ", "date": "2019.07.26", "title": "Радев се среща с представители на китайски компании по линия \"Един пояс, Един път\""}
{"url": "https://www.24chasa.bg/novini/article/7578309", "text": "Италианското правителство иска другите държави от ЕС да се ангажират с приемането на около 135 спасени снощи мигранти, преди да им позволи да слязат по бреговете на Италия, предаде ДПА, цитирана от БТА. Преди Италия да получи \"официален отговор\" от Европейската комисия, корабът няма да има достъп до нито една точка на италианския бряг, за да стовари мигрантите, казаха източници от италианското министерство на вътрешните работи. Вчера мигрантите първо бяха спасени от италиански рибарски плавателен съд на около 90 км от бреговете на Малта и след това бяха прехвърлени на кораб на италианската гранична полиция. Вътрешният министър и вицепремиер на Италия Матео Салвини често заплашва да държи мигрантите в открито море като начин да притиска европейските си партньори да се съгласят на споразумения за споделяне на бремето, отбелязва ДПА. Този въпрос отдавна предизвиква търкания между европейските столици. Поредните опити за решаването му през последните няколко седмици останаха безплодни. Салвини обикновено отказва на кораби на благотворителни организации да оставят мигранти на брега . Доста необичайно е за него да прилага същата тактика по отношение на италианско полицейско подразделение, отбелязва ДПА.", "date": "2019.07.26", "title": "Италия иска разпределяне в други държави от ЕС на 135 мигранти, спасени снощи"}
{"url": "https://www.24chasa.bg/novini/article/7578328", "text": "Териториалното поделение \"Държавно горско стопанство Бяла\" откри горещ телефон за сигнали, свързани с болестта Африканската чума по свинете. Това съобщиха от областната администрация в Русе, цитирани от БТА. На телефон 0877936443 дежурни служители приемат обаждания от граждани с цел бърза и адекватна намеса след всеки получен сигнал. Ден по-рано Държавното ловно стопанство \"Дунав\" - Русе, също пусна горещ телефон във връзка с предприетите мерки за борба и ограничаване на болестта. Сигнали се приемат денонощно на телефон 0886841742.", "date": "2019.07.26", "title": "Горско стопанство откри горещ телефон за сигнали, свързани с чумата по прасетата"}
{"url": "https://www.24chasa.bg/novini/article/7578326", "text": "Кубинската римокатолическа църква съобщи за кончината на 83-годишна възраст на бившия архиепископ на Хавана кардинал Хайме Лукас Ортега и Аламино, помогнал за организирането на първото папско посещение в комунистическа Куба, предаде Асошиейтед прес, цитирана от БТА. Ортега беше също посредникът, съдействал за началото на диалог между Куба и САЩ, в резултат на който през 2014 г. отношенията между двете страни бяха възстановени. Целият процес се задейства, след като президентите Раул Кастро и Барак Обама бяха потърсили тайно помощта на папа Франциск. През ноември 1994 г. Ортега беше ръкоположен от папа Йоан-Павел Втори като първия кардинал на Куба от повече от 30 години и втори в нейната история. През 1992 г. кубинското правителство премахна от конституцията определението за държавата като атеистична и започна постепенно затопляне в отношенията между църквата и държавата. Кулминация на този процес беше папската визита през 1998 г., при която правителството разреши някои религиозни прояви под открито небе.", "date": "2019.07.26", "title": "Почина бившият архиепископ на Хавана, организирал първото папско посещение в Куба"}
{"url": "https://www.24chasa.bg/novini/article/7578348", "text": "В събота от 8 ч. до 12 ч. ще бъде ограничено движението на автомобили над 3,5 тона по път I-5 Габрово – Шипка във връзка с провеждането на събора в местността „Историческа поляна“ на връх Бузлуджа, съобщиха от пресцентъра на АПИ. Ограничението е за участъка от път I-5 от км 155+197 /пътно кръстовище с общинския път за кв. Етъра/ до км 184+100 /участъка гр. Габрово – гр. Шипка/ и по панорамния път III-5005 между връх Шипка и връх Бузлуджа от км 0+000 до км 12+213. Алтернативният маршрут за движение на МПС над 3,5 т е през Прохода на Републиката - път II-55 Велико Търново - Гурково. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2019.07.26", "title": "Ограничават движението на камиони по пътя  Габрово - Шипка заради събора на Бузлуджа"}
{"url": "https://www.24chasa.bg/novini/article/7578347", "text": "Съединените щати искат Турция да не активира системите С-400, които купи от Русия, заяви държавният секретар Майк Помпейо, цитиран от Анадолската агенция и БТА. \"Може да последват още санкции, но честно казано, това, което наистина бихме искали, е С-400 да не бъдат въведени в експлоатация\", каза Помпейо в интервю за Блумбърг. \"Това е нашата цел\", добави той. Същото каза и високопоставен сенатор от САЩ, който по молба на американския президент Доналд Тръмп се е обадил по телефона на турския външен министър Мевлют Чавушоглу тази седмица, съобщава още Анадолската агенция. Като \"морков\" за Анкара в разговора в сряда сенаторът републиканец Линдзи Греъм е заявил готовността на САЩ да бъдат стартирани преговори за свободна търговия. Това е съобщил самият сенатор пред изданието Дифенс уан. Греъм е посочил още, че смята, че ако турците не активират С-400, няма да е нужно да бъдат налагани санкции. \"Моята надежда е да убедим Турция да не активира системата, защото тя е толкова пагубна за отношенията\", е казал сенаторът.", "date": "2019.07.26", "title": "САЩ се опитват да убедят Турция да не активира C-400"}
{"url": "https://www.24chasa.bg/novini/article/7578376", "text": "Собственикът на фирмата за киберсигурност „ТАД груп“Иван Тодоров е бил член и учредител на ПП ГЕРБ от 2008 г. от район „Приморски“ в град Варна, съобщиха от пресцентъра на ГЕРБ. От 2010 г. обаче Тодоров не е заплащал членския си внос и поради тази причина в съответствие с устава на ПП ГЕРБ - членството му в партията е прекратено. ПП ГЕРБ има над 96 000 членове в цялата страна. В тази връзка от ПП ГЕРБ призовават да не се правят спекулации с членството в партията, което е доброволен акт.", "date": "2019.07.26", "title": "Членството на собственика на \"ТАД груп\" в ГЕРБ е прекратено от 2010 г."}
{"url": "https://www.24chasa.bg/novini/article/7578377", "text": "Италиански полицай беше прободен смъртоносно с нож в центъра на Рим, а заподозрян за престъплението е мигрант, съобщи днес службата на карабинерите, цитирана от ДПА и БТА. Трийсет и пет годишният Марио Черчиело Рега е бил нападнат снощи в централния квартал Прати, недалече от Ватикана от двама крадци, които му поискали 100 евро. В изявление на карабинерите се казва, че убиецът \"вероятно е африканец\". Вътрешният министър Матео Салвини написа в Туитър, че в столицата протича акция за арест на извършителя, когото нарече \"негодник\". \"Сигурен съм, че ще го заловят и че ще си плати сурово за това нападение с принудителен труд в затвора, докато е жив\", написа крайнодесният политик. В Италия няма законови разпоредби за принудителен труд в затворите, отбелязва ДПА. Карабинерите написаха във Фейсбук, че Черчиело Рега е бил женен от малко повече месец и изразиха \"дълбоката си скръб от загубата, засягаща (всички) 110 000 негови колеги.", "date": "2019.07.26", "title": "Мигрант уби с нож полицай в центъра на Рим"}
{"url": "https://www.24chasa.bg/novini/article/7578382", "text": "Конкуренцията за туристите от близки държави и субсидирането на туризма в тях е причина за спада на посещенията в курортите ни това лято. Това заяви министърът на туризма Николина Ангелкова в студиото на  Спадът в посещенията на курортите не е изненада за Ангелкова и Министерство на туризма.  \"Сезонът не е провален и никога не сме казвали, че очакваме да бъде провален. Още от началото на годината сме казали, че ни очаква един труден сезон.\" Според Ангелкова навсякъде по Черноморието е пълно с туристи. Въпреки това тя определи юни като много труден месец за българския туризъм. \"Очакваме между 3% и 6% спад в сравнение с миналата рекордна година\". Министърът на туризма каза, че спадът на туристи от пазари като Германия и Русия е бил очакван. Като причини за спада тя посочи конкуренцията в региона от държави като Турция, Тунис и Египет. \"Затова и от началото на годината ние анонсирахме, че работим в посока допълнителна мярка, свързана с нашата реклама, и най-вече насърчаване на организирания туризъм за крилата на сезона - юни, септември, май.\" Като основен проблем в сектора Ангелкова посочи кадрите. Затова преди две години е съставен съвет за кадрите в туризма. За персонала по курортите тя каза: \"Има и квалифициран, има и добре платен, има и такъв, който не отговаря на изискванията. Има от всичко. Затова са необходими тези усилия, защото секторът е на 100% частен.\" Ангелкова каза, че най-големият процент туристи, които идват в България, посещават страната ни с цел семеен туризъм. \"Когато Министерство на туризма беше създадено през 2014 година бе приета стратегия за туристическото райониране на България и разделянето на 9 района. За да може по някакъв начин да бъдат използвани европейски средства за развитие на сектора, едно от условията бе създаването на тези туристически райони.\" Така тя аргументира нуждата от разработване на Стратегията за развитие на туристическите райони. За високата цена на шезлонзите в някои курорти Ангелкова каза, че на сайта на Министерство на туризма са определени тези цени, а където има разминаване в договорите за концесиите, се пристъпва към неустойки, а ако нарушението е повторно - и към прекратяване на концесията.", "date": "2019.07.26", "title": "Николина Ангелкова: Конкуренцията е причина за спада в туризма"}
{"url": "https://www.24chasa.bg/novini/article/7578402", "text": "Сръбската полиция арестува 49-годишна жена от град Шабац по подозрения, че е отправила в туитър заплахи срещу децата на президента Александър Вучич, съобщи националната телевизия РТС. Жената е задържана от служители на отдела за борба с високотехнологичните престъпления на министерството на вътрешните работи за \"застрашаване на сигурността\". Вчера министърът на вътрешните работи Небойша Стефанович каза, че полицията чака отговор от туитър, въз основа на който ще има правни основания за обиск, събиране на доказателства и арест на заподозряната, уточни БТА. Вучич заяви днес, че зад заплахите срещу него и децата му в туитър не стои психическо разстройство, а \"политическа омраза заради това, че Сърбия напредва\". Заплахите са отправени в коментар по текст на профила на Вучич във връзка с китайски инвестиции в Смедерево.", "date": "2019.07.26", "title": "Сърбия арестува жена за заплахи срещу \nдецата на Вучич"}
{"url": "https://www.24chasa.bg/novini/article/7578394", "text": "Министър Младен Маринов беше на официално посещение в Черна Гора по покана на черногорския министър на вътрешните работи - Мевлудин Нуходжич. В българската делегация са още главният секретар на МВР главен комисар Ивайло Иванов, директорът на Главна дирекция \"Гранична полиция\" главен комисар Светлан Кичиков, посланика на България в Черна гора Меглена Плугчиева. Това съобщиха от Посолството на Република България в Черна гора. В рамките на посещението министър Маринов проведе среща със своя колега Нуходжич, като след работната среща подписаха Споразумение между Република България и Черна гора за сътрудничество при бедствия, кризи и извънредни ситуации. От черногорска страна бе изразена благодарност към България, както за голямата политическа подкрепа по време на успешното Българско председателство на Съвета на ЕС през 2018 г., така и за отличното оперативно сътрудничество до сега, като не бе пропусната и благодарността за ефективната помощ от страна на българската служба \"Противопожарна охрана\" при бедственото положение в Черна гора по време на горските пожари от 2017г. Министър Младенов се срещна и с Директора на Полицията на Черна гора, Веселин Вельович, като бяха обсъдени възможностите за задълбочаване на полицейското сътрудничеството особено в сферата на нелегалната миграция, борба с организираната престъпност и корупцията.", "date": "2019.07.26", "title": "България и Черна гора ще си сътрудничат при бедствия и кризи"}
{"url": "https://www.24chasa.bg/novini/article/7578408", "text": "Човекът, който е пострадал от побоя, нанесен му от американския рапър Ейсап Роки в шведската столица, е бил удрян и с бутилка, съобщава Асошиейтед прес. Агенцията цитира източници от шведското следствие, които са били представени пред съда. От петстотинте страници документи ставало видно, че Ейсап Роки и двама негови помощници са свалили пострадалия на земята и са го били, докато е бил паднал. Представени са снимки с нараняванията и прорезните рани на жертвата, идентифициран като Мустафа Джафари. Тримата мъже координирано и в съучастие са нападнали пострадалия на 30 юни в центъра на Стокхолм. Роки твърди, че е бил провокиран и е действал в условия на самозащита. Той е в следствения арест от 3 юли. Ако бъде признат за виновен, той може да получи присъда до 2 години затвор. Инцидентът започнал, когато бодигардовете на Ейсап Роки издърпали силно за врата Мустафа Джафари и тръгнали да го бият. \"Нямало е никаква причина да бъде употребено такова жестоко насилие над клиента ми, което по никакъв начин не е било провокирано\", заяви адвокатът на ищеца Магнус Стромберг.", "date": "2019.07.26", "title": "Рапарът Ейсап Роки и съучастници са удряли пострадалия с бутилка"}
{"url": "https://www.24chasa.bg/novini/article/7578432", "text": "2 нови вълни последваха хакерската атака срещу НАП. Сайтът “Биволь” започна да изпраща мейли до засегнатите от теча на данни хора с предварително написана жалба до Комисията за защита на личните данни. Тя е напълно готова, човек само трябва да сложи имената си, след което да я изпрати на комисията. Даден е и мейл адреса, на който да я прати. Така на практика се блокира работата на комисията, която не може да използва функционално мейл адреса си. Самите мейли бяха разпратени доста хитро. “Биволь” пусна търсачка дали присъстваме в теча от НАП. Направи го, преди приходната агенция да излезе със свое приложение за проверка. Хората масово проверяваха и въвеждаха данните си. Така те дават мейл адреса си, а на него получават писмото. В него има прикачени файлове - уж тези, в които са данните ни. “До 15 януари 2020 г. имате възможност да подадете жалба до КЗЛД, в която да опишете нарушението на GDPR и ЗЗЛД. За разглеждането на жалбата Ви от КЗЛД не се дължи такса. В случай че желаете да подадете такава жалба, можете да използвате информацията от нашата страница за конкретизиране на изложението до КЗЛД”, е част от текста на писмото. То завършва с готовата жалба. Атаката обаче има още едно измерение. Там “Внимание! Ако в резултатите Ви се появява файлът GAMON или друг файл, съдържащ данни за личната Ви карта, обмислете смяна на личните документи”, пише в писмото, макар от НАП вече да обявиха, че едва само 189 души са засегнати от изтичане на ЕГН заедно с номер на личната карта.    До момента са изпратени десетки хиляди имейли. КЗЛД трябва да ги отвори и дори да се произнесе по всяка една от жалбите, което ефективно ще блокира работата ѝ. Засега в МВР няма тежки опашки за смяна на личните карти, но пък само в София те могат да бъдат подменени на 11 места, което стопява чакането. Много голям е течът на лична информация от няколко застрахователни дружества, научи “24 часа”. Техни бази данни са открити на един от служебните компютри на Кристиян Бойков, обвинен за хакването на НАП. В данните има номера на лични карти, имена, ЕГН и дори застрахователната история. В нея влизат например платени щети след причинена катастрофа. За щастие, Данните не са били изпращани, е показала експертиза. Затова се предполага, че целта е била да се използват за киберрекет. Терминът е сравнително нов, а в България навлезе преди дни, когато зам. главният прокурор Иван Гешев обяви, че дейността на TAD Group, в която работи Кристиян, е била именно такава. Киберрекетът е класическото изнудване на бизнес, но след причинено компютърно престъпление. Обикновено се прави атака, при която се криптират (заключват) важни за фирмата документи. Иска се откуп, за да бъдат възстановени. Обикновено се използва програма от типа криптолокер. Тя е в прикачен файл, изпратен по мейл. Той твърди, че е писмо от частен съдебен изпълнител например. Така човек се подлъгва. Достатъчно е един служител да отвори файла и цялата мрежа от компютри във фирмата се заразява. Друг популярен трик е пускането на DDOS атака срещу сайт. Тя го прави недостъпен, а ако е магазин, той търпи тежки загуби. Затова хакерите искат пари, за да спрат атаката. Версията на разследващите е, че от TAD Group са опитвали друго. Те са хаквали компании, които не са им клиенти. След това са им казвали и целта е била да бъдат наети. Засега за хакването на НАП са обвинени Кристиян и търговският директор на фирмата Георги Янков. Те са подведени под отговорност за тероризъм - пуснали данните с цел да всеят паника. Двамата са на свобода срещу гаранции от по 20 000 лв. Шефът на TAD Group Иван Тодоров пък е в чужбина, но също ще бъде обвинен. Той е пуснат за издирване в Шенгенската информационна система, има и издадена Европейска заповед за арест. Тодоров е в Канада на събрание за един от другите си бизнеси. В петък Тодоров обеща, че ще сътрудничи на разследването веднага след прибирането си в България. Той обаче отрече пред БНТ обвиненията, че даниите от НАП са публикувани по политически подбуди. “Аз съм основател на ГЕРБ, познавам много хора във властта”, похвали се Иван Тодоров в интервю за БНТ. Смята се, че той и Янков са поръчали удара срещу НАП на Бойков. След като името на фирмата беше свързано с хакерската атака срещу НАП и изтичането на данните на милиони българи, “Напуснали са вероятно по лични причини, защото не се притесняват от нищо. Това по никакъв начин не изключва наказателната отговорност, защото са иззети всички работни компютри на всички служители. Ще се работи и с всички, които са работили във фирмата в последните 2 години. След декриптиране на компютрите, ако се съберат доказателства за извършено престъпление, ще бъдат привлечени към наказателна отговорност”, обясни Гешев. Той не изключи да има и още обвиняеми.", "date": "2019.07.26", "title": "Нова вълна на атаката - сайтът “Биволъ” кара засегнати да засипят с мейли комисията за личните данни"}
{"url": "https://www.24chasa.bg/novini/article/7578429", "text": "ДФ \"Земеделие\" преустановява проверките на място във всички животновъдни стопанства в областите с обявени огнища на болестта африканска чума по свинете (АЧС), които се намират в трикилометровата предпазна зона на заболяването, гласи заповед на изпълнителния директор на институцията Васил Грудев. Това съобщиха от пресцентъра на ДФ \"Земеделие\". Извън предпазната зона от 3 км се забраняват още проверките във всички стопанства, в които се отглеждат свине, попадащи в обхвата на областите с обявени огнища на АЧС. В областите Разград и Русе се преустановяват и проверките на площ, свързани с схемите и мерките от директните плащания. Забраните са част от мерките за превенция срещу разпространяването на болестта.", "date": "2019.07.26", "title": "ДФ \"Земеделие\" спря проверките в зоните с африканска чума по свинете"}
{"url": "https://www.24chasa.bg/novini/article/7578467", "text": "Студентките Мартина Георгиева и Цветомира Гяурова се озовават една вечер посред нощ в бензиностанция близо до метростанция “Г. М. Димитров”. Попадат там след търсене на място за учене. С изненада установяват, че вътре има повече студенти, които са насядали по масите да учат, отколкото работещ персонал. Така се ражда идеята да направят една модерна библиотека по модел на западните зелени пространства за работа. “В 2 часа през нощта всички места бяха заети от хора с компютри. Беше, меко казано, шокиращо”, разказва Мартина Георгиева. Двете момичета правят анкета, в която се включват хиляда студенти. Над 90% от тях отговарят, че имат нужда от приветливо място за учене и работа. Мартина и Цветомира започват да търсят финансиране на идеята си. Български и международни фирми им помагат, а Столичната община им отпуска 3000 лв., след като проектът им печели финансиране по програмата “Социални иновации”. Партнират си и с няколко университета, сред които Техническия и УАСГ. Студентите правят благотворителен базар и успяват да съберат общо 1000 лв., с които подпомагат идеята за първата частна библотека. Вече има наето помещение, което се ремонтира. То се намира близо до Висшето училище по телекомуникации и пощи и ще отвори врати на 1 октомври. Ще разполага с 50 места, компютри, диванчета, пуфове, мултимедийна зала, специализирана литература и ще е отворено денонощно всеки ден. “Има толкова много нощни заведения в “Студентски град”, а няма едно място, където да се събереш с колеги, за да свършите работа”, казва Мартина. Мястото ще има входна такса, която ще отива за поддръжката на пространството, добавя тя.", "date": "2019.07.26", "title": "Студенти откриват първата денонощна библиотека"}
{"url": "https://www.24chasa.bg/novini/article/7578203", "text": "Турските въоръжени сили и разузнаването са \"неутрализирали\" подбудителя на нападение, при което бе убит турски дипломат в Ербил в Северен Ирак, съобщи днес Анадолската агенция. Дипломатът и най-малко още едно лице бяха убити на 17 юли, когато въоръжен мъж откри огън в ресторант в столицата на Иракски Кюрдистан Ербил. Анадолската агенция съобщи, че подбудителят на нападението, идентифициран като Ердоган Юнал, член на Кюрдската работническа партия /ПКК/, е бил \"неутрализиран\" в сряда. Турските власти използват термина \"неутрализиран\" в съобщения за терористи, които са убити, ранени или пленени, уточни БТА. Според Анадолската агенция операцията е била предприета в района на планината Кандил, северно от Ербил, където има база на бойци от ПКК. Не се съобщават други подробности по случая. Междувременно турският президент Реджеп Тайип Ердоган потвърди, че Турция е заловила или убила всички заподозрени във връзка с убийството на турски дипломат в Ербил. Иракските кюрдски служби за сигурност съобщиха миналата седмица, че са арестували главния заподозрян за стрелбата, идентифицирайки го като 27-годишен мъж, произхождащ от населения главно с кюрди турски град Диарбекир.", "date": "2019.07.26", "title": "Турция неутрализира подбудителя на убийството на турски дипломат в Ербил"}
{"url": "https://www.24chasa.bg/novini/article/7578043", "text": "Племенникът на владетеля на Дубай Мохамед бин Рашид ал Мактум наруши мълчанието около развода на принцеса Хая и чичо му. В откровено интервю той споделя, че скандалът с избягалата принцеса ще разкрие как чичо му е злоупотребявал с принцеса Хая и дъщерите му. Също така казва, че е притеснен за братовчедките си Латифа и Шамса, пише \"Дейли мейл\". \"Единственият човек, който знае цялата истина за случващото се с братовчедките ми Латифа и Шамса, е принцеса Хая. Надявам се, че тя ще използва съдебното дело, за да разкаже на света как са били третирани. Тя има възможност да направи нещо добро за тези бедни жени\", казва Маркус Есабри. \"Миналата година, когато Латифа избяга, беше дрогирана, затворена и измъчвана. Тя все още се нуждае спешно от лечение. Не бих третирал дори животно по начина, по който беше третирана тя\", споделя още той. 33-годишната Латифа беше заловена край бреговете на Индия, където се твърди, че е била влачена и върната принудително в Дубай. Шамса, която е по-голямата сестра, също прави опит да избяга, но е хваната по улиците в Кеймбридж и депортирана с частен самолет в Дубай. Тя прекарва 8 години в затвора по нареждане на баща си. Смята се, че нейното изчезване и нуждата от лечение са ключов фактор за решението на принцеса Хая да избяга в Лондон и да поиска развод. Видеото, разпространено от самата Латифа миналата година, в което тя заявява, че заедно с Шамса са изтезавани и принудително дрогирани по заповед на баща им, шокирало Есабри. \"Това бягство на Хая ще бъде като модел и за други хора. Три жени са избягали от шейх Мактум, какво ви говори това? Показателно какъв човек е той.\" 45-годишната Хая, най-малката от съпругите на Мактум, се намира в имението си за 85 милиона паунда в Кенсингтън, докато изчаква съдебното заседание. Очаква се попечителство над децата им да бъде в нейна полза. Шейх Мохамед бин Рашид ал Мактум е един от най-богатите и най-могъщи мъже в света.", "date": "2019.07.26", "title": "Разводът на дубайската принцеса Хая разкрива как шейхът е изтезавал дъщерите си (Видео)"}
{"url": "https://www.24chasa.bg/novini/article/7578187", "text": "Странен, но не неочакван пост сподели във фейсбук страницата си бившия собственик на КТБ Цветан Василев, който е подсъдим за фалита на банката. Коментарът е на мъж на име Даниел Божилов, който заедно с организация БОЕЦ и сайта \"Биволъ\" издига следовател Бойко Атанасов за главен прокурор. За кандидатурата му имаше подписка на вчерашния протест срещу номинацията на Иван Гешев. Митингът бе оглавяван от Христо Иванов, лидер на \"Да, България\".  Атанасов е известен с това, че кандидатства за шеф за всяко свободно място в прокуратурата и следствието. За него последно се разбра, че е завършил наказателно право със среден (3). Гешев е един от прокурорите, които работи по делото КТБ с основен подсъдим Цветан Василев от самото му начало. Ето и постът, който Цветан Василев сподели във фейсбук страницата си:", "date": "2019.07.26", "title": "Цветан Василев агитира следовател Бойко Атанасов да бъде издигнат за главен прокурор"}
{"url": "https://www.24chasa.bg/novini/article/7578244", "text": "„За нас са най-важни политиките и винаги започваме с приемане на платформа и на това какво ще правят нашите кандидати, а след това и избрани кметове. Радвам се, че сме първата политическа сила, която ще обяви платформа, защото сега я обсъдихме – получи се много хубава и сериозна дискусия”. Това заяви председателят на БСП Корнелия Нинова след края на националното съвещание на левицата в Габрово. Тя посочи няколко акцента от платформата за местните избори, сред които е реалната децентрализация в общините, включително с оставяне на част от събраните по места данъци върху доходите на хората – да бъдат на тяхно разположение за дейности в общината. „Сега държавата и правителството прехвърлят на общините задължения без да ги обезпечават финансово”, поясни лидерът на левицата. По думите й средствата в държавата се разпределят субективно –извън бюджета, по решение на един човек. „Въпросът е принципен – няма значение коя партия управлява – не може един човек, извън бюджета, да преценява как да финансира отделните общини абсолютно субективно и без критерии. Дискутирахме ясни критерии за финансиране на общините”, каза тя. Нинова посочи и втори акцент от платформата на БСП за предстоящите избори – запазване на общинската собственост и изпълнение на комуналните услуги от общински дружества, а не даване на концесия, тоест всички общински услуги да бъдат от общински дружества. Тя добави, че по разчети на досегашни кметове и общински съветници на БСП това доста поевтинява услугата. „Заложихме силен социален пакет за здравеопазване, подпомагане на млади семейства, строителство на общински жилища, културна програма за съхранение на културните ценности, музеите и читалищата. Добрият резултат е, че направихме една конкретна, силна и възможна платформа – даваме на нашите кандидати политиката, с която те тръгват в кампанията още от утре, надявам се, защото вече имаме номинирани кандидати в страната, минали са конференциите”, заяви още Нинова. „Другото решение, което взехме, е да търсим партньорства за местните избори. Решението е на базата на коалиция „БСП за България” и на платформата, която днес дискутираме. Решихме да дадем свобода на общинските, районните и градските структури сами да определят в какъв коалиционен формат да се явят на местните избори. Няма да им спускаме готови решения, защото всяка община има специфични отношения. Ограничението е – никаква коалиция с ГЕРБ”, каза още Корнелия Нинова. По повод отхвърленото в парламента вето на президента по договора за F-16, Нинова коментира: „Голяма грешка. Целият договор не отговаря на интересите на България. Коментира се и гласува от хора, които дори не са го чели”. Тя добави, че в договора има смущаващи неща и буквален отказ от национален суверенитет. „Договорът е твърде скъп за бедна България, задължава ни с голям заем, който ще връщат поколения. Военно-технически непълен и трябва да се купува допълнително оборудване. Смятаме, че не е изгоден за България. От началото до края сме били последователни – против”, категорична бе тя. Нинова каза още, че очаква да бъде актуализиран бюджетът заради ратификацията на договора за самолетите и изрази надежда, че държавният глава ще наложи вето. Попитана дали ако за целта се наложи извънредно заседание на НС, Нинова каза, че депутатите от левицата ще присъстват на гласуването.", "date": "2019.07.26", "title": "Нинова: Направихме една конкретна, силна и възможна платформа за местните избори"}
{"url": "https://www.24chasa.bg/novini/article/7578274", "text": "След Националното съвещание на БСП в Габрово, десетки социалисти поднесоха цветя на паметната плоча на Бузлуджанския конгрес, съобщиха от пресцентъра на партията. Сред тях бяха зам.-председателите на ПГ на „БСП за България“ Георги Свиленски, Крум Зарков и Христо Проданов, евродепутатът Цветелина Пенкова, председателят на ГС на БСП – София Калоян Паргов, председателят на ОблС на БСП –Кърджали Милко Багдасаров и Десислава Йорданова, председател на БСП р-н Западен в Пловдив.", "date": "2019.07.26", "title": "Ръководството на БСП поднесе цветя на плочата на Бузлуджанския конгрес в Габрово"}
{"url": "https://www.24chasa.bg/novini/article/7578297", "text": "\"Нищо изострящо не видяхме в номинацията на Иван Гешев\", заяви пред политическият анализатор Георги Харизанов. Повод за думите му бе единодушната номинация за главен прокурор на Иван Гешев. \"Изказването на Иван Гешев е абсолютно приемливо за кандидат за главен прокурор. Двойнствената роля, която заема на зам. главен прокурор и шеф на специализираната прокуратура би трябвало да го ограничи от политически изказвания, но тъй като той е единственият номиниран за поста на главен прокурор, нормално е той да отговори на критиките срещу него. Христо Иванов е първият политик, официално признал, че оказва политически натиск върху ВСС\", рече Харизанов. В тв студиото бе и Ивайло Нойзи Цветков, който също се включи с коментар на изминалия \"горещ\" политически сезон, в който част от събитията само от последната седмица са: протести срещу кандидатурата за главен прокурор на Иван Гешев, хакерска атака срещу НАП, вето на президента върху сделката за изтребителите F-16. \"В милиционерския не преподават Монтескьо и затова се получават разминавания в изказванията. Въпросът е да има изградена система за контрол и граждански контрол, изградена в една работеща демокрация - нещо, което в България го няма\", каза Цветков. Политическият анализатор Георги Харизанов каза, че държавният глава няма как да спечели битката с премиера Борисов, тъй като не разполага с нужните ресурси. Това бе отговорът му на въпроса дали битката между президента Радев и ГЕРБ ще продължи и наесен. \"Сега сме в разгара на голямото неприятно събитие - кризата с чумата по свинете\", уточни той. \"Безспорно голямото събитие на политическия сезон е отстраняването на Цветанов от ръководните постове в ГЕРБ\", категоричен е политическият анализатор. \"Не мисля, че местните избори могат да доведат до изненада или до началото на някакво революционно време\", заключи Харизанов.", "date": "2019.07.26", "title": "Георги Харизанов застана зад номинацията на Иван Гешев за главен прокурор"}
{"url": "https://www.24chasa.bg/novini/article/7578287", "text": "Председателят на парламентарната комисия по отбрана ген. Константин Попов коментира в студиото на \"Лице в лице\" по   ветото на президента Радев, свързано с договора за купуването на самолетите F-16, което депутатите отхвърлиха днес. \"Президентът беше описал мотивите си, разглеждахме ги в комисията. Основните мотиви бяха два - че няма дебат и няма консенсус. Мисля, че дебат имаше толкова много, че на всички ни дойде до гуша. Няма консенсус - 128 гласа \"за\" срещу 76 \"против\". Мисля, че политическата класа не беше на достатъчно високо ниво и партийните пристрастия взеха превес над националноотговорната позиция.\" Попов заяви, че днес е „хубав ден за българската авиация”. Според него все още не се осъзнава колко важна стъпка прави страната ни в посока модернизация на военновъздушните ни сили. Председателят на комисията подчерта, че е имало широк дебат за изтребителите, а днешният вот в парламента показва, че има сериозно мнозинство, което работи за нашето място в Европа и региона. Експертът обясни, че по време на дискусиите за F-16 политическата класа у нас не е била на ниво. „Политическите пристрастия взеха превес над националноотговорната позиция”, подчерта Попов. По думите му България купува съвременен и модерен самолет с пълния му комплект възможности. „Само допреди няколко години дори не се надявахме, че ще имаме подобни възможности”, допълни той. Той изтъкна, че американският конгрес е гласувал възможността на страната ни да купува въоръжение по всяко време, а самите изисквания могат да се намерят на уеб страницата на Пентагона. „Каквото е за нас, това е и за всички останали. САЩ никога няма да си позволят за един да бъде едно, а за друг – друго. Десетки държави купуват от най-големия производител”, подчерта летецът. Според него американската система работи и е доказана във времето. Ген. Попов каза, че 12 български пилоти ще бъдат обучени в САЩ. Продължителността на обучение ще е в зависимост от различните програми. Освен това ще има и двама инструктори, така че самостоятелно да подготвяме летци след време.", "date": "2019.07.26", "title": "Ген. Попов за отхвърленото вето за F-16:  Партийните пристрастия взеха превес"}
{"url": "https://www.24chasa.bg/novini/article/7578421", "text": "Британската метеорологична служба съобщи, че по предварителни данни вчера са измерени температурни стойности от 38,7 градуса. Ако те се потвърдят, ще се окажат най-високите, измервани някога в Обединеното кралство, предаде Асошиейтед прес, цитирана от БТА. Службата заяви, че тази температура е измерена в Ботаническата градина на Университета в Кембридж, Източна Ан Англия. В следващите няколко дни анализите ще покажат дали тези данни ще станат официални. Съществуващият температурен рекорд за територията на Обединеното кралство е 38,5 градуса през август 2003 г. Тази седмица бяха счупени температурни рекорди из цяла Европа в резултат на гореща вълна, идваща от Сахара. Днес във Великобритания заваля дъжд и температурите паднаха.", "date": "2019.07.26", "title": "Във Великобритания е отчетена най-високата температура, измервана някога?"}
{"url": "https://www.24chasa.bg/novini/article/7578471", "text": "Осъществена е кражба на златни накити и суми от около 18 600 лв. и около 430 евро, съобщиха от ОДП-Благоевград. Полицейски служители на РУ-Петрич работят по сигнал за извършената кражба от частен дом в Петрич за времето от 00:00 часа до 03:10 часа на 26.07.2019г.  За случая е уведомена Районна прокуратура-Петрич. Образувано е досъдебно производство.", "date": "2019.07.26", "title": "Обраха златото и 20 000 лева на семейство в Петрич"}
{"url": "https://www.24chasa.bg/novini/article/7578483", "text": "Горски пожар в североизточната германска провинция Бранденбург се разпространи на площ от 100 хектара, на фона на горещата вълна, която тази седмица обхвана страната, предаде ДПА, цитирана от БТА. Пожарът избухна вчера близо до град Ютербог и продължи днес да се разразява. \"Вятърът е много силен и разпалва огъня\", каза Йоахим Васмансдорф, заместник-кмет на Ютербог. Тъй като пожарът обхваща бивш военен полигон той може да се гаси само с хеликоптери от въздуха. Близо 100 пожарникари участват в гасенето и вземат мерки пожарът да не се разрасне. \"Трябват ни бури с колкото може повече дъжд\" каза Васмансдорф. В района не се очакват дъждове до неделя. Служители на френската служба за борба с бедствията казват, че вчера пожарите в страната са опустошили близо 6500 хектара гори, земеделски и други земи на фона на горещата вълна в Европа, предаде Асошиейтед прес. Говорителят на службата полковник Микаел Берние каза, че повече от 4000 пожарникари са се борили да изгасят избухналите вчера пожари, когато температурите близо до Париж достигнаха 43,6 градуса. Националната противопожарна служба съобщи, че няколко пожарникари са били ранени и определи като причина за пожарите горещата вълна обхванала голяма част от Европа тази седмица. Грегори Алион от националната федерация на пожарникарите призова за повишена бдителност към пожари, въпреки че днес температурите спаднаха. Той свърза необичайната интензивност на пожарите с климатичните промени и последвалите екстремни температурни аномалии. Властите в северния френски регион Оаз забраниха работата по прибирането на реколтата днес поради риск от пожари.", "date": "2019.07.26", "title": "Пожари обхванаха обширни площи в Германия и Франция заради рекордните жеги"}
{"url": "https://www.24chasa.bg/novini/article/7578493", "text": "Проверените от ЕЦБ банки отговарят на европейските стандарти. Това обявиха от централата на ЕЦБ в 20 часа българско време в петък. Ден преди това, от БНБ обявиха, че резултатите от новата оценка потвърждават проведените от централната ни банка тестове от 2016 г. Цялостната оценка е задължителна част от процеса на установяване на тясно сътрудничество между ЕЦБ и националния компетентен орган на държава членка на ЕС, чиято парична единица е различна от еврото. Цялостната оценка обхвана УниКредит Булбанк АД, Банка ДСК ЕАД, Обединена българска банка АД, Първа инвестиционна банка АД, Централна кооперативна банка АД и Инвестбанк АД, като всички те се съгласиха констатациите да бъдат оповестени. Българските органи ще предприемат последващи действия въз основа на тях, се казва в съобщението. Цялостната оценка се състоеше от преглед на качеството на активите (ПКА) и стрес тест, като и двата се основаваха на методологиите, които банковият надзор в ЕЦБ прилага в редовните си цялостни оценки на банките, класифицирани наскоро като значими или с възможност да станат значими. Прегледът на качеството на активите има по-скоро пруденциален, отколкото счетоводен характер и осигурява на ЕЦБ моментна оценка на балансовата стойност на активите на банките на определена дата (за шестте български банки това е 31 декември 2018 г.). Този преглед също така определя дали е необходимо укрепване на капиталовата база на банката. Прегледът на качеството на активите на българските банки бе извършен въз основа на ?актуализираната методология на ЕЦБ за ПКА, която беше публикувана през юни 2018 г. и в нея бе взет предвид ефектът от счетоводния стандарт МСФО 9. Прегледът на качеството на активите бе допълнен от стрес тест, който показва как биха се променили капиталовите позиции на банките при хипотетичен базов и утежнен сценарий през следващите три години (2019–2021). За стрес теста бе приложена същата методология като в стрес теста на Европейския банков орган през 2018 г. Необходимостта от допълнително укрепване на капиталовите позиции бе определена въз основа на същите прагови съотношения като в предходните стрес тестове: съотношение на базовия собствен капитал от първи ред (БСК1) в размер на 8% за прегледа на качеството на активите и базовия сценарий на стрес теста и 5,5% за утежнения сценарий на стрес теста. Съотношението на БСК1 е ключов измерител на финансовата устойчивост на една банка. Четири от шестте банки, които бяха обект на цялостната оценка – УниКредит Булбанк АД, Банка ДСК ЕАД, Обединена българска банка АД и Централна кооперативна банка АД – нямат капиталов недостиг, тъй като резултатите им не попадат под съответните прагове, използвани в прегледа на качеството на активите и стрес теста. От друга страна, резултатите на Първа инвестиционна банка АД попадат под прага за съотношението на БСК1 от 8%, използван както в ПКА, така и в базовия сценарий на стрес теста, а също и под прага от 5,5% в утежнения сценарий на стрес теста. Същевременно резултатите на Инвестбанк АД попадат под прага за съотношението на БСК1 от 8%, използван в базовия сценарий на стрес теста, както и под прага от 5,5% в утежнения сценарий на стрес теста. Очаквайте продължение и коментари от 6-те издържали изпита трезора", "date": "2019.07.26", "title": "ЕЦБ: Банките отговарят на европейските стандарти"}
{"url": "https://www.24chasa.bg/novini/article/7578279", "text": "Палестинският президент Махмуд Абас обяви, че палестинците няма да спазват повече споразуменията, сключени с Израел досега, съобщи Би Би Си. Изявлението бе направено след спешно заседание на ръководството на ООП в Рамала, след като Израел срина палестински сгради, за които твърди, че са построени незаконно. Абас нарече “етническо прочистване” разрушаването от Израел на десетки палестински къщи в околностите на Източен Ерусалим и заяви, че ще предприеме всички стъпки за прекратяване на споразуменията с Израел. Той посочи, че ще сформира комисия, която да се заеме с анулирането на всички подписани споразумения с Израел, но не стана ясно дали подобна стъпка е обвързана с график. Палестинският лидер потвърди отново опозицията си срещу “сделката на века” на президента Доналд Тръмп между Израел и палестинците, като заяви, че “Палестина и Ерусалим не са за продан, нито за пазарлък”. В миналото Израел е предупреждавал, че анулирането на споразуменията може да доведе до рухването на палестинското управление.", "date": "2019.07.26", "title": "Палестинците анулират всички споразумения с Израел"}
{"url": "https://www.24chasa.bg/novini/article/7578189", "text": "Голяма контрабанда на цигари разкриха митничарите на ГКПП Кулата, разбра наш репортер. \"Ударът\" на служителите е станал в ранните часове днес, преди още да се е разсъмнало. Тирът влизал в България от Гърция. По метода на анализ на риска и след предварителна оперативна информация, камионът е бил щатетелно проверен. Митничарите са открили около 600 мастербокса с 300 хил. кутии цигари без български акцизен бандерол. Цигарите са били от марките Merit, Mohawk, Chesterfield, American Legend с надписи на италиански език. Скрити са били по т. нар. метод тапа, като са били затрупани с кисело мляко с марката \"Олимпус\" Водачът на товарния автомобил е задържан, образувано е досъдебно производство. ", "date": "2019.07.26", "title": "Хванаха тир с 300 хиляди кутии цигари на ГКПП Кулата"}
{"url": "https://www.24chasa.bg/novini/article/7577988", "text": "Организациите на БСП в столичните райони „Младост“, „Нови Искър“, „Подуяне“, „Сердика“ и „Панчарево“ определиха кандидатите си за кметове, съобщиха от БСП-София. В „Младост“ БСП ще подкрепи кандидатурата на арх. Стефан Стефанов. Той е номиниран от инициативен комитет. Стефанов е главен архитект на района, работил е като проектант обществено и жилищно строителство. На 44 години е. Социалистите в „Нови Искър“ издигат председателя на районната организация Милко Панов. Той е на 50 години и има дългогодишен стаж в сферата на транспорта. БСП – Подуяне залага на 44-годишния юрист Веселин Жечев, който се занимава с търговия. Кандидатът за кмет на район „Сердика“ ще бъде Янко Янков. 63-годишният магистър по военно дело, транспортно строителство и публична администрация има управленски опит в областта на транспортното стрителство. Янков е бил член на надзорния и управителния съвет на „Локомотив София“ и началник щаб на спортната школа на клуба. В „Панчарево“ БСП застава зад независимия кандидат за районен кмет Радко Петров. Той е строителен инженер и е управител на строителна фирма. На 72 години.", "date": "2019.07.26", "title": "БСП има още 5 кандидати за районни кметове в София"}
{"url": "https://www.24chasa.bg/novini/article/7577962", "text": "Болнична стая ще се превърне в съдебна зала в Бургас утре, за да се прецени дали ало измамник да бъде пратен зад решетките. Районни магистрати ще отскочат до държавната болница, където е настанен бургазлията Тодор Дражев, обвинен в помагачество на двама телефонни измамници. Дражев бе сред петима задържани, които се разследват за серия измами, при които възрастни хора са ужилени с близо 60 000 лв. Той обаче получил силни болки в крака и бил приет в болница. В момента в бургаския районен съд се гледат мерките на останалите четирима - братята от Ветово Красимир и Илиян Илиеви и бургазлиите Бончо Недев и Васил Тодоров, който се оказа сърдечно болен. Към този момент петимата се обвиняеми по два конкретни случая, в които с 600 лв. е ужилена 97-годишна старица от Средец, а бургазлийка на 77 г. е щяла да предаде сумата от 2000 лв. Разбиването на групата телефонни измамници бе обявена на извънреден брифинг в Бургаската апелативна прокуратура на 25 юли. Съдът ще обяви решението си за мерките на задържаните на 27 юли.", "date": "2019.07.26", "title": "Съдът заседава в бургаска болница да прати ли ало измамник зад решетките"}
{"url": "https://www.24chasa.bg/novini/article/7578002", "text": "Змия падна върху депутати от покрива на регионален парламент в Югозападна Нигерия и ги накара бързо да побягнат, предаде Франс прес, цитирана от БТА. Те не желаели да се върнат там, докато помещенията в парламента не бъдат обезопасени. \"Готвехме се за пленарна сесия, когато голяма змия излезе от залата - заяви говорител на парламента в щата Ондо. - Това ни смути и ни накара да се втурнем навън.\" Той уточни, че влечугото паднало от покрива във вътрешността на залата и че малко по-късно било убито. Ранени няма. Говорителят поясни, че в основата на инцидента е лошото състояние на помещенията и липсата на средства за поддръжката им. \"Залата не гарантира нужната сигурност за работата на депутатите и затова решихме да отложим сбирките си\", допълни той. ", "date": "2019.07.26", "title": "Змия падна върху депутати (Видео)"}
{"url": "https://www.24chasa.bg/novini/article/7577888", "text": "Руски фирми може да сътрудничат на Турция в Източното Средиземноморие в случай на взаимноизгодни от търговска гледна точка проекти. Това заяви пред Анадолската агенция руският министър на енергетиката Александър Новак, който е в Анталия по повод заседание на руско-турската междуправителствена комисия, предава БТА. \"Нашите контакти днес енергично се развиват и задълбочават. В края на миналата година търговският ни стокообмен нарасна с 16 процента и достигна 25,5 млрд. долара. Имаме възможности да развием още повече взаимните инвестиции в търговията, връзките си в социално-културната и хуманитарната сфера\", посочи министърът. Оценявайки възможностите за сътрудничество между двете страни в Средиземно море, Новак напомни, че руски фирми вече имат успешни енергийни проекти в този район. \"Сътрудничеството в този вид инициативи се оформя преди всичко от икономическите интереси. Ако има проекти, които от търговска гледна точка са изгодни за всички страни, тогава руски фирми може да вземат решения за сътрудничество с Турция в Източно Средиземно море\", каза той. Руският министър на енергетиката Александър Новак и турският министър на търговията Рухсар Пекджан са домакини на заседанието в Анталия на междуправителствената комисия за обсъждане на сътрудничеството в различни области.", "date": "2019.07.26", "title": "Русия: Можем да сътрудничим с Турция в Средиземно море, ако има изгодни проекти"}
{"url": "https://www.24chasa.bg/novini/article/7577901", "text": "Лидерът на НФСБ Валери Симеонов и народните представители от патриотичната формация Валентин Касабов и Христиан Митев внесоха сигнал до главния прокурор Сотир Цацаров във връзка с продължаващото нарушаване на изборното законодателство и купуването и продаването на гласове. Сигналът е в резултат на ангажиментите, поети по време на среща между депутатите от НФСБ, главния прокурор и вътрешния министър, провела се във вторник в Народното събрание. Посочени са над 15 случая от последните избори за членове на Европейския парламент, като са дадени конкретни имена, адреси и схеми за разпространение на суми срещу купуване на гласове за ДПС. Така например, в село Бутан, община Козлодуй, област Враца по данни на кмета на село Бутан е извършено масово организирано заплащане срещу гласуване в полза на ПП ДПС. Това е ставало в магазин за хранителни стоки, се посочва в сигнала. Посочват се и случаи за купуване на гласове в Дупница като са дадени конкретните места и имена. „Настояваме да извършите проверка и в населените места в Северна България, изброени по-долу, тъй като е впечатляващо масовото гласуване за листата за евродепутати на ПП ДПС в избирателни секции, обслужващи райони и махали с доминиращо циганско население“, посочват авторите на сигнала и цитират врачанските села Малорад, Галиче, Бутан, Лесура, както и плевенското село Буковлък. Валери Симеонов и народните представители от НФСБ настояват за проверка на изнесените данни и ако се установи извършването на престъпление – да бъде образувано наказателно производство срещу виновните лица. НФСБ разчита на организирането и провеждането на мащабна кампания преди и по време на изборите за местни органи на властта, така че да се постигне ограничаване на разпространяващата се като чума практика за влизане в политиката чрез купуване на гласове.", "date": "2019.07.26", "title": "НФСБ със сигнал до главния прокурор за купуване на гласове"}
{"url": "https://www.24chasa.bg/novini/article/7577928", "text": "Европейските фондови борси се оцветиха в зелено през петъчната търговия, след като вчера те реагираха негативно на заетата от ЕЦБ \"изчаквателна\" позиция относно лихвените ставки, предаде  Въпреки че в четвъртък ЕЦБ сигнализира за предстоящо понижение на лихвите и за възможно рестартиране на програмата за покупки на еврооблигаци, известна като \"количествени улеснения\", инвеститорите сякаш бяха разочаровани от факта, че централната банка не намали още вчера лихвите. Това доведе до спад на основните европейски фондови индекси, като общият иднекс Stoxx Europe 600 приключи вчерашната търговия с понижение от 0,6%, немският DAX 30 - с 1,3%, британският FTSE100 - 0,2% и френският CAC 40 - с 0,5%. Постепенно обаче вниманието се насочва към очакваните с повишен интерес днешни данни за БВП на САЩ през второто тримесечие (от 15:30ч. наше време), които ще бъдат факт само няколко дни преди ключовото заседание на Федералния резерв през следващата седмица (на 30-и и 31-ви юли), на което се очаква първо понижение на американските лихви от близо едно десетилетие. Осредните прогнози са за рязко забавяне на растежа на американската икономика през второто тримесечие от 3,1% в началото на годината до 1,8%-1,9% на годишна база, което би представлявало най-слабата експанзия от повече от две години насам. Ако прогнозите се потвърдят, това вероятно ще бетонира пазарните очаквания за понижение на федералната фондова лихва през следващата седмица с 25 базисни пункта до диапазона между 2,00% и 2,25%. Общият индекс Stoxx Europe 600 нараства пред данните с 0,35%, немският DAX 30 - с -,29%, френският CAC 40 - с 0,48% и британският FTSE100 - с 0,57%. Фючърсите на американските фондови индекси също бележат повишения преди данните за БВП и преди старта на търговията на Уолстрийт, намирайки допълнителна подкрепа и от серия силни финансови отчети на водещи компании. Фючърсите на индекса DJIA се повишават с около 75 пункта (с 0,29%), на S&P500 - с 0,28% и на Nasdaq100 - с 0,38%, след като снощи те приключиха търговията на Уолстрийт със загуби съответно от 0,47%, от 0,53% и от 1%. Силен ръст на извънборсовата търговия с над 8% бележат акциите на компанията-майка на Google - Alphabet Inc., след като снощи тя представи по-добри от очакваното данни за печалбите и приходите през второто тримесечие. Intel и Starbucks Corp. също представи доста по-силни от очакваното финансови отчети за последното тримесечие, което доведе до ръст на техните акции на извънборсовата търговия съответно с 4,83% и с 6,12%. Понижение с 1,31% обаче бележа акциите на Amazon.com, след като водещата в света компания за електронна търговия представи по-добри от очакваното приходи, но при по-слаба печалба за една акция. Междувременно акциите на Twitter Inc. поскъпват с 5,6%, след като социалната интернет медия също представи по-силни от очакваното данни за приходите, печалбата и за растежа на боря на потребителите. Печалбата за второто тримесечие достигна $1,43 за акция, което е с 1000% над печалбата от $0,13 за акция преди година. Броят на потребителите на Туитър пък достигна 139 милиона, което е повишение с 14% спрямо година по-рано и с 3,7% спрямо първото тримесечие на настоящата година.", "date": "2019.07.26", "title": "Европейските фондови борси се оцветиха в зелено през петъчната търговия"}
{"url": "https://www.24chasa.bg/novini/article/7577934", "text": "Шимпанзе, известно с доброто си настроение, пред посетителите на зоологическата градина във френския департамент Лоара, отхапа част от ръката на служител, който от години се е грижил за него, информира РИА „Новости“, цитирана от БГНЕС. Като „ветеран” в зоологическата градина в община Saint-Martin-la-Plane, 23-годишното шимпанзе Бамбу е родено в плен и има отличен характер и добро поведение. По някаква странна причина той нападнал гледача си, който му подал ръка пред зрители. „Не разбирам защо той (шимпанзето) реагира по този начин, това никога не се е случвало”, сподели гледача. Според радио „Франс инфо“ 30-годишната жертва, която е загубила четири пръста и част от дланта си, е хоспитализирана в Лион с хеликоптер. Около десетина посетители – свидетели на кървавата сцена са изпаднали в шок от случилото се и се е наложило да им окажат медицинска помощ.", "date": "2019.07.26", "title": "Шимпанзе, известно с доброто си поведение, отхапа част от ръката на служител"}
{"url": "https://www.24chasa.bg/novini/article/7577933", "text": "Еврокомисарят по разширяването Йоханес Хан заяви днес на пресконференция в Белград след среща със сръбския премиер Ана Бърнабич, че очаква скоро да се произведат избори в Косово, които ще променят политическата ситуация и ще дадат възможност за подновяване на диалога Белград-Прищина през септември, предаде Танюг, цитирана от БТА. На въпрос дали оставката на косовския премиер Рамуш Харадинай и заминаването му в Хага, където бе изслушан в Специалния съд за военни престъпления, е политическа маневра за засилване на личните му позиции, Хан отговори, че не би било добре да коментира \"вътрешни събития\". Ана Бърнабич от своя страна заяви, че Белград ще се отзове на всяка покана за продължаване на диалога с Прищина. \"Надяваме се, че ще има някаква инициатива, която ще убеди Прищина да преразгледа позициите си и да се ориентира към регионално сътрудничество, а не към изолация. Най-лошото е, че тези позиции вредят не само на Сърбия, но и на хората в Косово\", каза Бърнабич. Сръбският премиер изтъкна, че тактиката на Сърбия и занапред ще бъде насочена към регионално сътрудничество, а не към прекратяване на диалога, защото това е единственият възможен път за бъдещето на региона. Сърбия и Косово от години водят диалог за нормализиране на отношенията си с посредничеството на ЕС. Диалогът бе прекратен, след като Прищина въведе 100-процентови мита за сръбски стоки.", "date": "2019.07.26", "title": "Хан: Диалогът Белград-Прищина ще бъде подновен след изборите в Косово"}
{"url": "https://www.24chasa.bg/novini/article/7577633", "text": "24-годишна студентка във Великобритания се е самоубила със свръхдоза кофеин. Тя е използвала знанията си от изследвания на токсичните вещества, които правила. Софи Бенинг е страдала от депресия. Закупила е стимуланта чрез интернет. Преди това е публикувала в социалните медии съобщения, че иска да сложи край на живота си, разказа \"Дейли мейл\". Студентката е открита мъртва в студентското си общежитие през март тази година. Резултатите от разследването показват, че момичето е приело 3 пъти по-висока доза кофеин от максимално допустимата. \"Уморих се да нося маска. Уморена съм да се усмихвам фалшиво, когато емоционално умирам\", написала Софи в бележка, която оставила в жилището си. Оказало се, че на пакета със закупения стимулант не пише предупреждения за дозировка или прекомерна употреба. Момичето било диагностицирано със синдрома на Аспергер - психично разстройство от аутистичен характер, при което има значителни трудности в социалното взаимодействие и невербалното общуване. Често хората с този синдром имат силен, почти маниакален интерес към дадена област. Софи се се справяла добре в училище и в колежа. Първоначално е следвала биоинженерство в Шефилдския университет, след първата година обаче е напуснала и през 2016 година е записала тригодишен курс по биомедицина в Салфорд. Бащата на Софи - Джими Сингх, казва, че дъщеря му се е справяла добре в университета и е била сред най-добрите през годините. Последно е посетила родителите си между юли и септември 2018 г., когато се е срещала и с приятели, и е работила в местна болница. В седмиците преди инцидента семейството на момичето се притеснявало, че не отговаря на техни съобщения. Близките на Софи се свързали с приятеля й, който също се притеснявал за психичното й здраве, след като видял нейни постове в Редит. Сестрана на Софи - Сара, я е завела до болница в деня преди смъртта й. Там са направили консултация за психическото й състояние. Студентката е получила посмъртно диплома за отличен успех. Софи е била много ярка личност и изключително интелигентна млада жена. Семейството и съквартирантите й я подкрепяли, се казва в доклад след смъртта й. \"От 18 години съм съдебен следовател. За пръв път попадам на случай на смърт, причинена от кофеинова токсичност. Изключително тъжно е, когато някой е принуден да изглежда щастлив, а живее с мрачни мисли\", коментира следовател в съдебната зала. Патологът д-р Уша Чандран казва, че за 25 години това е първият случай на отравяне с кофеин, с който се е запознала.  \"Кофеинът засяга централната нервна система, може да предизвика раздразнителност и психоза, може да засегне сърцето и да причини тахикардия - учестена сърдечна дейност\", коментира още тя. Кофеинът е единствената констатирана аномалия в организма на Софи.", "date": "2019.07.26", "title": "Студентка слага край на живота си със свръхдоза кофеин, използвала знанията си от изследвания"}
{"url": "https://www.24chasa.bg/novini/article/7577959", "text": "Съд в Кипър остави в ареста  , предаде Ройтерс, цитирана от БТА.  Общо 12 лица бяха първоначално задържани по заповед на съда миналата седмица, след като 19-годишна британка се оплака, че е била нападната в хотелска стая в курорта Агия Напа. Кипърските власти освободиха петима от тях снощи. Останалите ще останат в ареста още седем дни за разпити, посочи говорителка на полицията. Израелски медии цитираха родители на младежите, които отхвърлят твърденията.", "date": "2019.07.26", "title": "Кипърски съд остави в ареста седемте израелци, обвинявани в изнасилване"}
{"url": "https://www.24chasa.bg/novini/article/7577971", "text": "Френски палеонтолози откриха бедрена кост на динозавър по време на разкопки в северозападната част на страната, пише „Ройтерс”, цитирана от  Именно по тези земи през последните години са намерени множество кости на найголемите животни, обитавали нашата планета преди милиони години. Двуметровата кост е принадлежала на завропод – тревопасен вид с дълга шия и опашка. Те са живели по времето на късния Мезозой преди ок. 140 млн. г. Учените са били изключително впечатлени от състоянието на костта. Палеонтологът Ронан Алън обясни, че от 2010 г. насам неговите колеги са намерили над 7 хил. фосила на повече от 40 вида.", "date": "2019.07.26", "title": "Откриха двуметрова кост на динозавър във Франция (Снимки)"}
{"url": "https://www.24chasa.bg/novini/article/7578000", "text": "11 души са задържани при специализирана полицейска операция на територията на Добричка област, съобщи пред медии директорът на Областната дирекция на МВР старши комисар Никола Панчев. В операцията са участвали служители на областната дирекция и на жандармерията. Проверени са 500 лица и 300 моторни превозни средства. Задържани са 11 души за различни нарушения и престъпления, уточни Панчев. Един от задържаните е заподозрян в блудство. В рамките на акцията са извършвани проверки, свързани с придвижването на животни заради африканската чума по свинете. „Действаме превантивно срещу незаконното придвижване на прасета”, посочи Панчев. Проверени са няколко камиона на свинекомплекси, като при тях има добра защита за биосигурност. Панчев уточни, че на територията на областта засега няма констатирано огнище на заболяването.", "date": "2019.07.26", "title": "Полицията проверява камионите с прасета в Добричко"}
{"url": "https://www.24chasa.bg/novini/article/7577998", "text": "Шведското правителство отхвърли днес критиките на президента на САЩ Доналд Тръмп, че не се е намесило в защита на американския рапър Ейсап Роки, който предстои да бъде съден в Швеция заради участие в сбиване в Стокхолм, предаде ДПА. \"(Шведският министър-председател Стефан Льовен) беше напълно ясен за това, че всички в Швеция са равни пред закона и че правителството не може да се намеси в продължаващи правни процедури\", каза говорител, цитиран от Шведската телевизия и БТА. Изявлението беше направено, след като Тръмп, който миналата седмица безуспешно се опита да убеди Льовен да позволи на рапъра да бъде освободен под гаранция, изрази в Туитър гнева си от това, че Ейсап Роки, чието истинско име е Раким Майърс, е бил обвинен и предстои да бъде съден. Тръмп каза, че е \"много разочарован, че шведският министър-председател Стефан Льовен не е могъл да действа\", и обвини Швеция, че разочарова афро-американската общност в САЩ. Вчера Ейсап Роки беше обвинен от шведската прокуратура в причиняване на телесна повреда. Съдебният процес срещу него трябва да започне следващата седмица.", "date": "2019.07.26", "title": "Швеция отхвърля критиките на Тръмп по случая с американски рапър"}
{"url": "https://www.24chasa.bg/novini/article/7578009", "text": "Извадиха 16 тела на жертви на огромното кално свлачище, предизвикано от редки за лятото поройни дъждове в Мароко, съобщава БГНЕС. Наводненията в сряда вечерта доведоха до свличането на земна маса в Атласките планини южно от Маракеш, която затрупа автобус. Огромните камари със земя и камъни на места се издигаха на близо 20 метра. Местните власти все още издирват затрупани хора и заявиха, че не могат да потвърдят точния брой на загиналите. Инвестициите в пътната инфраструктура на Мароко са концентрирани основно в основните пътни артерии и много отдалечени райони могат да бъдат достигнати само по кални пътеки, които са уязвими при лошо време. Всяка година при различни пътни инциденти в северноафриканската страна загиват близо 3500 души.", "date": "2019.07.26", "title": "16 жертви на поройни дъждове в Мароко"}
{"url": "https://www.24chasa.bg/novini/article/7578010", "text": "Тялото на покойния тунизийски президент Бежи Каид Есебси беше преместено днес от военната болница в президентския дворец в столицата Тунис, а страната се подготвя за неговото погребение, предаде ДПА. , припомня БТА. Тълпи от хора се събраха пред болницата, за да засвидетелстват почитта си, докато тялото беше превозвано от военен автомобил. Покойният президент ще бъде погребан утре на церемония, на която се очаква да присъстват чуждестранни държавни глави. Френският президент Еманюел Макрон ще пристигне утре в Тунис, за да присъства на погребението, съобщи Елисейският дворец, цитиран от Франс прес. Есебси, първият демократично избран президент на Тунис, встъпи в длъжност през 2014 г., след като масовите протести известни като \"Арабска пролет\" свалиха от власт дългогодишния диктатор Зин ал Абидин бен Али, припомня ДПА.", "date": "2019.07.26", "title": "Преместиха тялото на Бежи Каид Есебси в президентския дворец в Тунис (Снимки)"}
{"url": "https://www.24chasa.bg/novini/article/7578013", "text": "Лидерът на испанските социалисти Педро Санчес ще продължи да работи с всички партии, за да се избегнат нови избори, след като вчера не беше утвърден за премиер от парламента, заяви вицепремиерът Кармен Калво, цитирана от Ройтерс, предаде БТА. Въпреки че официално Санчес вече не е кандидат да оглави ново правителство след неуспеха на кандидатурата му, социалистите, които получиха най-много гласове на изборите през април, все още се смятат за натоварени да съставят правителство и Санчес може да бъде предложен отново, отбелязва Ройтерс. \"Той ще продължи да работи с останалите политически лидери, за да имаме правителство и да се избегнат нови избори\", каза Калво на седмичен брифинг с журналисти. Според Калво има други варианти, например парламентарна подкрепа, подобна на тази, давана от крайната левица на социалистите в съседна Португалия през последните четири години. Тази възможност ще бъде обсъдена с \"Подемос\" през следващите два месеца. \"Опитахме да съставим коалиционно правителство и \"Подемос\" го блокира. Няма път в тази посока. . . Други формули могат да бъдат изпробвани, но не и коалиция\", каза Калво.", "date": "2019.07.26", "title": "Педро Санчес ще работи с всички партии, \nза да се избегнат нови избори"}
{"url": "https://www.24chasa.bg/novini/article/7578026", "text": "Турските власти може да се откажат от покупката на самолети на американската компания \"Боинг\" в контекста на напрежението в отношенията със САЩ, обяви днес турският президент Реджеп Тайип Ердоган, цитиран от ТАСС и БТА. \"Казах на Доналд Тръмп (на срещата на върха на Г-20) в Осака: дори и Турция да не купи (американски зенитно-ракетни системи) Пейтриът, ще се сдобием с \"Боинг\", цитира думите на Ердоган агенция Блумбърг. \"Ние сме добри клиенти. Но ако (кризата в отношенията) продължи и в бъдеще, ще ни се наложи да преразгледаме този въпрос\", добави той. Турция понастоящем очаква доставките на летателни апарати Боинг на стойност 10 млрд. долара, отбелязва Блумбърг.", "date": "2019.07.26", "title": "Ердоган: Турция може да се откаже \nот покупката на самолети \"Боинг\""}
{"url": "https://www.24chasa.bg/novini/article/7578056", "text": "Испанската Гражданска гвардия съобщи днес, че е разбила трафикантска банда, която вкарвала във Франция хашиш, скрит в ултрабързи автомобили. Бандата е обвинена, че по-рано тази година е причинила смъртта на полицай при гонитба в Испания, предаде Франс прес, цитирана от БТА.  При операцията, осъществена в сътрудничество с френската полиция, в двете страни са задържани общо 16 заподозрени (испанци и французи). Иззети са и 2,4 тона хашиш. В комюнике испанската полиция посочи, че групата изпращала бърз автомобил да разузнае къде има полицейски проверки и баражи, така че останалите да могат да ги избегнат, и че членовете й не се колебаели да прибягват до насилие. Говорител на Гражданската гвардия каза за АФП, че те често атакували с автомобилите си полицейските коли, когато били преследвани от силите на реда или задържани на пътни баражи. През май трафикантите предизвикали смъртта на 45-годишен полицай, след като техен автомобил блъснал мотора му при полицейско преследване в Алхесирас - разпределителен център на хашиш в Южна Испания, се казва в комюникето. Членовете на организацията действали в курортите Марбеля и Беналмадена на южното испанско крайбрежие, а също в Южна Франция - Перпинян и Марсилия. Те са обвинени в трафик на наркотици и пране на пари в организирана банда.", "date": "2019.07.26", "title": "В Испания са задържани наркотрафиканти, обвинени за смъртта на полицай"}
{"url": "https://www.24chasa.bg/novini/article/7578054", "text": "Няколко членове на Македонската академия на науките и изкуствата /МАНУ/ публикуваха съобщение, в което изказаха мнението си за \"някои проблематични тълкувания на македонската културна история от официални представители на държавата, произтичащи от договори със съседни страни\", предаде агенция МИА. В съобщението се изтъква, че през последните две години сме свидетели на стратегии за ревизия на македонската идентичност и отричане на правото на македонския народ върху голяма част от античното културно наследство с Преспанското споразумение с Гърция от 18 юни 2018 г., предава БТА. От друга страна, има индикации, че с договора за добросъседство с България се актуализира отричането на правото на македонския народ на средновековна и нова история, посочват академиците. \"Като резултат от тази политика македонската история официално би започнала чак от 1945 г.\", се казва в съобщението. Учените отбелязват, че несъмнено историята на целия балкански регион и на всички съседни народи, включително македонския, българския, гръцкия и сръбския, имат допирни точки и споделят определени исторически събития, места и личности. Затова, подчертават те, научните обсъждания за националната и културната история на македонците и българите трябва да се водят безпристрастно и независимо от политическите платформи, а не под тяхно влияние. В този смисъл функцията на двустранната македонско-българска комисия за историята не се състои в това да затвори отворените въпроси, нито да бъде политически коректен инструмент на управляващите в момента в двете държави. Напротив, становищата на тази комисия трябва да се основават на мултидисциплинарни научни експертизи, което означава да се създадат условия за дългосрочни и специализирани научноизследователски диалози. Само по този начин ще бъде изпълнена главната цел на договора - добросъседство и сътрудничество в името на по-добро бъдеще, изтъкват академиците.", "date": "2019.07.26", "title": "Северна Македония: Историята на македонци и българи да се обсъжда безпристрастно и независимо от политикатa"}
{"url": "https://www.24chasa.bg/novini/article/7577555", "text": "Горещата вълна, която доведе до температурни рекорди в Западна Европа, изглежда се насочва към Гренландия в притесняващо развитие, което може да намали ледената покривка на острова под минимума, регистриран през 2012 г., предаде Ройтерс. Говорителката на Световната метеорологична организация към ООН Клеър Нюлис заяви, че горещият въздух идва от Северна Африка и не просто е счупил европейски рекорди вчера, а ги е надхвърлил с 2-3 или 4 градуса по Целзий, което за нея е „абсолютно невероятно“, предава  Абсолютен рекорд от началото на метеорологичните наблюдения бе поставен в четвъртък и в Белгия – 41,8 градуса, както и в Холандия – 40,7.", "date": "2019.07.26", "title": "ООН: Горещата вълна в Европа застрашава и Гренландия"}
{"url": "https://www.24chasa.bg/novini/article/7577542", "text": "Горилата Труди, смятана за най-възрастната живееща в зоологическа градина в света, почина на 63 години в Литъл рок, Арканзас, съобщи Асошиейтед прес. Говорителка на зоологическата градина в Литъл рок каза, че гледачите са намерили Труди мъртва сутринта, предаде БТА. Труди пристига в зоологическата градина в Литъл рок от Бъфало през 1988 г. с мъжкаря Оли по развъдна програма. Родена е на свобода и е уловена. Тази практика вече не се използва от зоологическите градини в САЩ - техните питомци трябва да са родени в плен. Сид Танър - един от гледачите на Труди, я нарича \"шефката\" на цялата група. Той може да разкаже много анекдоти с нея, защото била своенравна. Най-много я отличавало това, че \"висяла\" с ергените в мъжките групи, което е необичайно за женските горили.", "date": "2019.07.26", "title": "Най-старата горила в зоологическа градина - Труди, почина на 63 години"}
{"url": "https://www.24chasa.bg/novini/article/7577558", "text": "Белгия регистрира първи смъртен случай, предизвикан от рекордните горещини, предаде Асошиейтед прес, цитирана от БТА. Жена на 66 години е била намерена мъртва близо до караваната си в Миделкерке край морето. Тя е била открита от съсед вчера привечер, след като очевидно се е пекла на слънце на белгийското крайбрежие, където температурата надхвърли 40 градуса по Целзий. Според полицията смъртта на жената явно е свързана с горещините. Вчера Белгия, подобно на други места в Западна Европа, преживя най-горещия си ден, откакто се води статистика - в Бегейнендейк на 30 километра източно от Брюксел температурата достигна 41,8 градуса.", "date": "2019.07.26", "title": "Първа жертва на горещините в Белгия"}
{"url": "https://www.24chasa.bg/novini/article/7577564", "text": "\"Втората линия на \"Турски поток\" ще мине през България, Сърбия, Унгария. През България направо\", каза той в отговор на въпрос за втората линия на газопровода, предаде БТА. Неговото министерство допуска възможността за допълнително увеличение на пропускателната способност на \"Турски поток\" в случай на търсене на руски газ. Така Новак отговори на въпрос може ли ситуацията със \"Северен поток 2\" да се отрази на \"Турски поток\" в план на увеличение на обема на транзитирания газ. \"Готови сме да снабдяваме с газ в нужния обем в рамките на конкуренцията\", добави той./", "date": "2019.07.26", "title": "Руският енергиен министър: „Турски поток“ ще мине през България"}
{"url": "https://www.24chasa.bg/novini/article/7577566", "text": "От следващата учебна година започва още по-активна работа за привличането и включването на децата и учениците в образователната система. За целта детските градини и училищата в страната ще сформират постоянни екипи за превенция на отсъствията без уважителни причини. Това съобщиха от пресцентъра на Министерството на образованието и науката. В тях могат да влизат и учителите, които се грижат за приобщаването на деца към системата. При необходимост новите екипи ще функционират всекидневно, предвиждат промени, предложени за обществено обсъждане от Министерството на образованието и науката. Дейността на екипите за превенция ще е насочена към намаляване на риска от отпадане. Експертите ще посещават домовете на отсъстващите по неуважителни причини деца и ученици, като обходите ще се правят още след регистрирането на отсъствията. Също така се предвижда да се работи активно с родителите, за да се осигурява участието на децата и учениците в образователния процес. Екипите ще бъдат подпомагани и занапред от представители на общините, дирекциите \"Социално подпомагане\" и Министерството на вътрешните работи.", "date": "2019.07.26", "title": "Специални екипи ще следят за отсъствия на деца от училищата и градините"}
{"url": "https://www.24chasa.bg/novini/article/7577574", "text": "Ако не бъде наложено вето върху закона за промяна на държавния бюджет, до края на този месец България ще преведе парите за американските изтребители и първите въоръжени Ф-16 ще са на разположение на българските пилоти до три години. Това заяви във Велико Търново вицепремиерът и министър на отбраната Красимир Каракачанов, предаде  Той посочи, че до края на мандата му се планира да бъдат ремонтирани голяма част от руските изтребители, с които сега разполагат военновъздушните ни сили. Полагат се усилия за възстановяване на летателната годност на руските самолети, посочи военният министър: „Самолетите МиГ-29, ние имаме 15 самолета. Поне 10 до края на моя мандат трябва да летят, за разлика от трите, които заварих. Също Су-25 е прекрасен руски самолет. От 14 в момента летят 4. Аз полагам усилия да ги направя поне 10“. Вицепремиерът Красимир Каракачанов е категоричен, че покупката на американските изтребители няма да се отрази върху другите два проекта за военна техника, както и върху новото 10-процентно увеличение на заплатите във въоръжените сили. Във Велико Търново, където участва в производството в първо офицерско звание на 164 курсанти и курсисти на Националния военен университет, Каракачанов посочи, че е издал заповед за включване на армията в борбата с африканската чума по свинете.", "date": "2019.07.26", "title": "Каракачанов: Ще платим за Ф-16 до края на юли, ако няма вето за бюджета"}
{"url": "https://www.24chasa.bg/novini/article/7577577", "text": "Испанският крал Фелипе Шести реши засега да не започва нов кръг от консултации с лидерите на политическите партии за съставянето на правителство, предаде ТАСС. Това се казва в разпространено днес съобщение на кралския двор за резултатите от срещата на монарха с председателката на Конгреса на депутатите (долната палата на парламента) Меричел Батет. Отбелязва се, че по този начин държавният глава дава на политическите сили време да се опитат да постигнат споразумение относно избирането на бъдещия премиер, предаде БТА.  В четвъртък Конгресът на депутатите не можа да утвърди при повторно гласуване кандидатурата на и.д. шефа на правителството, лидера на Социалистическата партия Педро Санчес за премиер. Сега представените в парламента политически сили имат два месеца, за да се опитат да постигнат съгласие по този въпрос. През този период лидерът на социалистите може отново да се опита да получи доверие в Конгреса. Ако в установения срок така и не бъде утвърден премиер, двете камари на парламента ще бъдат разпуснати и ще бъдат свикани извънредни избори, които може да се състоят през ноември.", "date": "2019.07.26", "title": "Кралят на Испания няма да започва нов кръг от консултации по сформиране на правителство"}
{"url": "https://www.24chasa.bg/novini/article/7577572", "text": ", ще бъдат пратени за анализ в антропологическа лаборатория във Варна или София. Първо обаче останките ще бъдат огледани от бургаски патоанатоми, каза за \"24 часа\" началникът на отделението по Съдебна медицина в УМБАЛ Бургас д-р Галя Милева. \"Трябва да се установи дали костите изобщо са човешки, защото сме имали случаи, в които намерени останки, за които се предполага, че са на човек, са се оказвали на животни. Само преди 20 дни имат такъв случай - открити кости се оказаха на елен. След като изготвим съдебно-медицинска експертиза, ще изпратим находката на антрополози\", обясни д-р Милева. Намерените в Китен останки - бедрени кости, подбедрици и част от таз обаче все още не били пристигнали в отделението по патоанатомия. Междувременно историкът Атанас Орачев направи предположение, че останките най-вероятно са от некропол, тъй като  на полуострова се е намирало древното селище Урдовиза. \"Когато деца са правели тунел в пясъка, достигайки на метър дълбочина, са попаднали на разпръснати в неанатомичен порядък кости. Липсват череп, ръце, единият пищял. Разхвърлянето на този гроб най-вероятно е станало вследствие на подравняване на плажа с багер\", каза пред \"24 часа\" Атанас Орачев. Той няма съмнение, че в района е имало некропол, тъй като наблизо е селището на полуострова, където се заражда живот още в Късната бронзова епоха и продължава във всяка следваща. \"Имаме проучена и средновековна крепост, портата е там, от там е излизал пътят, а некрополите се намират близо до път. Урдовиза е най-интересният регион, там е  открито  и потънало праисторическо селище. Всъщност не мога да кажа от кой некропол са костите -  дали праисторически, античен или средновековен -  това няма значение. Полицията обаче е трябвало да уведоми незабавно най-близкия археологически музей, а такъв има в Приморско. Вместо това костите са прибрани, а ямата заровена\", коментира Орачев. Той вече е влязъл в контакт с директора на музея в Приморско Даниел Пантов, с когото обмисляли да проучат района на есен.", "date": "2019.07.26", "title": "Пращат на антрополози костите, открити на плажа в Китен (Видео)"}
{"url": "https://www.24chasa.bg/novini/article/7577567", "text": "Още две нови становища днес до обяд са били изпратени до Висшия съдебен съвет (ВСС) в подкрепа на зам. главния прокурор Иван Гешев като кандидат за стола на Сотир Цацаров. Първото е от над 30 служители и прокурори от районната прокуратура в Пловдив. \"Изразяваме притеснението и възмущението си от организираните от ПП \"Да, България\" безпрецедентни по своя интензитет политически нападки срещу номинацията на г-н Иван Гешев, изразили се в протести пред сградата на ВСС\", казват от Пловдивската районна прокуратура. И подчертават, че това е грубо вмешателство в работата на ВСС, нарушение на конституционните и законовите разпоредби, които засягат процедурата за избор на главен прокурор. Магистрати и служители се обединяват, че това е и посегателство срещу независимостта на съдебната власт. Ректорът на ЮЗУ проф. д-р Борислав Юруков също е написал становище до ВСС, с което подкрепя номинацията на Гешев за главен прокурор. \"Днес повече от всякога обществото следва да заявява подкрепата си към работещите професионалисти и към лидерите, способни да поемат отговорност за бъдещето развитие на прокуратурата и на съдебната власт\", казва професорът. Вчера след протеста пред ВСС, ръководен от лидера на \"Да, България\" Христо Иванов срещу Гешев, декларации до ВСС разпратиха над 130 прокурори, следователи и служители на двете специализирани прокуратури в София, Софийската районна прокуратура и Камарата на следователите в България.", "date": "2019.07.26", "title": "Валят становища в подкрепа на Иван Гешев"}
{"url": "https://www.24chasa.bg/novini/article/7577581", "text": "Досега 31-годишната приятелка на новия премиер на Великобритания - Борис Джонсън, умело избягваше светлините на прожекторите. Като партньорка на Джонсън, през последните 18 месеца Кари Саймъндс успяваше да се \"скрие\" фотографските обективи и да стои настрана от медийното внимание, но сега, когато половинката ѝ има ключова политическа роля, нещата стоят по различен начин. Днес вече ще ѝ бъде далеч по-трудно да запази личното си пространство, коментира  Когато тя се присъедини към екипа на Борис, по време на първата му реч като министър-председател, фотографите полудяха и не спряха да я снимат. Последните дни британските медии също сериозно усложниха задачата на Саймъндс да страни от вниманието, след като поставиха фокуса си върху нея. Сега цяла Англия се пита дали тя ще се нанесе на \"Даунинг стрийт\" 10, заедно със своя партньор, след като го остави да прекрачи прага сам. Това наруши традицията на острова - новият премиер да влезе за пръв път в резиденцията в компанията на съпругата (или съпруга) си. Ако все пак Кари реши да се премести при своя любим, тя ще се превърне в най-младата ѝ обитателка (партньор на първи министър) през последните 173 години. През септември м.г. 55-годиният Борис Джонсън и съпругата му - Марина Уилър, обявиха, че се разделят след 25 години брак. Двамата имат общо 4 деца. За първи път връзката на Джонсън и Саймъндс стана публично достояние по време на кампанията му, когато една вечер полицията бе извикана в дома им. Тогава изплашените съседи се обадили на служителите на реда, понеже чуват чупеното на предмети и виковете на Кари, която крещи на Борис да я остави на мира и да се махне оттам. Не след дълго пресата публикува снимка на двойката, показваща, че са преодолели неразбирателството, но кадъра се видя съмнителен на повечето хора, които изразиха мнение, че той е нагласен.", "date": "2019.07.26", "title": "Ще се нанесе ли приятелката на Борис Джонсън с него на \"Даунинг стрийт\" 10"}
{"url": "https://www.24chasa.bg/novini/article/7577610", "text": "Косовският вицепремиер и министър на външните работи Беджет Пацоли би трябвало да поеме задълженията на премиера в оставка Рамуш Харадинай според закона, пише сайтът Клан Косова, цитиран от Танюг и БТА.  Премиерът на Косово в оставка Рамуш Харадинай се върна късно снощи от Хага в Прищина и обяви във Фейсбук, че ще продължи работата си в правителството. Той допълни, че до него са достигнали слухове, че работата му в правителството сред подадената оставнка е неконституционно, но посочи, че не може да си позволи да остави вакуум, защото Косово не може да търпи последиците от вакуума в управлението. От кабинета му насрочиха редовно заседание на косовското правителство за днес в 14 часа местно време. Съгласно конституцията на Косово правителството не се е разпаднало, защото парламентът все още е активен. Според Клан Косова Пацоли трябва да поеме задълженията на премиера, докато президентът Хашим Тачи не вземе решение за наследника на Харадинай, който вече няма право да свиква заседания на правителството.", "date": "2019.07.26", "title": "Косовският вицепремиер Беджет Пацоли ще поеме задълженията на премиера в оставка Рамуш Харадинай"}
{"url": "https://www.24chasa.bg/novini/article/7577615", "text": "Българската армия има готовност да окаже подкрепа за решаване на проблема с африканската чума по свинете, ако такава бъде поискана. Това заяви пред журналисти във Велико Търново заместник министър-председателят и министър на отбраната Красимир Каракачанов. За това има и издадена негова заповед, посочва БТА. Министър Каракачанов допълни, че военната полиция има готовност да подпомага колегите си от Районните управления при контрол на пунктовете, през които преминават животните. До момента обаче помощ от армията не е търсена.", "date": "2019.07.26", "title": "Българската армия е готова да окаже подкрепа за проблема с африканската чума по свинете"}
{"url": "https://www.24chasa.bg/novini/article/7577621", "text": "Собственикът на \"Тад груп\" Иван Тодоров е пуснат за издирване в шенгенското пространство, съобщи  Иван Тодоров е с обвинение в подбудителство за източване на личните данни от НАП на милиони българи. За NOVA Тодоров заяви, че не може да каже със сигурност дали случващото се е плод на атака от страна на конкуренцията. \"Ние сме фирма за киберсигурност. Не сме кибертерористи. Не мога да коментирам дали е удар от конкуренция или не. Адвокатите бяха убедени, че всичко е нагласено, но нямам представа\", заяви Тодоров. Той бе категоричен, че не се опитва да се скрие от властите. \"Не се страхувам от нищо. Моята идея е, когато се прибера - във вторник, да отида при органите, които искат някакво съдействие от мен\", заяви шефът на компанията, който в момента е в Канада.", "date": "2019.07.26", "title": "Собственикът на \"Тад груп\" Иван Тодоров вече е пуснат за издирване в Шенген"}
{"url": "https://www.24chasa.bg/novini/article/7577624", "text": "Втори епидемичен взрив на ебола се разпространява в североизточния регион Бени на Демократична република Конго, съобщи днес Световната здравна организация, цитирана от ДПА и БТА. Над половината от новите случаи на заразата през последните седмици са в здравната зона Бени, където преди около година също бяха регистрирани много случаи на ебола в продължение на няколко седмици, посочва базираната в Женева СЗО. Организацията обаче подозира, че една четвърт от всички случаи може би остават нерегистрирани, тъй като хората умират, но техните близки не знаят, че става дума за ебола. Над 1700 души са починали в резултат на продължаващата цяла година епидемия, добавя Асошиейтед прес. Саудитска Арабия престана да издава визи на хора от ДРКонго заради епидемията от ебола там, макар че СЗО засега не препоръчва да се налагат ограничения за пътуване, предаде АП. Агенцията отбелязва, че някои мюсюлмани от Конго имат намерение да участват в ежегодния хадж - поклонението на светите за исляма места в Саудитска Арабия - следващия месец. В писмо от саудитското външно министерство до посолството на Конго в Рияд, получено от АП и датирано от сряда, се казва, че кралството е решило да защити поклонниците и всички останали от евентуално пренасяне на заразата. Писмото се позовава на решението на СЗО, прието този месец, да обяви взрива от ебола в ДРКонго за глобална извънредна здравна ситуация. По същия начин - с визови забрани, Саудитска Арабия реагира и при епидемията от ебола в Западна Африка преди няколко години.", "date": "2019.07.26", "title": "Отново бум на ебола в Конго, над 1 700 са жертвите на епидемията за една година"}
{"url": "https://www.24chasa.bg/novini/article/7577625", "text": "Руските власти съобщиха, че са обявили за \"нежелана\" организацията \"Атлантически съвет на САЩ\", специализирана в международните отношения, проправяйки път към забраняването й в Русия, предаде Франс прес. Това става на фона на най-изостреното напрежение между Москва и Вашингтон от Студената война насам, отбелязва АФП. Установено беше, че дейностите на неправителствената организация представляват заплаха за основите на конституционния ред и сигурността в Русия, заяви главната прокуратура в публикувано снощи комюнике. Руското министерство на правосъдието беше информирано за тези заключения, за да бъде включен мозъчният тръст в регистъра му на \"нежеланите\" в Русия организации, уточнява комюникето. На сайта на американската организация се отбелязва, че \"Атлантическият съвет\" насърчава \"контруктивното лидерство и ангажираност в международните отношения въз основа на централната роля на Атлантическата общност\" пред световните предизвикателства. Мнозина, особено критиците й, смятат организацията за един от най-активните поддръжници на НАТО. Закон, обнародван през 2015 г. от руския президент Владимир Путин, дава възможност чуждестранни организации, действащи в Русия, да бъдат обявявани за \"нежелани\". След това, те мога да бъдат и забранени, независимо дали са НПО-та, фондации или предприятия. Този закон допълва друг, одобрен през 2012 г. и задължаващ организациите, които получават чуждестранно финансиране и развиват \"политическа дейност\" (доста неясно формулирано понятие), да се регистрират като \"чуждестранен агент\". Оттогава множество организации бяха обявени за \"нежелани\", включително такива, свързани с американския магнат Джордж Сорос или с живеещия в изгнание бивш руски олигарх Михаил Ходорковски. Десетки други са били обявени за \"чуждестранни агенти\", показват данните на руското министерство на правосъдието.", "date": "2019.07.26", "title": "Русия обяви американска неправителствена организация за \"нежелана\""}
{"url": "https://www.24chasa.bg/novini/article/7577634", "text": "Директорът на служба \"Военна информация\" може да е военнослужещ с висше военно звание или цивилно лице, реши парламентът, като гласува на второ четене промени в Закона за военното разузнаване, предава БТА. Предложението се внася в Министерския съвет от министъра на отбраната. Когато директорът на службата навърши пределната възраст за съответното военно звание, се освобождава от военна служба и продължава да изпълнява длъжността си до изтичане на срока, за който е назначен. Стига с тези поправки за определени хора, бъдете принципни, заяви Николай Цонков от БСП. Милен Михов от \"Обединени патриоти\" обясни, че процедурата, по която става назначението, елиминира тази теза. Кой може да твърди, че министърът на отбраната ще предложи точно един човек за този пост и той ще бъде утвърден от МС, от президента с указ, ако не отговаря на всички изисквания, на които трябва да отговаря ръководителят на военното разузнаване, коментира той. Преди това парламентът ратифицира Споразумение за предоставяне на подкрепа за проекти между Комисията за енергийно и водно регулиране и Европейската банка за възстановяване и развитие по отношение на програмата за регулаторно развитие на енергийния сектор.", "date": "2019.07.26", "title": "Парламентът реши: Цивилно лице да може да оглави военното разузнаване"}
{"url": "https://www.24chasa.bg/novini/article/7577316", "text": "Управляващите са слепи за проблемите на гражданите в района. Това заяви кандидатът на БСП за кмет на \"Връбница\" Владимир Петров. Той се включи в поредното протестно шествие на живеещите в \"Обеля-1\" в четвъртък вечерта. От началото на седмицата всеки ден хората от квартала се събират и провеждат шествие, с което изразяват недоволството си от застрояването на междублоковите пространства и зелените площи, от лошата инфраструктура в квартала, от липсата на места в детските ясли и градини и на паркинги, съобщават от пресцентъра на БСП - София. \"Поредният наш протест в \"Обеля-1\" получи много сериозна подкрепа. Омбудсманът на Република България Мая Манолова прояви сериозен интерес към нашите проблеми и се включи в шествието ни, каза Владимир Петров. - Всички будни граждани от квартала, които отново се събрахме да протестираме, имахме възможност да споделим с нея нашите тревоги. Тя отдели достатъчно време и желание да се запознае лично и на място с проблемите ни. Всички заедно обиколихме обекти и места в \"Обеля-1\", на които, според нас, има нередности и нарушения. За разлика от кмета на района и от управляващите в София, Мая Манолова обърна внимание на гражданите, изслуша ги и чу притесненията и недоволството им. А това по принцип е първият знак, че един проблем може да бъде решен. Защото, когато онези, от които зависи отстраняването на нередностите и несправедливостите в квартала ни, се правят на слепи и не искат да ги видят, няма как да ги отстранят. Отдавна е ясно, че гражданите в квартала не можем да разчитаме на тях. Ще им покажем, че и те вече не могат да разчитат на нашето доверие\". Владимир Петров добави, че ще продължи да подкрепя гражданите в справедливите им протести срещу бездействието на кмета на района и категоричния му отказ да чуе за проблемите им. \"Очевидно това е стил на работа на управляващите досега, тъй като видях, че и кметът на София Йорданка Фандъкова не се вълнува от проблемите на гражданите, коментира той. - Аз участвах и в протеста преди сесията на Столичния общински съвет на улица \"Московска\" №33 в четвъртък. Кметът Фандъкова нито слезе при нас, за да чуе за проблемите ни, нито изпрати нейни представители. Подкрепа получихме единствено от омбудсмана Мая Манолова. Тя разговаря с всеки от нас и беше безкрайно права, че Столична община не може да си позволи да противопоставя едни граждани на София на други граждани на София. Работата на администрацията в общината е да намира най-правилните и добри за хората решения, но не го прави, за съжаление\".", "date": "2019.07.26", "title": "Владимир Петров: Управляващите са слепи за проблемите на гражданите във \"Връбница\""}
{"url": "https://www.24chasa.bg/novini/article/7577326", "text": "Ако сте направили справка в НАП и тя сочи, че има неправомерно разкрити лични данни, не е необходимо да се предприемат извънредни действия. Това съобщиха от Националната агенция за приходите /НАП/. Не се налага да се сменят документите за самоличност, се отбелязва в съобщението. Няма непосредствен риск някой да се разпореди с имуществото или да поеме задължения от чуждо име, заради неправомерно разпространените данни. Това са потвърдили от Нотариалната камара, банките, дружествата за бързи кредити и лизинг и Агенцията по вписванията, допълват от приходната агенция. От НАП съветват хората да бъдат предпазливи, когато някой контактува с тях по телефон или имейл и да не се предоставя на никого финансова информация. За допълнителна сигурност хората все пак могат да сменят паролата на електронната поща и ПИК кода от НАП. Неправомерно разпространените данни са частични и не позволяват някой да се ориентира в цялостното имуществено състояние, добавиха от НАП. От агенцията в момента съпоставят незаконно разпространената данъчно-осигурителна информация с тази в реалните си бази данни, за да се провери дали няма дописване или манипулация на публикуваните данни. Когато приключи съпоставката, ще може да се предостави и информация за конкретния тип данни, които са били разпространени. Дотогава е достатъчно хората да прочетат препоръките на НАП във връзка с личните данни. Те са публикувани на сайта на приходната агенция.", "date": "2019.07.26", "title": "Не се налага смяна на документите за самоличност, ако личните ни данни са хакнати"}
{"url": "https://www.24chasa.bg/novini/article/7576967", "text": "Китай разполага с най-голямата мрежа от станции за зареждане на електромобили, като към края на месец юни те са били около 1 милион, предава  През последните години правителството насърчава активно използването на чиста енергия в автомобилния сектор и предоставя субсидии на производителите и потребителите на електрически коли, като в същото време работи за широкото въвеждане на възобновяеми и нефосилни източници при генерирането на енергия, коментира Ли Фулун, ръководител на отдела за развитие и планиране към Държавната енергийна администрация. Нефосилната енергия заема 37,2% от инсталираните в страната мощности от 6000 киловата и повече, което е с 1,2% ръст в сравнение с миналата година. Тя е била също 27,3% от генерираната електроенергия. За да оптимизира сектора на чистата енергия, китайското правителство стартира платформа за национален мониторинг и предупреждение за потреблението, която отчита данни на месечна база, прави оценка всяко тримесечие и издава предупреждения на годишна база.", "date": "2019.07.26", "title": "Китай има най-голямата мрежа от станции за зареждане на електромобили"}
{"url": "https://www.24chasa.bg/novini/article/7577356", "text": "ГЕРБ вижда в искането на БСП за безплатна смяна на личните карти \"политическо хакерство\" и \"популизъм\". Това коментира пред журналисти в парламента Красимир Ципов от ПГ на ГЕРБ по повод на проекторешението на БСП, с което се задължава правителството в срок от три месеца да осигури безплатна смяна на личните карти заради изтичането на лични данни от НАП, предаде БТА. \"Току-що станахме свидетели на политическо хакерство от страна на БСП и лично на Корнелия Нинова с една единствена цел - да се всява паника и да се създава напрежение сред българските граждани\", каза Ципов. Той бе категоричен, че българските граждани не трябва да сменят личните си документи. Ципов увери, че компетентните органи работят по случая и виновните, включително и длъжностни лица, ще бъдат установени. \"Гражданите трябва да запазят спокойствие. Нямаме абсолютно никаква нужда от нагнетяване на напрежение и всяване на паника. За съжаление обаче от БСП са способни само на нещо такова. Корнелия Нинова трябва да разбере ясно, че по този начин няма да натрупа абсолютно никакъв дивидент\", коментира депутатът. \"Изключителен популизъм е с решение на парламента да не се спазват законите и да се задължават българските граждани да си сменят личните документи, тогава когато не е изтекла валидността им. Още веднъж повтарям - българските граждани трябва да са спокойни и не трябва да сменят личните си документи\", посочи Красимир Ципов. Той обясни, че с данните, които са изтекли от сървърите на НАП, няма как да се извършат имотни сделки, сделки за прехвърляне на моторни превозни средства или други такива. Красимир Ципов припомни, че подобни действия представляват престъпление по Наказателния кодекс.", "date": "2019.07.26", "title": "ГЕРБ: Не е нужно да сменяте личните си документи, БСП всява паника"}
{"url": "https://www.24chasa.bg/novini/article/7577362", "text": "Светлината, идваща от звезда, орбитираща около масивната черна дупка в центъра на галактиката ни, осигури ново доказателство в подкрепа на Общата теория на относителността на Айнщайн, съобщиха Ройтерс и ДПА, цитирани от БТА.  Звездата SO-2 е с маса около 10 пъти по-голяма от Слънцето. Учените са я изследвали по 16-годишната й елиптична орбита около свръхмасивната черна дупка Стрелец А в центъра на Млечния път на 26 000 светлинни години от Земята. Те установиха, че поведението на светлината от звездата, докато се е изплъзвала от екстремното гравитационно привличане на черната дупка с маса четири милиона пъти колкото на Слънцето, съответства на предвиденото от Айнщайн. \"Айнщайн е прав, поне засега\" - каза Андреа Гез, професор по физика и астрономия в Университета на Калифорния в Лос Анджелис, която е един от ръководителите на изследването. Преплитането на пространството и времето близо до черната дупка отговаря на теорията на Айнщайн, докато законът за всеобщото привличане на Нютон не би могъл да го обясни. \"Дълго време Нютон дава най-доброто описание на гравитацията, но то започва да се изтърква по краищата - каза Гез. - Айнщайн осигурява по-пълна теория. Днес виждаме, че и теорията на Айнщайн започва да се изтърква по краищата\". Затова след време ще е необходима по-пълна теория на гравитацията. Общата теория на относителността \"показва уязвимост\", защото не обяснява напълно какво се случва с гравитацията вътре в черната дупка. Учените са работили с обсерваторията Кек на Хавай. Те са използвали ефекта гравитационно червено изместване. Според теорията на Айнщайн дължината на вълните на електромагнитната радиация, включително и на светлината, се удължава при избягването на гравитацията от масивен космически обект като черна дупка. Фотоните изразходват енергия при това изплъзване, но винаги се движат със скоростта на светлината. Това означава, че изгубената енергия се проявява чрез промяна на електромагнитната честота, а не със забавяне на скоростта. Резултатът е изместване към червено в електромагнитния спектър.", "date": "2019.07.26", "title": "Звезда, орбитираща около масивна черна дупка, подкрепи теорията на Айнщайн"}
{"url": "https://www.24chasa.bg/novini/article/7576786", "text": "20-годишният доведен син на шефа на ВКС Лозан Панов също се оказа сред протестиращите срещу зам. главния прокурор Иван Гешев. По същото време пастрокът на младежа пък беше в Пловдивския окръжен съд и призоваваше съдиите да кандидатстват за председатал на институцията. За участието на младежа в протеста се разбра от отворено писмо на майка му Елисавета Панова до премиера Бойко Борисов. В него тя се оплака, че полицията записала личните данни на сина ѝ. “Преди това е трябвало да отговори къде отива: на протест или на работа. Отговорът бил: на протест”, пише Панова. Тя решила незабавно да реагира, за да не допусне синът ѝ “един ден да се изненада като майка си от “криминалното си досие”. Съпругата на Панов, чието име изплува и в “Апартаментгейт”, поиска премиерът Бойко Борисов да нареди проверка на вътрешния министър Младен Маринов. “Защото в този тефтер са записани личните данни не само на моя син, но и на други свободни хора, отишли да изразят гражданската си позиция срещу поредното безобразие във върховете на властта”, смята тя. Панова намесва и пресцентъра на Министерския съвет, защото според нея той бил разпространил свидетелството ѝ за граждански брак. Докато пред ВСС имаше протест и контрапротест, шефът на ВКС се бе изнесъл в Пловдивския окръжен съд. Около 40 минути продължи неговата среща с 20-ина местни магистрати. На нея той ги убеждавал да кандидатстват за председател на окръжния съд в града. Панов пристигна около 8,58 часа в Пловдив. “Дойдох да ви окуража да се кандидатирате за поста”, заяви той. От дълго време едно от най-натоварените съдилища в страната е без ръководител. Мандатът на досегашния шеф Веселин Хаджиев изтече през април м.г. В самото начало бе обяснено, че срещата на Панов нямала характер на общо събрание, просто председателят на ВКС искал да се види с тези магистрати, които в момента не са в отпуск. “Каза в прав текст, че е против хора извън окръжния съд да го оглавяват”, обясниха присъствали. След срещата Панов и още няколко души, между които и Хаджиев, останаха да разговарят накрак. “Кандидати за поста ще има, но те няма да са в резултат на призивите на Панов”, коментираха пред “24 часа” магистрати. “Моята цел е да разговарям с колегите и да чуя проблемите им. В Пловдивския окръжен съд работят много достойни хора и е нормално от тях да има кандидати за поста. Казах им, че разбирам тяхната демотивация предвид и действията на ВСС”, обясни след срещата Панов. Попитан ще има ли втора кандидатура за главен прокурор, шефът на ВКС отговори, че щял да научи на заседанието в понеделник. ", "date": "2019.07.26", "title": "И доведеният син на Лозан Панов в протеста срещу Гешев, майка му Бети се оплака, че полицаи му записали данните"}
{"url": "https://www.24chasa.bg/novini/article/7577363", "text": "14-годишно момче е станало жертва на побой от непълнолетен младеж. Това съобщиха от ОДМВР - Добрич. Сигналът е подаден на 25 юли от пострадалото момче от село Оброчище. По негови данни на 25 юли около 00.00 часа в село Църква му е нанесен побой от непознат. От проведените ОИМ и ПСД е установен извършителят на деянието - 16-годишен младеж от село Българево, обл. Добрич. По случая се извършва проверка.", "date": "2019.07.26", "title": "Младеж преби 14-годишен в Добричко"}
{"url": "https://www.24chasa.bg/novini/article/7577383", "text": "Продължаващата гореща вълна в Западна Европа донесе температурни рекорди в редица градове. В Париж бяха измерени 42,6 градуса - най-високата стойност, откакто се води статистиката вече 150 г. От вторник френската метеорологична служба издаде второто по сила предупреждение за опасно високи температури за 80 провинции в страната, предаде БТА.  Въпреки „червения код\" плажуващи разпускаха на изкуствения плаж край Сена, а двама ентусиасти дори играха плажен волейбол. Също толкова удари живакът и в германския град Линген, провинция Долна Саксония. Във Великобритания бяха регистрирани най-високите температури за юли – 37,7 градуса, отчетени в Лондон. В града доставките на лед са се увеличили с пет пъти. Тези лондончани, които нямат климатици – се справиха с горещините с вентилатори и фризери. Горещото време в страната се очаква да се задържи до откомври, прогнозират британските метеоролози.", "date": "2019.07.26", "title": "Жегата във Франция - невиждана от 150 г. (Снимки)"}
{"url": "https://www.24chasa.bg/novini/article/7577261", "text": "Майка от Джорджия в Съединените щати е обвинена, че е убила бебето си, след като е изпуснала детето от ръцете си, след като се сбила на паркинг с друга жена. Прокурорите твърдят, че на шокиращото видео се вижда как Керен Харисън държи бебето си на три месеца в ръцете си, но след това го пуска на земята след разправия между нея и друга жена, която бързо прераства в бой. Видеото също показва други хора, а една жена вдига бебето от земята, докато мъж се опитва да раздели жените.", "date": "2019.07.26", "title": "Майка уби бебето си при бой с друга жена (Видео)"}
{"url": "https://www.24chasa.bg/novini/article/7577386", "text": "С четири гласа \"за\" и един \"въздържал се\" членовете на Съвета за електронни медии утвърдиха новия Управителен съвет на Българското национално радио по предложение на новоизбрания генерален директор на БНР Светослав Костов, съобщиха от  В новия Управителен съвет влизат юристите Галя Тренчева и Димитър Димитров и журналистите Стефан Ташев и Мария Маркова. В заседанието на Съвета за първи път участва и новоизбраният член на медийния регулатор от парламентарната квота Галина Георгиева.", "date": "2019.07.26", "title": "СЕМ утвърди новия Управителен съвет на БНР"}
{"url": "https://www.24chasa.bg/novini/article/7577421", "text": "Извършителка на джебчийска кражба е задържана след незабавна реакция на служители от сектор \"Улична престъпност\" при СДВР, съобщават от полицията. Непосредствено след извършване на кражба на дамско портмоне с пари и документи, собственост на китайска туристка, полицейските служители установили и задържали 27-годишната криминално проявена извършителка. След доклад на материалите в Софийска районна прокуратура задържаната е привлечена като обвиняема по чл. 195 от НК. Наложена й е мярка за неотклонение \"задържане под стража\" за срок до 72 часа.", "date": "2019.07.26", "title": "Хванаха джебчийка, задигнала портмоне от китайска туристка в София"}
{"url": "https://www.24chasa.bg/novini/article/7577420", "text": "Разкрит е извършител на въоръжен грабеж от магазин във Варна. На 25 юли, около 5.20 часа, е подаден сигнал за грабеж на сумата от 690 лв., извършен в магазин за хранителни стоки в к.к. \"Чайка\". Неизвестно лице, чрез заплаха с хладно оръжие, е отнело оборотните средства от касата на магазина. След проведени незабавни оперативно- издиравателни действия по разследването на случая е установен и задържан извършителят на деянието - 25-годишен софиянец, известен на МВР. Същия ден криминалистите разкрили и втори грабеж - от частен дом на ул. \"Кап. I ранг Георги Купов\" във Варна. Чрез използване на сила, непознат мъж отнел мобилен телефон от 32-годишна жена. След незабавни оперативно - издирвателни действия служителите на реда установили, че автор на престъпното деяние е 49-годишен местен жител. К:риминално проявеният извършител е задържан за срок до 24 часа. По двата случая са образувани досъдебни производства и материалите са докладвани на прокурор от Районна прокуратура - Варна.", "date": "2019.07.26", "title": "Разкриха въоръжен грабеж на 690 лв. от офис във Варна"}
{"url": "https://www.24chasa.bg/novini/article/7577418", "text": "Близо час продължила срещата при премиера Бойко Борисов с областния управител на Пловдив Здравко Димитров, Иван Тотев и Менда Стоянова. Целият град тръпне да узнае посочен ли е кандидатът на ГЕРБ за кмет. Такъв обаче не бил обсъждан. \"Стана единствено въпрос за проведените събрания по районите, на които бяха направени номинации\", посочи пред \"24 часа\" Здравко Димитров. По думите му срещата при Борисов била за важни проекти, които касаят града и областта като разширението на Околовръстното шосе, изграждането на локалните платна по пътя Пловдив-Асеновград. \"Премиерът много остана доволен, че има избран изпълнител и предстои подписване на договор за предпроектно проучване за водоснабдяване на Пловдив от язовир \"Въча\", каза още Димитров. Борисов се интересувал кои обекти в Пловдив ще бъдат финализирани. Тотев го уверил, че всичко, каквото е захванал, ще бъде изпълнено. И посочил площад \"Централен\" и Голямата базилика. Големият въпрос - кой ще е кандидатът на ГЕРБ за кмет на Пловдив, останал неразискван. А жителите на втория град най-много това ги интересува след декларацията на Иван Тотев, че няма да се кандидатира за трети мандат. Въпреки това на проведените събрания по районите сегашният градоначалник получи 300 номинации, след него е кметът на район \"Тракия\" Костадин Димитров с 255, трети е Здравко Димитров с 217, четвърти е кметът на район \"Централен\" Георги Стаменов с 208 и пети - кметът на \"Западен\" Димитър Колев със 169. Според запознати нищо чудно тези имена да са били обсъдени на срещата и да се е решило да бъде пуснато социологическо проучване за тях.", "date": "2019.07.26", "title": "1 час пили кафе при Борисов Иван Тотев, Здравко Димитров и Менда Стоянова - няма кандидат за кмет на Пловдив"}
{"url": "https://www.24chasa.bg/novini/article/7577422", "text": "Европа преживява от понеделник втора гореща вълна в рамките на месец и всеки ден падат температурни рекорди. Но абсолютният европейски температурен шампион все още не е победен, пише Франс прес, цитирана от БТА. Рекордът е поставен на 10 юли 1977 г. в Елевсина на няколко километра западно от Атина и е от 48 градуса по Целзий. Този рекорд, отчетен в период на изключителна суша и на голям горски пожар на 15 километра северно от Атина в бивше кралско имение, обаче е далеч от световния температурен рекорд. Той е 56,7 градуса по Целзий и е регистриран в Долината на смъртта в Калифорния на 11 юли 1913 г., но е оспорван от експертите. Що се касае до температурните постижения в южната част на Стария континент второто място си делят Испания и Португалия с 47,3 градуса по Целзий. В Португалия тези градуси бяха измерени на 1 август 2003 г. в градчето Амарелея в южната част на страната. По това време Европа преживяваше гореща вълна, с която бяха свързани 70 000 смъртни случая, от които 2700 в Португалия. В Амарелея обаче хората не се страхуват от жегите, защото там винаги било горещо. Не случайно градчето е наречено \"най-топлото място в Португалия\". Рекордът в Испания пък беше поставен на 13 юли 2017 г. в град Монторо близо до Кордоба. В градчето животът е адаптиран по принцип към горещините и общинският басейн остава отворен до 2 ч. след полунощ, а детските прожекции в киносалона започват в 21 ч., докато циркът и театърът отварят врати в полунощ. На трето място в температурната класация е Франция с 46 градуса по Целзий, отчетени в село Верарг в югозападната част на страната на 28 юни тази година. Сега, през втората гореща вълна, в Западна Европа бяха подобрени редица национални и градски рекорди. В Париж вчера бяха отчетени 42,6 градуса по Целзий, което беше столичен рекорд, припомня Франс прес. В Германия в градчето Линген беше поставен национален рекорд от 42,6 градуса по Целзий, съобщава ДПА. В южната част на Холандия бяха измерени рекордните за страната 40,4 градуса по Целзий, а в Белгия вчера в Бегейнендейк в северната част на страната са били измерени рекордните за страната 41,8 градуса по Целзий, допълва Франс прес.", "date": "2019.07.26", "title": "Гърция държи европейския температурен рекорд - 48 градуса през 1977 г."}
{"url": "https://www.24chasa.bg/novini/article/7577445", "text": "Днес гръцкото министерство на земеделието въведе допълни ограничителни мерки, за да предпази разпространението на Африканска чума по свинете, касаещо и всички служби по контрола на храните за повишено внимание да следят всички гранични контролно-пропускателни пунктове за пренос на храна. Подсилен контрол за районите има по границите с България - абсолютно забранено е внасянето на месо от България към Гърция. Това заяви земеделският министър Десислава Танева пред парламента по време на изслушването ѝ за ситуацията с разпространението на Африканска чума по свинете. Министърката обясни, че до момента има 21 огнища при домашни свине в 6 области, като 7 от тези огнища са установени при проверки от Българската агенция по безопасност на храните. 2 индустриални ферми са засегнати с малко над 57 хил. прасета - в село Николово са 17,5 хил. и в село Бръшлен - 40 хил. свине, както и фамилна ферма с 20. Министърката посочи, че се чакат още резултати от изследвания. И уточни, че заболяването го има в 23 страни на 3 континента. \"Ще тръгнем на интензивно претърсване в рискови зони за умрели диви свине - информили сме дружинките\", обясни министърката. И посочи, че е важно дружините да бъдат стимулирани при намерено прасе. Тя увери, че държавата прави всичко възможно справяне със ситуацията. И допълни, че обстановката е много динамична, като един от рисковете за разпространение са домашните прасета, заради липсата мерки за сигурност. \"Африканската чума е икономическа болест, но не е опасна за здравето на хората\", акцентира още Танева.", "date": "2019.07.26", "title": "Танева: Заради чумата Гърция засили контрола по границата с България"}
{"url": "https://www.24chasa.bg/novini/article/7577463", "text": "Бащата на най-добрия български тенисист Григор Димитров - Димитър Господинов Димитров да бъде удостоен със званието почетен гражданин на Хасково реши днес единодушно Общинският съвет, съобщи  . Предложението бе внесено от Инициативен комитет, а вносител на докладната стана председателят на хасковския местен парламент Таня Захариева с аргумента за приноса и заслугите му към развитие на спорта.", "date": "2019.07.26", "title": "Бащата на Григор Димитров стана почетен гражданин на Хасково"}
{"url": "https://www.24chasa.bg/novini/article/7577392", "text": "НАП естествено ще плати с парите от данъците глобата, която ще се наложи от Комисията за защита на личните данни, каза в коментар за изтичането на личните данни от НАП пред медиите в Смолян вицепремиерът Томислав Дончев. \"Комисията за защита за личните данни има право да глобява всякакви публични и частни субекти. Случаят с НАП е особен, защото е публична институция и една глоба се плаща от публичните приходи, тоест от данъци. Само че това не е единственото наказание. За целия теч на данни ще се установи кой е виновен - всички служители от най-ниското до най-високото ниво и ще бъдат предвидени наказания\", каза Дончев. Той подчерта, че сега в момента приоритет обаче е овладяването на ситуацията. \"Естествено, че ще се разбере кой е виновен, ще се определи вината и естествено на виновните лица, тези които са допуснали ако има такива да има професионална небрежност, ще се предложат наказания. В момента най-важното е да се минимизират рисковете с изтеклите данни да се извършат злоупотреби. Работата започна. Идентифициран е обема лица, малко над 180, за които има изтекли критично количество данни. НАП се е свързал с тях, предлага им се помощ, какво е необходимо да се направи. По отношение на другите лица, включително аз проверих себе си, пише че съм свързано лице със синът си, което едва ли е някаква новина. Има ми ЕГН-то, което не е добре. Но все пак ЕГН-тата са защитена информация от 2 години. Само до преди няколко години ги имаше на избирателните списъци. Не твърдя, че е добре\", каза Дончев. Той заяви, че се прави пълен анализ на масивите какво има в тях и какъв е потенциала за злоупотреба, като най-важното е да се уточни какви допълнителни мерки да се вземат да не се случва пак подобен пробив. \"Разбира се един от изводите - имахме няколко срещи по темата, е наемането на по-висококачествени специалисти, което означава и по-високи заплати. Включително и внедряването на най-модерни софтуерни решения за защита на критичните системи - те са 10-15 най-критичните, по принцип основните ни регистри са около 65, където е най-важната информация, но от тях най-важните от тях са 10-15. И там трябва да бъдат взети екстремни мерки. Защото данните трябва да бъдат защитени. Пробивът, който е станал, е много тежък киберинцидент, защото информацията е станала публична, но не е най-тежкият. Най-тежкият възможен инцидент е някой да влезе вътре и да променя данните - това означава наистина катастрофа. Вторият по тежест инцидент е някой да унищожи данните. И този е от най-тежките, защото има изтекли данни, ние трябва да ги защитим тези регистри. България дава много малко за киберсигурност. Разходите на година са около 5 млн. лв., което е нищо. Най-трудното е, хем електронните ни системи да са публични, гражданите да могат да правят справка, да са отворени, да предлагат услуги, и в същото време да са защитени. Най-защитени са тези системи, които не са свързани с интернет - системите на МВР-то, \"светая светих\", не са свързани с интернет, и по тази причина са защитени. Най-трудно е, хем системата да е отворена към гражданите, пем да може да се правят справки, да предоставя услуги, това е вход към системата, ние имаме стотици такива системи и в същото време да е защитена. А иначе и нотариуси, и куп други оторизирани лица, и банки имат право да правят специални операции, ползвайки масивите на държавата, те по този начин предоставят услуги\", каза Дончев. Вицепремиерът коментира и ситуацията с африканската чума. \"В момента имаме около 500 умъртвени животни в малки стопанства тип \"заден двор\", тук не се включват евтанизираните животни в големите промишлени комплекси. 21 огнища, по информация от вчера, несравнима е ситуацията с Румъния, където са над 1500 огнища, но е тежка ситуацията. За нещастие много подходящ сезон за разпространение на заразата. Вземат се бих казал радикални мерки, но един от проблемите, които имаме, че сред обществеността и сред управата на засегнатите райони нямаме пълно съдействие. Има опити и за извеждане, и за транспортиране на животни, което означава разпространение на заразата. Затова не само МВР, мобилизирали сме сили на армията, и колкото е необходимо ще бъдат мобилизирани допълнително, за да се осигурят карантинните мероприятия. Трябва да бъдат всички мерки да се ограничи разпространението на заразата. Най-лошата новина е, това което най-много се опасявахме, че имаме влизане на заразата в дефакто промишлени свине комплекси, което е много лошо. Въпреки, че там се вземат най-високите мерки за биосигурност, въпреки това очевидно по някакъв начин заразата е внесена\". Той отбеляза, че местата за загробване на животни не се правят по фриволна преценка на един човек. \"Там при всички случаи, всички специалисти, включително и на Басейнова дирекция, трябва да одобрят мястото, без подобно одобряване не може да се извърши загробване. Има и екарисаж във Варна. За съжаление всички специалисти, ветеринарни лекари твърдят, че не е възможно транспортирането на животни на такова разстояние, защото това означава допълнителни шансове за разпространение на заразата на стотици километри от огнището. Така че предписаната мярка след евтаназирането е загробване на място. Без специалистите не може да се случи загробване. Дончев пристигна в Смолян със заместник-министъра на регионалното развитие и благоустройството и ръководител на Управляващия орган на ОПРР Деница Николова за заседание на Регионалния съвет за развитие на Южен централен район.", "date": "2019.07.26", "title": "Томислав Дончев: Трябва да вземем екстремни мерки за защита на най-критичните ни 10-15 системи (Обновена)"}
{"url": "https://www.24chasa.bg/novini/article/7577503", "text": "Стокооборотът между Русия и Турция трябва да достигне в близките години 100 милиарда долара годишно. В 2018 г. той възлезе на 25,4 милиарда долара, заяви руският министър на енергетиката Александър Новак, който ръководи работата на руско-турската междуправителствена комисия в Анталия, предаде ТАСС. Освен традиционните сфери като селско стопанство, строителство, металургия и енергетика, има потенциал за увеличаване на взаимните инвестиции в отрасли като космоса, фармацевтиката, цифровите технологии, каза Новак. Русия и Турция се стремят също така да увеличат частта на националните валути в търговията помежду си от сегашните 34 процента. Русия вече е пуснала в оборот в Турция банкова карта \"Мир\". Сега тя се приема в мрежата на ИЗбанк, но в близко време списъкът на турските банки, които приемат \"Мир\", ще се разшири и тя ще се ползва в цялата страна, предаде БТА. Руският министър на енергетиката Александър Новак и турският министър на търговията Рухсар Пекджан са домакини на заседанието в Анткалия на 16-ата междуправителствена комисия за обсъждане на сътрудничеството в различни области.", "date": "2019.07.26", "title": "Русия и Турция възнамеряват да увеличат стокооборота 4 пъти, до 100 млрд. годишно"}
{"url": "https://www.24chasa.bg/novini/article/7577505", "text": "Турският президент Реджеп Тайип Ердоган заяви, че Турция ще се обърне другаде за бойни самолети, ако САЩ не й продадат Ф-35, предаде Ройтерс. Ердоган каза, че американското решение да изключат Анкара от програмата за производство на изтребителите заради покупката на руските зенитно-ракетни системи С-400 няма да спре страната да се снабди с необходимото оборудване, информира БТА. Турският президент, който коментира обтегнатите отношения на Анкара с Вашингтон за първи път публично от 11 дни, изрази надежда, че американските представители ще бъдат \"разумни\" по въпроса за санкциите срещу Турция. Президентът на САЩ Доналд Тръмп още не е взел решение по въпроса за санкциите срещу Турция, които изглежда, че се изискват от американското законодателство, коментира Ройтерс.Турция е решена да унищожи \"коридора на терора\" източно от река Ефрат в Сирия независимо от изхода на разговорите със САЩ за планираната зона за сигурност в северната част на страната, каза oще турският президент Реджеп Тайип Ердоган, цитиран от Ройтерс. Турция засили през последните дни предупрежденията си за възможна намеса в Северна Сирия, като заяви, че \"търпението й е изчерпано\" в разговорите с Вашингтон за установяването на зона за сигурност и че ще предприеме операция, ако не бъде постигнато споразумение. \"Онези, които разчитат на чужди сили в региона, ще отидат под земята\", каза Ердоган пред членове на своята Партия на справедливостта и развитието (ПСР). \"Ние ще намерим трайно решение на терора\", добави турският президент.", "date": "2019.07.26", "title": "Ердоган: Ако САЩ не искат да ни продадат Ф-35, ще се обърнем към друга страна"}
{"url": "https://www.24chasa.bg/novini/article/7577121", "text": "Пред Висшия съдебен съвет (ВСС) на ул. “Екзарх Йосиф” 12 вчера се събраха хора, облечени с тениски на “Демократична България” и с професионално изработени плакати “Да спрем Гешев - новата бухалка!” и поискаха прокурорската колегия на Висшия съдебен съвет да оттегли кандидатурата на Иван Гешев за главен прокурор. “Политическият натиск е напълно заслужен”, обяви лидерът им Христо Иванов, бивш министър на правосъдието във второто правителство на Бойко Борисов. Неговата партия е продукт на т.нар. адвокатско лоби, като “бащата” е Георги Атанасов, съдружник в кантората “Доковска, Атанасов и съдружници”. Протестът бе организиран и подклаждан във фейсбук. Особено активни бяха служителите на “Алфа финанс” на Иво Прокопиев, политологът Евгени Дайнов, анализаторът и собственик на сайтове за фалшиви новини Арман Бабикян. В четвъртък сред протестиращите активисти бяха и граждани, които постоянно участват в митинги с различни искания. На първа линия бе журналистът от “Биволъ” Димитър Стоянов. Рамо до рамо до него бе адвокат Николай Хаджигенов, който е известен с фиксацията си върху прокуратурата и главния прокурор Сотир Цацаров. След митинга Стоянов и Хаджигенов публикуваха своя обща снимка от протеста. Демонстрацията не мина и без карикатуриста от в. “Сега” Христо Комарницки, проф. Велислав Минеков, който неотдавна се обяви като жертва на бандитски палеж, тъй като колата му пламна. От МВР обаче уточниха, че мишена е бил автомобилът на негов съсед. Други известни лица, които “уважиха” протеста, бяха блогърът Асен Генов и Антоанета Цонева. До тях бе и адвокат Емил А. Георгиев, който не успя да стане евродепутат на последните избори като кандидат на “Демократична България”. Под негов пост за първи път се появи информация за хакнатата база данни на НАП. Към скандиращите срещу Гешев се присъединиха и пиарът на осъдената на първа инстанция за подкуп Десислава Иванчева - Петър Кърджилов, както и други нейни фенове, присъстващи на всяко заседание по делото ѝ в спецсъда. Съдията Методи Лалов, заради чието грубо поведение спрямо служителка е осъ- Софийският районен съд, също бе на протеста. Срещу него има и дисциплинарно производство за обиди към друга негова подчинена, защото не му харесвало как поддържа тревата. В протеста се включи и 20- годишният доведен син на шефа на ВКС Лозан Панов. Участието му разкри самата му майка Бети Панова, която съобщи, че полицаи записвали установъчните му данни. Самият Лозан Панов, който е знаме на тази акция, се бе скрил чак в Пловдив, защото законът му забранява да участва в политически акции, тъй като е действащ магистрат. Журналистът Огнян Стефанов също бе на протеста. Той уточни в своя сайт, че е бил пред ВСС още в 8,50 часа. За него Бисер Лазов, свидетелят по делото “КТБ” твърди, че дни преди фалита на КТБ е получил 1,2 млн. лв. от Цветан Василев, за да го измъкне от наказателно преследване. Името на Стефанов се свърза и със спрения ДАНС сайт “Опасните”, в който публикуваха компромати, подавани от част от спецслужбите.  “Опасните” бе майката на фейкнюза в България. Това бе първата медия, която публикуваше очевидни измислици като тази, че президентът Георги Първанов има връзка с певицата Марияна Попова. Огнян Стефанов, който бе пребит жестоко от неизвестни след вечеря с Брендо, бе много близък с покойния Младен Мутафчийски. Бащата на informiran.net и други сайтове, прочули се със своите фалшиви новини, Арман Бабикян бе сред активните протестиращи. Неговите сайтове яростно разпространяват фейк новини за премиера Бойко Борисов като тези, че имал остров в Гърция, къща в Барселона и лимузина в САЩ.", "date": "2019.07.26", "title": "Вижте кои участваха в протеста срещу Иван Гешев"}
{"url": "https://www.24chasa.bg/novini/article/7576973", "text": "Използването на лятото за трупане на знания и умения се превръща в главен начин за прекарване на лятната ваканция сред китайските деца, информира  „Моята лятна ваканция е планирана още от рано и програмата ми е богата!\" Говорейки за това, как ще прекара лятото, Сяо Дзи ученик от гимназия в Шанхай показва програмата си пред журналиста. За два месеца, Сяо Дзи трябва да посети не малко курсове, включващи английски език, устен превод за младежи, древна поезия, пиано, баскетбол, по-голямата част от тях са една и две седмици. Това, което изненадва журналиста най-много е, че Сяо Дзи ще посещава едновременно два курса по математика в различни образователни органи. „Защото обичам математиката! Предпочитам курсовете навън, отколкото решаването на задачи вкъщи. Група от умни ученици събрани заедно, изпитващи се взаимно, това е по-интересно!\", смеейки се казва Сяо Дзи. Става ясно, че курсовете в тези два органа включват само най-добрите ученици, редовно провеждат тестове и според резултатите и нивото разпределят групите. Сяо Дзи се надява с положените през ваканцията усилия да влезе в класа на „отличниците\". „В училище ходя и на допълнителни часове по математика, които също се формират според нивото ни. Тези летни курсове ще ми гарантират доброто представяне по предмета в училище.\" Оказва се, че използването на лятната ваканция за трупане на знания и умения става все по-популярно занимание сред учениците. . „През целия период на началното училище, детето ми не посещаваше никакви допълнителни курсове. След обмисляне обаче реших тази лятна ваканция да го запиша.\" Г-жа Чън от Шанхай каза още пред журналиста, че през есента детето ѝ ще влезе в прогимназия. Тя е избрала за него три предмета, китайски език, математика, английски език в образователен орган, предложен от един приятел. Тя се надява учителя да помогне на детето да затвърди основата от началното училище, за да се приспособи по-лесно към ритъма в прогимназията. За третокласника Ханхан, който обича да играе китайски шах, учебният сбор през лятната ваканция е добър шанс за повишаване на уменията му в шаха. Бащата на Ханхан казва: „Освен часовете в училище, той ходи един или два пъти в седмицата на урок по шах. Няма достатъчно време да го практикува. През лятната ваканция обаче времето е предостатъчно. Ако всеки ден се упражнява с учител, равнището му много бързо ще се подобри!\" Миналата лятна ваканция беше проведена анкета сред родителите на ученици в началните училища в Шанхай, относно заниманията на децата през почивката. Проучването е обхванало повече от 200 начални училища и 6376 семейства. Резултатите показват, че 62% от учениците са посещавали курсове през лятната ваканция, всяка седмица по 7 часа. 40% от тях са се записали в часове по чужди езици, но се забелязва повишаване на интереса към курсовете по различните видове научи. Над 1/3 от семействата са записали децата си на 2-3 курса; повече от 20% от учениците са имали учебни екскурзии в чужбина, средно 11 дена. Докладът за анкетата обобщава 5 предпочитани варианта за прекарване на лятната ваканция сред шанхайските ученици. Първо, свободен тип - без курсове и учебни екскурзии. Те представляват 26% и предпочитат семейните пътешествия. Вторият тип наблягат на обучението вкъщи, всяка седмица имат средно 6.4 часа на курсове, не участват в учебни екскурзии в чужбина, заемат 43.9%. Третият тип добиват практика с учебни екскурзии, средната продължителност на които е 11.9 дена, заемат 12%. Четвърто, смесен тип, всяка седмица средно по 6.3 часа на курсове, 9.6 дена средно на учебни екскурзии, заемат 17.6%. Пето, интензивно обучение, всяка седмица средно по 17.6 часа, 10.5 дена в учебни екскурзии, заемат 0.3%. Родителите искат децата им да се развиват всеобхватно и по-качествено, което води до появата на все повече и повече летни лагери, както и иновативни и интерактивни мероприятия. Идеята на шанхайските родители спрямо обучението на децата не се ограничава само до допълнителните курсове. Те искат комплексна лятна ваканция, която включва летни лагери, учебни екскурзии, спортни мероприятия, социална практика и т.н. Шестокласничката Сяо Сю се обучава в двуезично училище в Шанхай. Нейната програма за лятото е следната: през първата седмица тя и майка й ще отлетят за Сиан, за да участват в хуманитарни дейности в Дунхуан и на други места. След завръщането си, тя ще бъде на обучение около 20 по математика и история на английски език, а в края на август 6-дневен културен лагер в Централен Китай. Според плана трябва да има и пътуване на цялото семейство в чужбина ... Майката на Сяо Сю обяснява, че детето харесва познанията по история и хуманитарните науки още от ранна възраст. Тя я е записала на два туристически лагера с културно-историческа насоченост през лятната ваканция. Надява се чрез тях дъщеря й сама да види описаните в древните стихове пустини, планините Янгуан и Мингша, и да сравни разликите между Древния път на коприната и културата на Централен Китай. Днес родителите уважават и се вслушват в мнението на децата си, когато планират тяхната ваканция. „Когато планираме лятната ваканция, задължително я обсъждам с нея. Отчитам нейните интереси, за да не оказваме прекален стрес върху децата с ученето\", каза майката на Сяо Сю. \"Когато бяхме деца, нямахме такива условия да учим тези знания и умения. Не можехме да рисуваме, пеем или танцуваме. Така че сега се надявам, детето ми да се развива по всички начини и да се наслаждава на хобитата си. Животът ще бъде по-интересен!\", добави майката. Според непълна статистика, всички видове учебни екскурзии в чужбина стават все по-популярни и продължават да се увеличават с над 20% годишно, като постепенно се появяват и нови мероприятия. Тематичните летни лагери са особено популярни, като например по програмиране, интелигентни роботи, технологични иновации, свръхинтелект, американски тип лагер ... и много други популярни програми се запълват напълно шест месеца предварително. Оказва се, че ваканциите на децата в големите градове са богати и колоритно. Но с толкова много курсове и летни лагери, родителите харчат прекалено много пари. За много семейства, обучението все още е част от летните разходи на детето. Различните „летни лагери\" или „пътувания в чужбина\" струват още повече. Така например един летен лагер за 5-7 дни струва между 3000 до 5000 юана. Що се отнася до много чуждестранни летни лагери, разходите са десетки хиляди долари. Образователни експерти казват, че организирането на разнообразни ваканционни дейности, за да могат децата да научат повече неща, заслужава похвала. Но обърнете внимание на методите, оставете децата да се трудят и да си почиват. Водете се от техните интереси и не оказвайте прекалено голям натиск върху тях. Родителите също трябва да планират програмата според възможностите на семейството, а не да се сравняват с другите. В сравнение със скъпите курсове и обучението в чужбина, децата се нуждаят от повече близост и грижа от своите родители и семейството.", "date": "2019.07.26", "title": "„Комплексна\" лятна ваканция за децата: Учебните екскурзии в чужбина и летните лагери все по-популярни сред китайците"}
{"url": "https://www.24chasa.bg/novini/article/7577511", "text": "Решението на германката Лизел Хайзе да влезе в политиката изкристализирало, след като й изключили микрофона по време на публично събрание. Сега стогодишната жена, станала общински съветник, се бори на страната на младите за климата. На онова събрание бившата учителка, пенсионирала се преди 40 години, защитавала повторното отваряне на басейн на открито. \"Когато започнах (да говоря), някои не искаха наистина да ме слушат и стигнаха дотам, че изключиха контакта\" на микрофона\", разказва тя пред АФП. \"Днес хора от цял свят идват да говорят с мен. Кой се смее сега?\", казва тя. Това, което се е променило оттогава, е че през пролетта тя беше избрана, въпреки всички очаквания, в общинския съвет на Кирххаймболанден, в провинция Райнланд-Пфалц, само няколко седмици след като духна 100-те си свещички. Не е случайност, че въпросът за басейна е накарал Хайзе да се мобилизира. Той включва две теми, които са близки до сърцето й: младежите и общественото здраве. Оттам произтича и ангажиментът й по отношение на климата, вдъхновено от мобилизацията на младежите от движението \"Петъци за бъдещето\", стартирано от шведката Грета Тунберг, което има много последователи сред германската младеж. \"Младите наистина ми вдъхват надежда\", ентусиазирано казва, която се гневи срещу германската автомобилна индустрия и все още се разхожда всеки ден в живописния стар град Кирххаймболанден, с население 8000 души. Хайзе е част от надигащата се вълна от възрастни, които отказват да останат извън обществения живот, подобно на движението \"Ома геген рехтс\" (\"Бабите срещу десницата\"). Създадено в Австрия през 2017 г. и пренесено в Германия, то събира редовно възрастни жени, които искат да извлекат поуки от историята и да се противопоставят на расизма. Политическата кариера на Лизел Хайзе започва в началото на годината, когато 59-годишният Томас Бок, член на общинския съвет, вижда в нея потенциална съюзничка. Бок ръководи местна политическа група, която се бори против традиционните партии и за повече прозрачност. Той се нуждаеше от кандидатка с достатъчно плам, за да се изправи срещу сегашните власти. Лизел Хайзе \"има силен характер и голяма енергия\", казва той. И, подробност, която според него не е без значение, много от избирателите са били нейни ученици и \"всички я уважават\". В продължение на повече от две десетилетия градът беше ръководен от консервативната партия на Ангела Меркел (ХДС), а по време на последния мандат - от широка коалиция със социалдемократите, подобна на тази, която управлява страната от 2013 година. Но успехът на групата, към която принадлежи Хайзе, измества центъра на тежестта в града към левицата. Бившата учителка е не само изгряваща звезда в политиката, но и свидетелка на голяма част от бурния 20 век в Германия. Бащата на Хайзе, роден точно след края на Първата световна война, притежавал обувен завод и самият той бил член на общинския съвет. След погрома \"Кристалната нощ\" през ноември 1938 г., той се обявил публично срещу опожаряването на местната синагога и преследването на евреите. \"Нацистите винаги говореха за свободата, но това беше \"фата моргана\", оптическа илюзия, смята Лизел Хайзе. Баща й прекарва няколко седмици в затвора, докато не се намесва приятел с връзки на важни позиции в Берлин, който попречва на изпращането му в концентрационен лагер. Хайзе обича да мисли, че е наследила част от гражданската му смелост. Тя живее в огромна къща, която някога е деляла с родителите си, на няколко стъпки от мястото на някогашната синагога, където в момента се намират дърво и паметник. Овдовяла преди четири години след над седемдесетгодишен брак, тя живее с едно от четирите си деца и един внук. Има осем правнуци. Хайзе обича да посреща посетители в хола си, пълен с книги, включително поставена на видно място книга със снимки на Барак Обама. \"Един политически лидер трябва да има визия и логична мисъл, както и да бъде хуманист\", твърди тя. Доналд Тръмп, чиито предци са от близкото село Калщадт, не й е на сърце. \"Срам ме е, че дядо му е оттук\", отсича стогодишната жена. Лизел Хайзе се поддържа във физическа и психическа форма, като се занимава с градината си и гледа с огромен интерес политически токшоута. 44-годишният Сепандар Лашкари, дошъл в Германия от Иран като младеж, има кафе, в което Хайзе е била една от първите клиентки. Стогодишната общинска съветничка е \"отлична реклама за града\", казва той с ентусиазъм. \"Благодарение на нея много хора станаха политически активни. Тя вдъхновява млади и стари по много позитивен начин\", далеч от \"цинизма\", който според него замърсява политиката. /От БТА/", "date": "2019.07.26", "title": "Стогодишна германка се впусна в политиката\nзаради климата (Снимки, видео)"}
{"url": "https://www.24chasa.bg/novini/article/7577530", "text": "Няма поводи за паника. Това каза говорителят на НАП Росен Бъчваров на пресконференция на Агенция по повод на изтичането на личните данни на милиони българи, предаде  „Няма пряка и непосредствена заплаха за имуществото на българските граждани или хипотетична възможност за задлъжняване на лицата. Няма причина за паника и необмислени действия”, каза Бъчваров. Българите не се налага да правят смяна на личните си документи, потвърдиха от НАП. Извършени са около 500 хил. справки от българите. Приблизително за две трети от направилите справки имат неправомерно разпространени данни. Бъчваров обяви, че в момента се съпоставят данните в базата на НАП с тези, които са разпространени публично. „Към момента не сме сигурни, че разпространената информация не е манипулирана”, каза той. Росен Бъчваров обяви, че приложението не допуска грешка при запитване от българските граждани. „Има случаи, в които изпращането на съобщението се забавя. Поради тази причина допускаме три запитвания. Хората, които живеят извън България, ако нямат български мобилен номер, трябва да се свържат с НАП”, каза говорителят на Приходната агенция. „И преди това събитие и към настоящия момент компаниите, ангажирани с потребителско кредитиране, са предприели достатъчно мерки за идентификация на своите колеги. Отделно от това процесът винаги сключва намесата на служител, което верифицира процеса на отпускане на кредит. Кандидатстването на за онлайн кредит не изчерпва процеса. Той се явява пред служител на компанията и се идентифицира с документа си за самоличност”, обясни председателят на Асоциацията за отговорно небанково кредитиране Николай Цветанов. „189-те души, чиито пълен обем лични данни са изтекли, ние сме се свързали с тези лица, за да бъдат по-бдителни относно опитите за атаки през имейли , телефони. Те не следва да сменят личните си карти, но за тях е по-висок рискът някой да се опитва да злоупотреби” , обясни заместник-изпълнителният директор на НАП Милена Кръстанова.", "date": "2019.07.26", "title": "НАП: Няма нужда от смяна на лични карти, няма заплаха за имуществото на българите"}
{"url": "https://www.24chasa.bg/novini/article/7577532", "text": "Иран разреши на индийското посолство в Техеран да се срещне с 18-те индийски моряци от екипажа на задържания танкер \"Стена имперо\", плавал под британски флаг, за да им окаже консулска помощ, предадоха Ройтерс и ТАСС, цитирайки изявление на иранския посланик във Великобритания. \"Индийското посолство в Техеран получи консулски достъп, за да се срещне с 18-те индийци, част от екипажа на задържания британски кораб \"Стена имперо\", заяви Хамид Баединеджад в Туитър, предава БТА. Очаква се скоро подобен достъп да получат и страните, от които произхождат останалите петима членове на екипажа - граждани на Латвия, Русия и Филипините, добави посланикът. Хамид Баединеджад подчерта, че според индийските дипломати членовете на екипажа са били спокойни и не изпитват паника. Танкерът \"Стена имперо\" беше задържан в Ормузкия проток миналата седмица. Според Иран корабът е нарушил правилата за мореплаване, докато според Лондон Техеран е задържал \"Стена имперо\" в омански териториални води. Иран освободи днес и 9 от общо 12 индийци, членове на екипажа на плаващия под панамски флаг танкер \"Riah\", който беше задържан на 14 юли, съобщи индийското външно министерство. Техеран обвинява кораба в контрабанда на петрол, припомня Франс прес.", "date": "2019.07.26", "title": "Техеран: Индия получи достъп до задържани моряци на британския танкер"}
{"url": "https://www.24chasa.bg/novini/article/7577529", "text": "Британският медиен регулатор Офком съобщи, че глобява руската телевизия Ар Ти с 200 000 паунда, предаде Ройтерс. Причината за глобата е, че според Офком Ар Ти е нарушила правилата за безпристрастност при отразяването на случая с отравянето на бившия руски шпионин Сергей Скрипал, конфликта в Украйна и конфликта в Сирия, предава БТА. От Ар Ти заявиха днес, че са \"възмутени\" от решението на Офком, предаде ДПА. \"Възмутени сме, че британският медиен регулатор Офком ни наложи глоба, без да изчака съдът да реши дали доводите на Офком срещу Ар Ти са основателни\", каза в изявление Ар Ти. Размерът на глобата \"значително надвишава глобите, налагани на други медии за толкова сериозни нарушения като език на омразата и подбудителство към насилие\", заяви медията. Ар Ти е \"субективно обвинена в недостатъчна безпристрастност\", казаха от телевизията, като предположиха, че британското правителство се опитва да окаже натиск върху редакционната политика на медията.", "date": "2019.07.26", "title": "Британският медиен регулатор \"Офком\" глоби руската тв \"Ар Ти\" с 200 000 паунда"}
{"url": "https://www.24chasa.bg/novini/article/7577533", "text": "Младеж е прострелян в гърдите в Монтана, това предадоха от пресцентъра на МВР в областния град. На 24 юли около 12 часа в полицията е постъпил сигнал за прострелян мъж. Случката се разиграла на улица „Подполковник Богдан Илиев“ в града. 24-годишният Н. Л. се прибирал към дома си, когато непознато за него лице го простреляло в гърдите. След стрелбата, момчето само се обадило в полицията и съобщило за случилото се. След проведени оперативно-издирвателни мероприятия е установен и задържан извършителят на деянието – Р. П., местен жител. Мъжът е произвел изстрела по преминаващия на улицата Н. Л. от балкона на жилището си с пневматично оръжие. По случая е образувано досъдебно производство и разследването продължава.", "date": "2019.07.26", "title": "Любител на хладно оръжие простреля младеж от балкона си в Монтана"}
{"url": "https://www.24chasa.bg/novini/article/7577545", "text": "Испанският служебен премиер Педро Санчес не успя да си осигури необходимите за съставяне на правителство гласове в парламента, след като опитът за коалиционно споразумение се провали. Лидерът на социалистите се нуждаеше от подкрепата на лявата партия \"Подемос\", но нейните депутати се въздържаха при гласуването в четвъртък, като казаха, че споразумението е \"неприемливо\". Испанската социалистическа работническа партия /ИСРП/ на Санчес спечели най-много места на парламентарните избори през април, но не можа да постигне мнозинство. Сега той има още два месеца, за да намери решение или да бъдат произведени парламентарни избори, които ще бъдат четвъртите в страната за 4 години. Говорейки в навечерието на парламентарния вот в четвъртък, Санчес каза, че \"съжалява\", че не е било постигнато съгласие за коалиция с \"Подемос\". \"Ние демонстрирахме добра воля за споразумение\", каза той, но добави, че предложенията на неговата партия са били отхвърляни \"едно след друго\". \"Подемос\" от своя страна заяви, че на нейните министри са били предложени \"несъществуващи или кухи\" роли в кабинета, а лидерът й Пабло Иглесиас изрази мнение, че социалистите са показали липса на \"уважение\" към неговата партия. Санчес загуби във вторник първия вот на доверие след изборите, а сега и втория със 155 гласа срещу 124 при 67 въздържали се. Парламентарната сесия бе прекъсната след неговото поражение. Как се стигна до там? До този резултат в четвъртък се стигна след седмици на междупартийни преговори и политически перипетии. В сряда коалиционните преговори бяха прекратени, след като социалистите на Санчес отхвърлиха исканията на \"Подемос\" за ключови постове в правителството. И.д. вицепремиер от Социалистическата партия Кармен Калво каза, че \"Подемос практически поискаха от нас да им дадем правителството\", а не да съставим обща коалиция. Няколко по-малки партии казаха, че биха подкрепили Санчес, но само ако бъде договорено споразумение с \"Подемос\". Десните испански партии обаче отказаха да го подкрепят. Докато при вота във вторник на Санчес му бе необходимо абсолютно мнозинство от 176 гласа в 350-членния парламент на Конгреса, при гласуването в четвъртък му трябваше просто мнозинство от подкрепящи го депутати. Кои бяха точките на несъгласие? В замяна на участие в коалиция, \"Подемос\" бе поискала ключови позиции, като вицепремиер и \"социални\" постове в кабинета, отговарящи за околната среда, равенството, заетостта и икономиката. Но след последните преговори в сряда от \"Подемос\" посочиха, че \"в предложенията на ИСРП има слаб напредък\", като обвиниха социалистите, че искат да задържат министерствата от социалната сфера за себе си. Премиерът настоя, че е направил добра оферта. Иглесиас вече бе отстъпил от искането си за министерски пост за самия себе си в опит за компромис. Двамата лидери от няколко месеца се опитват да намерят обща платформа, но противоречията излязоха наяве по време на дебат в началото на седмицата, когато Иглесиас обвини и.д. премиер, че му предлага само \"козметични\" роли. Санчес пък каза, че Иглесиас, чиито възгледи по въпроса за независимостта на Каталуня рязко се различават от неговите, е \"главната пречка\" към споразумение за нова коалиция. От по-малките партии, представени с право на глас в парламента, в четвъртък гласуваха консервативната Народна партия (НП), десноцентристката \"Сиудаданос\" (\"Гражданите\"), левоцентристката и сепаратистка Републиканска левица на Каталуня и крайнодясната партия \"Вокс\". Бъдещето на испанската полуавтономна североизточна област е политически експлозивна тема, откакто нейните лидери организираха референдум за независимост през октомври 2017 г. Той бе обявен за незаконен от Испания, но сепаратисткото ръководство въпреки това го проведе и после обяви независимост от Испания. Този проблем бе главната причина, поради която се стигна до предсрочни избори тази година, защото каталунските сепаратисти оттеглиха (парламентарната си) подкрепа (за правителството на Санчес) в ключов момент през февруари. Същия месец срещу една дузина каталунски лидери започна съдебен процес в Мадрид . Предявени са им обвинения, включително за бунт и противодържавна дейност. Депутатите на сепаратистите поискаха отстъпки от правителството. Санчес се опита да деескалира напрежението в областта и стана обект на критики от други политически опоненти. Неговата администрация се ангажира да контактува с (каталунското) правителство, стремящо се към независимост, и проведе преговори със сегашния каталунски президент Ким Тора, което накара лидера на НП Пабло Касадо да го нарече \"най-големия злодей в демократичната история на Испания\". \"Сиудаданос\" също обвини Санчес, че е взел страната на \"враговете на Испания\" и че иска \"да ликвидира\" страната. /БТА/", "date": "2019.07.26", "title": "Защо Педро Санчес изгуби вота за съставяне \nна правителство на Испания"}
{"url": "https://www.24chasa.bg/novini/article/7577541", "text": "Русия и Турция може в близко време да пуснат онлайн платформа за предприемачи, съобщи днес в Анталия председателят на Руско-турския делови съвет Ахмет Паланкоев, цитиран от ТАСС и БТА. \"Сега създаваме електронна площадка за подобряване на търговските отношения между руските и турските компании. Онлайн платформа В&В, която се договорихме да развиваме /.../ и днес се готвим да подпишем такова споразумение\", каза той. Платформата ще бъде използвана за представяне на интересите на руските компании в Турция. По думите на Паланкоев, стокооборът между Русия и Турция е достигнал 26 милиарда долара годишно, но не съответства на реалния потенциал на двете страни. Руският министър на енергетиката Александър Новак и турският министър на търговията Рухсар Пекджан са домакини на заседанието в Анткалия на 16-ата междуправителствена комисия за обсъждане на сътрудничеството в различни области.", "date": "2019.07.26", "title": "Русия и Турция с обща онлайн платформа за предприемачи"}
{"url": "https://www.24chasa.bg/novini/article/7577636", "text": "От днес до 18 ч. на 30 юли, вторник, е ограничено движението по път II-86 Средногорци - Рудозем за извършването на взривни работи, съобщиха от пресцентъра на АПИ. Те ще са в участък, който е в средата на трасето между двете населени места. Обходният маршрут е по направлението: Средногорци - Смолян (кв. „Устово“ - кв. „Райково“) - Рудозем и обратно. В момента по Програмата за трансгранично сътрудничество „ИНТЕРРЕГ V-A Гърция – България 2014-2020 г.“, финансирана чрез Европейския фонд за регионално развитие и националния бюджет, се реконструира 7-километровата отсечка между Рудозем и Средногорци. Инвестицията е за близо 11 млн. лв. с ДДС. Строителните работи включват подмяна на асфалтовата настилка, подобряване на отводняването, ремонт на подпорни стени и мостово съоръжение, обрушване на скалните откоси и на необходимите места ще се монтират предпазни стоманени мрежи. За допълнително укрепване на откосите е предвидено затревяване, засаждане на дървета и храсти. Основно ремонтираният път ще бъде с нови ограничителни системи, знаци и хоризонтална маркировка.", "date": "2019.07.26", "title": "До 30 юли е ограничено движението по пътя Средногорци - Рудозем"}
{"url": "https://www.24chasa.bg/novini/article/7577643", "text": "\"Аз мога винаги да подам оставка. Повярвайте ми, този въпрос на фона на тази криза - звучи само като облекчение. Казвам го най-откровено\". Това заяви земеделският министър Десислава Танева в кулоарите на парламента след близо 2 часа изслушване пред Народното събрание. \"Когато чувам от трибуната опозицията какво говори - просто ние искаме да сме достатъчно образовани като ниво, разбиране, грамотност и да имаме манталитет, като развитите европейски държави. Това без знание и интелигенция в общуването между политици - няма как да стане. Ние сме в невероятна криза\", категорична беше Танева. Тя посочи, че и преди България е минавала през епизоотични кризи, но разликата е, че срещу Африканската чума по свинете няма ваксина и лечение. За личните стопанства, които не са регистрирани и липсват мерки за биосигурност, темата ще се постави на ниво Европейска комисия(ЕК). И уточни, че по закон те не подлежат на компенсация, но България ще предложи решение след решение на ЕК. Танева посочи, че от опита на другите държави с депопулация на дивите свине най-добре се справят ловните дружинки, защото добре познават района. Тя посочи, че се чакат проби за още 2 огнища. \"Когато от тази трибуна аплодираме неграмотността и незнанието, не може да искаме такова от обществото\". С тези думи Танева завърши своето изслушване пред парламента след като се чуха аплодисменти за депутат от БСП, чийто твърдения бяха оборено от министърката.", "date": "2019.07.26", "title": "Танева: Оставка звучи само като облекчение - на фона на кризата с чумата"}
{"url": "https://www.24chasa.bg/novini/article/7577671", "text": "Румънският президент Клаус Йоханис одобри закон за създаване на музей на ужасите на комунизма в Букурещ, предаде ТАСС, цитирана от БТА.  Според закона националният музей на комунизма ще бъде разположен в Двореца на парламента и ще бъде подчинен на министерството на културата. Той ще показва характерни моменти от социално-икономическия и културния живот в страната в периода 1945-1989 г. Експозицията ще запознава посетителите със злоупотребите и престъпленията на комунистическия режим и изтезанията, на които са били подлагани неговите противници. Музеят ще се финансира от държавния бюджет и от собствени приходи от посещения, дарения и спонсорство.", "date": "2019.07.26", "title": "Музей на ужасите на комунизма ще бъде \nоткрит в Румъния"}
{"url": "https://www.24chasa.bg/novini/article/7577654", "text": "Екстремни климатични прояви, предизвикани от глобалното затопляне, са увредили до 45процента от австралийските крайбрежни морски екосистеми от 2011 г. до 2017 г., съобщи ДПА. В голяма част от Северна Австралия заради морските горещи вълни има избелване на коралите през 2011, 2013, 2016 и 2017 г., докато растението морска зостера става жертва на необичайно големите валежи през 2011 г. и на източния, и на западния бряг, установиха специалистите от Австралийската организация за научни и промишлени изследвания, предава БТА. Морските топлинни вълни, силните валежи от тропическите бури, циклоните и сушите са променили из основи системите на коралите, кафявите морски водорасли, мангровите гори, морската зостера, които са и важни хабитати за различни морски създания. \"Дължината на крайбрежието, засегнато от екстремни климатични прояви през последното десетилетие, е повече от 8000 км - почти четири пъти колкото засегнатото от петролния разлив в Мексиканския залив\" - каза ръководителят на изследването Ръсел Бабкок. Заради все по-честите екстремни климатични прояви възстановяването на морските хабитати е все по-трудно.", "date": "2019.07.26", "title": "45% от морските екосистеми на Австралия са пострадали от климатичните промени"}
{"url": "https://www.24chasa.bg/novini/article/7577684", "text": "Министерството на транспорта, информационните технологии и съобщенията /МТИТС/ призовава българските организации и граждани да участват в обществена консултация на Европейската комисия за Цифровата програма за Европа в периода 2021-2027 г. Това се посочва в съобщение от пресцентъра на ведомството. Стратегическият документ планира приоритетите на бъдещите инвестиции в дигиталната икономика. Програмата е с бюджет от 9,2 млрд. евро. Обществената консултация акцентира върху приоритетите и проектните предложения за първите две години на програмата - 2021-2022 г. Допитването е отворено онлайн от 25 юли до 25 октомври т.г. на интернет страницата: https://ec.europa.eu/digital-single-market /en/news/ have-your-say-future-investment-europes- digital-economy. В консултацията могат да се включат всички заинтересовани страни - малки и средни предприятия, големи компании, публичната администрация, научноизследователски организации, неправителствени организации, граждански асоциации, академичната общност и гражданите. Въпросите са свързани с мнението на организациите и гражданите по няколко приоритета. Първият е насочен към разгръщане на високопроизводителни изчисления /суперкомпютри/. Киберсигурността и изграждането на сигурна, квантова съобщителна инфраструктура са също във фокуса на програмата. Важна тема е създаването на общи пространства за данни и използването им за развитие на изкуствения интелект. Стратегическият документ отделя голямо внимание и на краткосрочни програми за обучение за специализирани цифрови умения, както и за разпространение на цифровите технологии във всички сектори на икономиката и обществото.", "date": "2019.07.26", "title": "Министерството на транспорта: Българите да участват в консултация за инвестициите в цифровата икономика"}
{"url": "https://www.24chasa.bg/novini/article/7577697", "text": "Вулкан изригна днес в индонезийската провинция Западна Ява, изхвърляйки пепел на височина 200 метра, съобщи Националната агенция за борба с бедствията, цитирана от ДПА и БТА.  Изригването на вулкана Тангкубан Пераху, намиращ се на около 30 километра северно от град Бандунг, продължи близо пет минути, каза говорителят на агенцията Агус Вибово. Няма информация за жертви. Стратовулканът с височина 2084 метра, който е популярна дестинация за местни туристи, е изригвал за последно през 2013 г., припомня ДПА.", "date": "2019.07.26", "title": "Вулкан изригна в индонезийската провинция Западна Ява"}
{"url": "https://www.24chasa.bg/novini/article/7577711", "text": "Руската централна банка намали основния си лихвен процент за втори пореден месец на фона на глобалната промяна към разхлабваща парична и лихвена политика от страна на водещите централни банки. След края на заседанието в петък, Съветът на директорите на РЦБ реши да намали основната лихва с 25 базисни пункта до 7,25% от 7,50, след като банката понижи лихвата с 0,25% и на предходното си заседание през юни, предаде  \"Преразглеждането на пътя на лихвените проценти в САЩ и еврозоната през юни и юли намалява рисковете от значителен отлив на капитали от нововъзникващите пазари“, обяви след Руската централна банка след края на днешното заседание. Банката също така цитира напрежението в международната търговия като фактор за забавянето на световния икономически растеж, което би могло да я накара да действа отново в посока намаляване на лихвените ставки. Днешното решение на РЦБ идва на фона на очакванията, че нарастващите признаци за забавяне на световната икономика ще накарат Федералният резерв на САЩ да понижи през следващата седмица (на 31-ви юли) основната американска лихва за първи път от повече от десет години. В четвъртък пък Европейската централна банка съобщи, че се готви да намали краткосрочните лихвени проценти за първи път от началото на 2016-а година с оглед на влошаващите се икономически и инфлационни перспективи. Също вчера Централната банка на Турция намали драстично основния си лихвения процент, за да стимулира свиващата се турска икономика. В Русия централната банка отговори на забавянето на инфлацията и на летаргичния икономически растеж чрез понижаване през миналия месец на лихвите за първи път от март 2018-а година. Шефът на РЦБ Елвира Набиулина сигнализира, че желае да завърши цикъла на намаляване на ставките посредством малки по размер стъпки до средата на 2020-а година. Руската инфлация се забави през юни до 4,7% през юни от 5.1% през май, приближавайки се към целта на централната банка от 4 на сто. Според последната прогноза на РЦБ годишната инфлация ще се върне до 4% в началото на 2020 година. Междувременно МВФ намали прогнозата си за руския икономически растеж през 2019 г. до 1,2% от 1,4%, тъй като БВП нарасна през първото тримесечие на настоящата година с едва 0,5 на сто.", "date": "2019.07.26", "title": "Руската централна банка отново понижи лихвите"}
{"url": "https://www.24chasa.bg/novini/article/7577713", "text": "Турският министър на вътрешните работи Сюлейман Сойлу посочи, че властите в страната ще предприемат всякакви мерки, включително силови, в случай на протестни прояви на сирийските мигранти. Вътрешният министър направи това изявление по повод подготвяната от сирийските мигранти голяма протестна демонстрация за 27 юли в Истанбул. Гражданско сдружение Платформа на сирийските дружества с председател Мехди Давут призова сирийците да участват в протестната демонстрация срещу разпореждането на истанбулската окръжна управа /валийството/ нелегално пребиваващите в Истанбул сирийци до 20 август да напуснат града. От сдружението информираха, че се очаква стотици мигранти да се включат в планираната за утре демонстрация в района на квартал Фатих. В огласеното съобщение се посочва, че демонстрацията се организира под наслов \"Протестираме срещу политиката на заточение спрямо сирийските емигранти\". Валийството с писмо е уведомило сдружението, че забранява провеждането на демонстрацията. \"В никакъв случай няма да позволим на когото и да било да прави каквито и да било демонстрации. Ние сме длъжни да пазим реда и сигурността на обществото\", заяви вътрешният министър пред медиите. По думите му турската страна води разговори във връзка със сирийските мигранти с всички ангажирани институции. Специално за арабските медии той е посочил, че е невъзможно статуквото да продължи. \"Обяснихме им, че положението е много сериозно и не може да продължават по този начин\", каза Сойлу, като добави, че нараства нетърпимостта у местните хора към проявите на бежанците. \"В бъдеще може да изникнат още по-големи проблеми. Поради това сме принудени да предприемем мерки\", изтъкна още министърът. Думите на Сойлу са сигнал, че мигрантският проблем към момента е много сериозен, като \"заредена бомба, готова да избухне всеки момент\", посочи близък до правителството анализатор, според когото правителството няма да отстъпи от взетите решения. \"Опитваме се да решим проблема, засега без да прилагаме силови мерки, но ще ги принудим да зачитат правилата и законите в нашата страна. Ще се върнат в градовете, където са регистрирани при влизането си в Турция. Това се отнася за всички мигранти, не само за сирийските. Тази тема дори не е необходимо да се коментира\", допълни Сойлу. Председателят на сдружението на сирийските дружества Мехди Давут критикува решението на истанбулското валийство за прогонването от Истанбул на сирийските мигранти. \"Сирийците от дълго време живеят в Турция. През 2016 г. властите в Истанбул преустановиха регистрирането. За нас също е важно спокойствието на Истанбул и на турската държава, разбира се. Но как да стане така, че в рамките на месец хората да се откажат от работата си, от местоживеенето и да отидат да живеят в други окръзи. Разбира се, че трябва да отидат там, където са регистрирани. Но ако срокът бе удължен с 6 месеца или повече, нямаше да има напрежение. В момента хората са в безизходица\", споделя той. Наблюдатели очакват напрежение във връзка с мерките, които се планира да бъдат предприети срещу нелегалните сирийци за връщането им по местата на регистрация. Към момента в лагерите в районите в близост до сирийската граница пребивават около 100 хиляди души. Според твърдения сирийските мигранти надхвърлят 4 на сто от населението на Турция, което създава сериозен риск за бъдещето на обществото, смятат специалисти по демографските проблеми. Оценки от демографски проучвания сочат, че в гранични градове като Газиантеп, Килис и др. броят на сирийците надхвърля този на местните турци. По официални данни сирийските мигранти са около 3,5 млн., но се твърди, че реално те надхвърлят 5 млн. В страната навлязоха и много нелегални сирийци поради занижения контрол на властите. С нарастването на броя им, нараснаха и разходите по издръжката им, което се превърна в непосилно икономическо бреме за Турция. Наред с това се увеличиха криминалните случаи, както и сблъсъците между местните хора и придошлите, нарасна и негативното отношение сред турците. Турският външен министър Мевлют Чавушголу обяви преди дни, че Анкара прекъсва споразумението си с ЕС за реадмисия на мигрантите, договорено с цел да бъде овладян мигрантският поток към Европа. Според европейски източници обаче въпреки твърденията на Анкара, няма промяна в досегашната миграционна политика. Между Турция и България също бе подписано споразумение за реадмисия. Засега няма официална информация относно бъдещето на това споразумение.", "date": "2019.07.26", "title": "Турция е готова на силови мерки в случай на мигрантски протести"}
{"url": "https://www.24chasa.bg/novini/article/7577714", "text": "Шинтоистки свещеници се помолиха в японския императорски дворец за успешното построяване на две светилища, които ще бъдат ползвани при главните церемонии по интронизацията на император Нарухито по-късно тази година, предаде Асошиейтед прес. Нарухито седна на Трона на хризантемата на 1 май, след като баща му, император Акихито, абдикира на 30 април. Основната церемония по възкачването на престола на новия император е планирана за края на октомври, като на нея се очаква да присъстват хиляди гости от Япония и чужбина, предава БТА. След церемонията през октомври, през ноември ще има религиозен ритуал, свързан с прибирането на земеделската реколта. Ритуалът, който ще бъде извършен от император Нарухито, ще се състои в планираните за изграждане светилища, които по-късно ще бъдат разрушени. Някои експерти са на мнение, че този ритуал нарушава принципа на разделение между държавата и религията, отбелязва Асошиейтед прес.", "date": "2019.07.26", "title": "Япония се готви за сядането на престола на император Нарухито през октомври"}
{"url": "https://www.24chasa.bg/novini/article/7577749", "text": "Шефът на Иранската агенция за атомна енергия (AEOI) Али Акбар Салехи обяви, че строителството на втория ядрен реактор в атомната електроцентрала Бушер ще започне през следващия месец, съобщи иранската агенция \"Фарс\", цитирана от  Русия и Иран ще работят съвместно за изграждането на втория реактор, като Салехи посочи, че той ще започне да функционира след шест години, докато планираният трети ядрен реактор трябва да влезе в експлоатация още две години по-късно. Новината е факт, след като по-рано този месец Техеран заяви, че увеличава нивото на обогатяване на неопределени по размер количества уран над 4,5%, което е значително над лимита от 3,67%, заложен в Съвместния цялостен план за действие (JCPOA), известен още като иранското ядрено споразумение от 2015 година. Иранските власти посочиха, че целта им е да позволят на АЕЦ \"Бушер\" да работи с пълен капацитет, за което тя се нуждае от ниво на обогатен уран от 5,0%.", "date": "2019.07.26", "title": "Иран ще започне изграждането на втори ядрен реактор в АЕЦ \"Бушер\""}
{"url": "https://www.24chasa.bg/novini/article/7577786", "text": "Решението, с което магистратите отменят постановлението на окръжна прокуратура за отнемане на книжката на политика, е окончателно и не подлежи на обжалване. Според магистратите разследваното деяние не се отличавало с по-висока от типичната за този тип престъпления обществена опасност.", "date": "2019.07.26", "title": "Върнаха шофьорската книжка на Лютви Местан"}
{"url": "https://www.24chasa.bg/novini/article/7577787", "text": "Ирландският вицепремиер и външен министър Саймън Ковини обвини днес новия британски премиер Борис Джонсън, че преднамерено води Обединеното кралство \"по пътя към челен удар\" с Европейския съюз, предаде Франс прес. Джонсън заяви пред британския парламент вчера, че не иска да запази т.нар. \"предпазен механизъм\" след Брекзит, който би оставил границата между Ирландия и британската провинция Северна Ирландия отворена при евентуален провал на дългосрочните търговски преговори, посочват Ройтерс и БТА. \"Вчерашното изказване на британския премиер в Камарата на общините не беше никак полезно на този процес\", каза пред репортери Ковини след срещата си в Белфаст с новия британски министър, отговарящ за Северна Ирландия, Джулиан Смит. \"Той изглежда е взел съзнателно решение да насочи Великобритания по курс към сблъсък с ЕС и Ирландия по отношение на преговорите за Брекзит и според мен само той може да отговори на въпроса защо прави това\", допълни Ковини.", "date": "2019.07.26", "title": "Ирландският външен министър: Джонсън води Великобритания към челен удар с ЕС"}
{"url": "https://www.24chasa.bg/novini/article/7578062", "text": "Ректорът на Югозападен университет \"Неофит Рилски\"- Благоевград проф. Борислав Юруков изрази подкрепа на кандидатурата на Иван Гешев за главен прокурор. В петък проф. Юруков изпрати становището си до Пленума на ВСС. Ректорът е категоричен, че в последните години се наблюдава активизиране на работата на прокуратурата, подобряване работата на органите на досъдебното производство под надзора на прокуратурата, а Иван Гешев получава много високи оценки за постигнатите успехи и професионални качества. Това са част от мотивите, заради което проф. Юруков изразява своята подкрепа за кандидата за главен прокурор.", "date": "2019.07.26", "title": "Ректорът на ЮЗУ с подкрепа за Иван Гешев"}
{"url": "https://www.24chasa.bg/novini/article/7578067", "text": "73-годишна жена от Русе е дала 6500 лева на телефонни измамници, съобщават от полицията в крайдунавския град. Жената е станала жертва на известната схема \"подпомагане на органите на реда при залавяне на престъпници\". Първо била потърсена на домашния си телефон от мъж, който я заплашил. Последвало друго обаждане, също от мъж, представил се за полицай. Той поискал от нея да съдейства за залавяне на престъпниците, които й позвънили по-рано. Дадени й били указания да събере парите в наличност в дома си и да ги остави на определено място. След като изпълнила указанията, русенката се обадила на дъщеря си и разбрала, че е станала жертва на телефонна измама. По случая се води разследване.", "date": "2019.07.26", "title": "73-годишна русенка даде 6500 лева на телефонни измамници"}
{"url": "https://www.24chasa.bg/novini/article/7578087", "text": "Българската агенция по безопасност на храните (БАБХ) констатира ново огнище на Африканска чума по свинете (АЧС) в индустриална ферма в село Голямо Враново, община Сливо поле, област Русе. Положителните проби бяха лабораторно потвърдени днес от Националната референтна лаборатория в Националния диагностичен научноизследователски ветеринарномедицински институт в София, съобщиха от пресцентъра на БАБХ. Засегнатият свинекомплекс е със затворен производствен цикъл, а в него се отглеждат около 30 000 животни. Това е третият случай на потвърдено огнище със заболяването АЧС в индустриална ферма в областта. Свинекомплексът в село Голямо Враново попада в надзорната зона около обявеното огнище в свинекомплекса в село Бръшлен. Предприети са мерките за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС. Предстои принудителното убиване по хуманен начин и обезвреждането на всички заразени и контактни свине в засегнатия обект, както и на свинете в рисковата зона с неясен здравен статус и произход, при спазване на изискванията на националното и европейско законодателство. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. БАБХ напомня, че АЧС е опасно и бързо разпространяващо се заболяване. Превенцията му изисква отговорност, стриктност в прилагане на правилата за биосигурност и последователност на мерките.", "date": "2019.07.26", "title": "Трета индустриална ферма с 30 000 прасета бе засегната от чумата в Русенско"}
{"url": "https://www.24chasa.bg/novini/article/7578090", "text": "Индийският космически апарат \"Чандраян-2\" извърши успешно втората маневра за издигане на по-висока орбита по пътя си към Луната, съобщиха ДПА и БТА. Всички параметри на апарата са нормални. Следващата маневра за издигане на по-висока орбита ще е в понеделник. Очаква се \"Чандраян-2\" да стигне до Луната до 20 август. Космическата станция \"Чандраян-2\" със спускаем апарат и луноход на борда беше изстреляна на 22 юли. Очаква се кацането на южния полюс на Луната да е на 7 септември. Южният полюс на Луната е особено интригуващ за учените, тъй като по-голяма част от него в сравнение със Северния се намира в сянка, предлагайки по-голяма възможност за наличието на вода. В първата си лунна мисия Индия изпрати през 2008 г. апарата \"Чандраян-1\" в орбита около естествения спътник на Земята. Мисията помогна да се потвърди наличието на вода. В първата си междупланетна мисия през 2013-2014 г. страната изведе спътник в орбита около Марс.", "date": "2019.07.26", "title": "Космическият апарат \"Чандраян-2\" се издигна на по-висока орбита по пътя си към Луната"}
{"url": "https://www.24chasa.bg/novini/article/7578105", "text": "54-годишен мъж е бил привлечен като обвиняем от Районната прокуратура в Разград за сексуално насилие над дъщеря си, извършено като продължавано престъпление, както и за причиняване на лека телесна повреда при условията на домашно насилие. Това съобщиха от пресцентъра на прокуратурата. Миналата нощ, след като употребил алкохол, 54-годишният Е. Г. нанесъл побой над 15-годишната си дъщеря. При разпита пострадалото дете разказало, че от декември миналата година до сега е било насилено от баща си четири пъти чрез сила и заплахи – продължавано престъпление по член 152, ал. 2, т. 1 и 2 от НК. Деянието се наказва с лишаване от свобода от 3 до 10 години. За причиняване на леката телесна повреда в условията на домашно насилие Районната прокуратура в Разград го обвинява и в престъпление по член 131, ал. 1, т. 5а от НК, което също се наказва с лишаване от свобода. Въпреки че Е.Г. не е осъждан, прокуратурата иска да му бъде взета мярка за неотклонение „Задържане под стража“, тъй като ако е на свобода, обвиняемият може да се укрие и да извърши престъпление. Събраните до момента доказателства по делото водят до обосновано предположение, че той е извършил престъпленията, за които е привлечен като обвиняем.", "date": "2019.07.26", "title": "Искат арест за баща в Разград, обвинен, че насилвал 15-годишната си дъщеря"}
{"url": "https://www.24chasa.bg/novini/article/7578106", "text": "Германската канцлерка Ангела Меркел днес разговаря по телефона с новия британски премиер Борис Джонсън, съобщи в Туитър говорител на германското канцлерство, цитиран от ТАСС и БТА. \"Теми на разговора, на първо място, бяха излизането на Великобритания от Европейския съюз и задълбочаването на двустранните отношения. Канцлерката покани премиера в близко време да посети Берлин и той прие тази покана\", се казва в съобщението. Джонсън, който победи тази седмица в битката за поста лидер на управляващата Консервативна партия във Великобритания, встъпи в длъжност като британски премиер веднага след оставката на Тереза Мей. Преди това Мей направи три безуспешни опита да получи подкрепата на парламента за сключената от нея сделка с ЕС за Брекзит, припомня ТАСС.", "date": "2019.07.26", "title": "Ангела Меркел покани Борис Джонсън на преговори в Берлин"}
{"url": "https://www.24chasa.bg/novini/article/7578103", "text": "Състав на Провадийския районен съд уважи искането на Районната прокуратура и определи мярка за неотклонение „Задържане под стража“ на  38-годишният Добромир Д. бе привлечен към наказателна отговорност за престъпление по член 128, ал. 2, във връзка с ал. 1 от НК, след като на 23 юли тази година около 22 часа произвел два изстрела с газов пистолет. След това с дръжката на оръжието нанесъл удари в главата на 14-годишното момче. Заедно с него били и други деца, които след изстрелите се разбягали. Пострадалото момче е настанено в болница с голям епидурален кръвоизлив, разкъсно-контузна рана в челната област и счупване на черепния покрив. До инцидента се стигнало, след като вечерта на 23 юли в беседка в кв. „Север“ в Провадия шумно се забавлявала компания от момчета и момичета. Към тях се присъединили и приятелите на пострадалото дете. Действията на обвиняемия били изненадващи за разпитаните по досъдебното производство деца. Днес в съдебно заседание Добромир изказа съжаление на случилото се. Определението на Провадийския районен съд подлежи на обжалване пред Варненския окръжен съд.", "date": "2019.07.26", "title": "Оставиха в ареста мъжа, пребил жестоко 14-годишно момче в Провадия"}
{"url": "https://www.24chasa.bg/novini/article/7578101", "text": "Порой от прокурорски декларации и становища в подкрепа на зам. главния прокурор Иван Гешев заля днес Висшия съдебен съвет (ВСС). Че внушенията, които изразяват политически и икономически субекти срещу кандидатурата на Гешев, представляват недопустима намеса в независимостта на съдебната власт и демократичните ценности на правовата държава, смятат прокурори от апелативната прокуратура в Бургас. Становища има и от прокурорите, следователи и служители от районни и окръжни прокуратури във Видин, Разград, Силистра, Стара Загора, Исперих и Кубрат. По-рано през деня подкрепа за Гешев засвидетелстваха   Вчера след протеста пред ВСС, оглавяван от лидера на партия \"Да, България\" Христо Иванов, становища, че Гешев е легитимна кандидатура, пуснаха обвинители от двете специализирани прокуратури и от Софийската районна прокуратура. ", "date": "2019.07.26", "title": "И прокурори от Варна, Бургас, Стара Загора и Видин застават зад Гешев"}
