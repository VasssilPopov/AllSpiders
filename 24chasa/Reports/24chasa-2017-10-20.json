{"url": "https://www.24chasa.bg/novini/article/6506419", "text": "Ловците не изпълняват държавния план за отстрел на хищници, съобщи в парламента земеделският министър Румен Порожанов. През миналата година били отстреляни само 25% от вълците, за които имало разрешение, 55% от лисиците и 71% от чакалите. Министърът каза още, че през септември на няколко организации е дадено указание да се увеличи отстрелът на хищни животни, които са опасни за добитъка. Порожанов посочи, че министерството на земеделието не разполага с финансов ресурс, с който да стимулира стрелбата по тези животни. И допълни, че дивата свиня, която не влиза в групата, също нанася много щети на фермерите в някои райони.", "date": "2017.10.20", "title": "Хищниците много, ловци не спазвали плана за отстрел"}
{"url": "https://www.24chasa.bg/novini/article/6506730", "text": "Корупцията не бива да се лекува. Нужно е да се лекува обществото и държавата от корупцията. Това каза правосъдният министър Цецка Цачева в \"Панорама\" по  . \"Когато политическата класа е разделена ние предпоставяме още от самото начало. Антикорупционен закон ще има, това което ме притеснява че има едно мислене, че какъвто и закон да се приеме няма да се преборим. Аз съм убедена в обратното\", каза Цачева. \"Ние се захванахме кой трябва да разследва. Ясно е кой - има НПК, има Наказателен кодекс. Разделението на политиците е страшно. Никога еднопартиен орган, какъвто се се очертава предложеният проект от нашите опоненти, не може да се справи, той може да се използва за политическа репресия\", категорична е Цачева. Цачева каза, че с новия Висш съдебен съвет се работи по-добре. \"Започват оргинизирано и раздвижиха нвеща, които бяха зававени във времето\", поясни Цецка Цачева. \"Успехът от борбата с корупцията зависи от общата воля. Дори когато под формата на афект се изпусне реплика от типа на \"Ако нашия закон бъде приет, всички тези факти биха се превърнали в инструмент за репресия\". Аз съм изключително впечатлена че социолози и политолози отчитат този аргумент\", добави тя. \"ГЕРБ категорично е заставал над приемането на подобен закон. В предходния парламент не ни достигна време да го приемем. Това е поет краткосрочен ангажимент - още за края на тази година\", каза правосъдният министър. \"Естествено е да има различни мнения между премиер и президент. На лице е един добър диалог. Аз съм присъствала на нормален политически, мъжки разговор между двама генерали\", каза Цачева. Цачева категорично отказа да е имало бойкот на КСНС. Тя добави, че министрите, които не са присъствали са заявили предварително неотменими ангажименти. За подписването на писмото на Корнелия Нинова за огласяването на политиците в КТБ, което по-рано днес Борисов подписа, Цачева разказва, че на КСНС е имало реплика на Нинова \"Защо не подпишем писмо\" и Борисов е казал \"Дайте писмото, подписвам го\".                                                                                                                                                                                                                                                                                             ", "date": "2017.10.20", "title": "Цачева: С новия ВСС се работи по-добре"}
{"url": "https://www.24chasa.bg/novini/article/6506779", "text": "Френските депутати одобриха спорната данъчна реформа на данъка върху богатството, която според президента Еманюел Макрон ще помогне за рестартиране на икономиката. Лявата опозиция обаче смята, че това е подарък за богатите, предаде Франс прес,. След ден на разгорещени дебати и седмици на полемики президентското мнозинство одобри реформата. Тя получи и подкрепата на десните сили, които обаче изразиха съжаление, че данъкът не е бил отменен изцяло, предава БТА. В момента около 350 000 френски домакинства, чието имущество надхвърля 1,3 милиона евро, плащат т.нар данък върху богатството. След реформата той ще бъде заменен от друг, със същия таван и данъчна ставка, но ще се изчислява само върху притежаваните недвижими имоти, като се изключват акциите, облигациите и други авоари. Очаква се след реформата държавата да получава около 3,2 милиарда евро по-малко. През 2016 г. данъкът донесе на бюджета близо 5 милиарда евро. Правителството представя промените като средство за стимулиране на икономическата активност, защото идеята е, че този начин най-богатите данъкоплатци ще бъдат стимулирани да инвестират в реалната икономика. Трите леви групи в парламента - на Френската социалистическа партия, на движението \"Непокорна Франция\" и на Френската комунистическа партия, гласуваха против реформата, определяйки я като \"подарък за най-богатите\". Според левицата тя показва, че Макрон е \"президент на богатите\". Френският президент обяви на пресконференция в Брюксел, че се надява да може да постигне възможно най-бързо споразумение за реформа на европейската директива за командированите работници. Очаква се министрите на труда на 28-те страни от ЕС да разгледат този въпрос на среща в Люксембург. Макрон е сериозно ангажиран с този въпрос и отправя критики към източноевропейските страни, начело с отхвърлящата промените Полша, отбелязва АФП.", "date": "2017.10.20", "title": "Франция прие спорната реформа за данъчното облагане на най-богатите"}
{"url": "https://www.24chasa.bg/novini/article/6506211", "text": "Паметна плоча за деня на българо-унгарската дружба беше открита в четвъртък, съобщават от Св. синод. Поставена е на западната стена на старинния столичен храм \"Св. София\". Изображението на плочата е с лика на св. Йоан Рилски, когото почетохме на 19 октомври. Плочата бе осветена от протосингела на Западно- и Средноевропейска епархия архим. Атанасий (Султанов) в съслужение със свещенството при храма. “Да се укрепяваме в любовта, която покрива всички различия\", призова архим. Атанасий в своето слово, като преподаде благословението на патриарх Неофит и митрополит Антоний към представителите на българската общност в Унгария, изпълнили старинния храм. Освещаването ѝ уважиха вицепрезидентът Илияна Йотова, вицепремиерът Валери Симеонов, зам.-кметът по културата при Столична община, както и министърът на земеделието на Унгария Шандор Фазекаш. “Това е ярък пример как трябва да се отнасяме към малцинствата цивилизовано, по християнски, обединени от общи ценности, но запазвайки своята идентичност\", каза Фазекаш. Всебългарският светец е избран за патрон на българо-унгарската дружба, защото мощите му са били в тогавашната столица на Унгария Естрагон по времето на цар Бела Трети, след което са пренесени в Средец и в Рилския манастир. В четвъртък 120 деца, потомци на българите, избрали Унгария за своя втора родина, изминаха пътя на светите мощи от Унгария до София и Рилската света обител, където се поклониха на светинята и взеха участие в празника на преподобния. Такава плоча миналата година на същата дата бе осветена в катедралния храм на Естрагон. Инициативата е на Дружеството на българите в Унгария, Българското републиканско самоуправление и Българската църковна общност \"Св. Йоан Рилски\" в Будапеща. Правителството на Унгария подкрепя българите в страната, а в момента тече процедура за финансирането на проект за зографисването на българския храм.", "date": "2017.10.20", "title": "Паметна плоча за деня на българо-унгарската дружба"}
{"url": "https://www.24chasa.bg/novini/article/6506407", "text": "До 7000 лв. е глобата за манипулиране на километража на автомобил при технически преглед. Това предвиждат одобрени от транспортната комисия в парламента промени в Закона за движение по пътищата. 3000 лв. е санкцията за преглед с уреди или техника, на които е нарушена изискуемата маркировка или пломба. Глобите за шофиране на неизправни автомобили ще бъде определяна от риска за движението. 50 лв. ще бъде за незначителни неизправности, 200 лв. за значителни и 500 лв., ако има сериозен риск за катастрофа. Предвижда се единен стикер за изправност на колите, възможност за онлайн проверка на какви километри трябва да бъде автомобилът спрямо годишните технически прегледи и в договор за покупко-продажба да се разписват километрите.", "date": "2017.10.20", "title": "7000 лв. глоба за манипулация на километража"}
{"url": "https://www.24chasa.bg/novini/article/6506799", "text": "Полската полиция изключва възможността мъжът, нападнал днес с нож няколко души в търговски център в Югоизточна Полша, да е имал терористични или политически мотиви, съобщиха Асошиейтед прес и Франс прес. Млад мъж нападна днес с нож посетители в търговски център в град Сталова Воля. Една жена почина в болница от раните си, осем бяха ранени, съобщиха полицията и полски медии. Нападателят е нахлул в мола и е започнал безразборно да нанася удари с нож, нападайки хората в гръб. Бил е заловен от посетители на търговския център и предаден на пристигналата полиция, предава БТА. Според полски медии нападателят е Конрад К., полски гражданин, местен жител, на 27 години. Първоначалните тестове показват, че не е бил пиян, чакат се обаче резултати от кръвните проби. Според полицията \"е действал ирационално и не е могъл да обясни мотивитите си\". Досега не е имал проблеми с органите на реда. Според шефа на регионалната полиция Кшищоф Побута мъжът може да е страдал от депресия.", "date": "2017.10.20", "title": "Изключват терористичен мотив при нападението с нож в Полша"}
{"url": "https://www.24chasa.bg/novini/article/6506658", "text": "Турският парламент одобри закон, позволяващ на религиозни служители, назначени от държавата, да извършват ритуали за сключване на граждански брак, предаде Ройтерс. Агенцията отбелязва, че опозиционните партии разглеждат тази стъпка като пореден удар срещу секуларизма и правата на жените при управлението на президента Реджеп Тайип Ердоган. Законът, приет късно вечерта в четвъртък, ще позволи на мюфтиите - служители, назначавани от държавната Дирекция по религиозните въпроси, да изпълняват церемонии по сключване на граждански брак, които преди това се изпълняваха само от общински служители, предава БТА. Основната опозиционна партия - Народнорепубликанската партия /НРП/ , обеща да сезира колкото се може по-скоро Конституционния съд във връзка с този закон. Прокюрдската Демократична партия на народите също се обяви срещу закона. Критиците на новия закон се опасяват, че той може да доведе до увеличаване на браковете на непълнолетни, сочейки като пример религиозните церемонии, практикувани в селски райони, където булките често пъти са на възраст под 18 години. Това подготвя почвата за деца булки, защото според исляма няма възрастово ограничение - момиче, което е достигнало пубертета, може да се омъжи, посочи пред Ройтерс заместник-председателят на НРП Йозгюр Йозел. Той каза, че законът съдържа \"конституционни нарушения\" и пренебрегва основополагащите ценности на турската република, която по конституция е светска държава. Граждански бракове на лица под 18 години са незаконни в Турция, въпреки че в селските райони на страната са разпространени религиозни церемонии за сключване на брак на лица под тази възраст. Депутатката от ДПН Хюда Кая посочи, че новият закон е \"леко променена\" версия на предишно спорно предложение, което според неговите критици би могло да позволи на мъже, обвинени в сексуално посегателство над момичета, да избегнат наказание, ако се оженят за жертвите си. Предложението бе изтеглено от парламента миналата година след обществено недоволство. Те казват, че това е против секуларизма. Църквата прави това на Запад, каза Ердоган миналата седмица. Ердоган и неговата Партия на справедливостта и развитието заявяват, че законът цели да ускори официализирането на браковете, което нормално се извършва от кметове в общините. Но депутатът от НРП Али Шекер посочва, че на представител на държавата се е падало средно да извърши под едно бракосъчетание на ден миналата година, цитирайки официални данни по време на дебат в парламента. Законът постановява, че на мюфтийствата ще бъде дадено право да осъществяват бракосъчетания, което означава, че религиозните служители ще могат също да назначават имами, които да изпълняват церемонии за сключване на граждански бракове - пълномощия, които досега в съвременна Турция са се изпълнявали винаги от светски лица. Това е акт на легализиране на социално явление, което е част от традициите на Турция. Духът на законите трябва да бъде в хармония с духа на социалния живот, посочи министърът на правосъдието Абдюлхамит Гюл. Това е ясна алтернатива на секуларизма. Дори поставянето на този закон на дневен ред е запалване на искра срещу секуларизма, заяви за Ройтерс Джанан Гюллю, председателка на Федерацията на асоциациите на турските жени. Независимо какво правят те, борбата на жените ще продължи и демокрацията и секуларизмът ще оцелеят, изтъква тя.", "date": "2017.10.20", "title": "Мюфтиите в Турция ще могат да извършват ритуали за сключване на граждански брак"}
{"url": "https://www.24chasa.bg/novini/article/6506722", "text": "Tурската полиция е проверила днес с помощта на специално обучено куче австрийските пътници от полет Истанбул-Виена, ден след проверка с полицейско куче на пътниците на самолет на \"Търкиш еърлайнс\" на международното летище във Виена, предаде АФП. Австрийските пътници от полета Истанбул-Виена в 17.40 часа на международното летище \"Ататюрк\" в Истанбул са били подложени на проверка с полицейско куче преди да се качат в самолета, предаде агенция Доган. Тази мярка е била предприета, според агенция Доган, като реакция от използването в четвъртък от австрийските летищни власти на специално обучено куче за проверка на пътниците от полет на \"Търкиш еърлайнс\" на международното летище във Виена. Турското външно министерство определи снощи процедурата като \"неуместна\" и призова австрийското правителство да \"предупреди\" летищните власти, предава БТА. Генералният консул на Турция в Австрия е отишъл снощи на летището \"за инспекция\", според съобщение на турското външно министерство. Австрийското министерство на финансите, отговарящо за митниците, посочи, че става дума за рутинна проверка в рамките на акция, която не е била насочена специално към \"Търкиш еърлайнс\". Говорител на министерството увери, че тези проверки са извършвани \"дискретно\", независимо от националността на пътниците, и че досега те \"никога не са дали повод за жалби\".", "date": "2017.10.20", "title": "Напрежение между Виена и Анкара заради\nпроверка с куче на пътници в Австрия"}
{"url": "https://www.24chasa.bg/novini/article/6506565", "text": "Увеличение на детските надбавки с 3 до 5 лв. предлага правителството, съобщи социалният министър Бисер Петков. Помощта за едно дете вече ще е 40 лв. на месец вместо досегашните 37 лв. За две деца сумата нараства от 85 на 90 лв., а за три - от 130 на 135 лв. Право на детски имат семействата с доход до 400 лв. на човек от докаминството. От 2018 г. обаче надбавка ще има и за семейства с месечен доход между 400 и 500 лв. на глава. При тях обаче обясни Бисер Петков. Това означава, че тези родители ще получават 32 лв. за едно дете и 72 лв. за две. Новият критерий ще увеличи семействата, които вземат детски, с 20 хил. до общо 672 хиляди. Ще бъде увеличен и доходният критерий за отпускане на еднократна помощ при бременност и за първокласник. Сега такива помощи се дават на домакинства с доход до 400 лв. на глава, а от 2018 г. прагът се вдига до 450 лв. Гарантираният минимален доход, на чиято база се определят редица социални помощи, се вдига от 65 на 75 лв., след като бе замразен 8 г., каза още Петков. Това ще увеличи с 15% месечните добавки на над 500 хил. инвалиди. Броят на лицата и семействата с право на помощи за отопление пък се очаква да стигне 220 000. Осигурено е бюджетно финансиране от над 68 млн. лв. за социални и лични асистенти и домашни помощници за над 24 000 инвалиди. Дали да бъде намален размерът на болничините за първите 3 дни, които се плащат от работодателя, тепърва ще се обсъжда, обясни още Петков. “Това е мярка, насочена към ограничаване на неправомерното ползване на болнични. Ако тя не среща подкрепа от страна на социалните партньори, склонни сме да я преосмислим”, каза министърът. В проектобюджета на общественото осигуряване за 2018 г. се предлага работодателят вече да плаща 50% от заплатата за първите 3 дни болничен, вместо досегашните 70 на сто. Синдикатите заявиха, че няма да подкрепят бюджета, ако предложението остане. Те са категорични, че трябва да се наказват лекари за фалшиви болнични, а не работниците. Работодателите също не са съгласни с промените. Те пък искат да плащат само за първия ден болничен. В Естония, Чехия и Испания те поемат от 4-ия до 15-ия ден. В Латвия плащането е от втория до десетия ден на заболяването, а в Швеция - от втория до четиринадесетия. В Литва, България, Румъния, Финландия и Словакия работодателят изплаща обезщетение от 2 до 10 дни. В Унгария шефовете плащат болнични 15 дни в годината, докато в Белгия, Словения и Полша те са до 33 календарни дни. Държавата изцяло плаща болнични в Гърция, Ирландия и Португалия. Между 50% и 70% от заплатите е обезщетението в Австрия, Гърция и Италия. 60% пък е в Белгия, Испания, Кипър, Унгария и Чехия. Във Франция дневната помощ е 55% или 66,66% от предишния дневен доход. Болните получават 70% от възнаграждението си в България, Германия, Естония, Холандия и Хърватия. А с 10 на сто повече е в Латвия, Полша и Швеция. В Словения се изплащат между 80% и 100%. Докато в Литва то е различно за дните - 80% за първите 2, от третия ден - 40%, а след седмия - отново 80% от средно месечното възнаграждение. Докато Люксембург изплаща пълното възнаграждение, което осигуреното лице е получавало преди настъпване на неработоспособността. ", "date": "2017.10.20", "title": "Помощ! С 3 до 5 лв. вдигат детските, ще дават и на родители с доход до 500 лв. (Обзор)"}
{"url": "https://www.24chasa.bg/novini/article/6506728", "text": "Четиринайсетгодишен бразилски ученик откри днес стрелба в училището си в град Гояния, в централната част на Бразилия, уби двама и рани четирима свои съученици. Както съобщиха световните информационни агенции, цитирайки полицията и медии, момчето е задържано. Родителите му работят във военната полиция и се предполага, че от тях е откраднало пистолета, който е използвало, предава БТА. Мотивите на момчето още не са изяснени, но има сведения, че то е било тормозено от съучениците си, съобщи телевизия \"Глобу\".", "date": "2017.10.20", "title": "14-г. бразилец откри стрелба в училището си, уби двама и рани четирима"}
{"url": "https://www.24chasa.bg/novini/article/6506750", "text": "Фентанилът е нов синтетичен наркотик, който навлиза у нас и в малки дози има сериозен ефект. Има много голям риск при свръхдози, дори при допир и вдишване може да причини смърт, използва се доста сериозно в САЩ, засега не е широко застъпен в Европа. Това каза пред   началникът отдел \"Борба с наркотрафика\", Агенция \"Митници\" Стефан Бакалов. Той обясни, че за последните години в САЩ има 20 000 загинали от фентанил и неговите произвидни. \"Наркотикът не е и скъп, дори се използва в хуманната медицина като аналгетик. Произвежда се нелегално във фабрики в Китай и достигат до много части по света, от САЩ през Великобритания до Европа. Трябва да се вземат мерки, първо трябва да има превантивна кампания за информираност, особено при хора, които използват наркотични вещества, понякога се смесва с хероина. А в днешно време вече дрога се купува и онлайн. Сайтовете се хостват в Европа. Искаме да направим силна медийна кампания\", каза Бакалов \"От опита, който имаме, вече границата за опитване нанаркотици е паднала до 12 години. Започва се с марихуана и после децата стигат до други наркотични вещества. Най-употребявани у нас са марихуаната, амфетамини и хероина\", каза още той.", "date": "2017.10.20", "title": "Нов наркотик може да причини смърт при допир и вдишване"}
{"url": "https://www.24chasa.bg/novini/article/6506213", "text": "Къса писта за отчуждаване на частни улици, за да се изгради по-бързо канализация, иска София. Най-сериозният проблем са неотчуждените улици заради възстановени земеделски земи в регулирани имоти. Собствениците буквално рекетират общината, а ние не може да изградим инфраструктураФ, обясни главният архитект Здравко Здравков. Той представи промените в закона за застрояване на София пред депутати и съветници. През 2016 г. общината е придобила 30 000 кв. м, а тази година - 24 000 кв. м, защото Уне разрешавам строителство без да е придобита уличната регулацияФ, обясни той. С промените се спира възможността един имот да се нарязва формално на 3, за да стане ъглов и бъдещата сграда да няма ограничение във височината, плътността и кинта. Здравков даде примери как се надвишват параметрите със УСити тауърФ на пл. УМакедонияФ - тя е с 12,3 коефициент на интензивност при разрешен 5. УМилениум центърФ срещу ПРОНО пък бил Учерешката на тортатаФ с 15,64 кинт при максимум 5. След промените опцията за ъгловите имоти ще е само за терени до 500 кв. м. Да се въведе ред в София, е задължително. Промените даже са закъснели и трябва да са още по-рестриктивниФ, каза депутатът от БСП и дългогодишен общински съветник Жельо Бойчев. Той ще иска отпадане изцяло на вратичката за ъгловите имоти. Шефът на правната комисия Данаил Кирилов от ГЕРБ, който е сред вносителите, увери, че ще се търси широка парламентарна подкрепа.", "date": "2017.10.20", "title": "София иска бърза писта за изкупуване на частни улици"}
{"url": "https://www.24chasa.bg/novini/article/6506572", "text": "Прокурори в Румъния поискаха днес затвор и глоба от 700 000 евро за бивш влиятелен румънски политик, който е обвинен в търговия с влияние, съобщават румънски медии и Асошиейтед прес. Обвинението поиска днес затвор за Василе Блага, някогашен лидер на Демократично-либералната партия, която по-късно се обедини с Национално-либералната партия (основната опозиционна сила в Румъния днес - бел. ред.). Максималното наказание за търговия с влияние е седем години затвор. Василе Блага отхвърля обвиненията, предава БТА. Според антикорупционната прокуратура Блага е получил 700 000 евро от местна компания, за да й уреди договори с две държавни дружества. Обвинението твърди, че Блага е получил 500 000 евро с посредничеството на Георге Щефан, заместник-председател на демократ-либералите, и други 200 000 евро от друг посредник. Георге Щефан, срещу когото се водят няколко дела по обвинения в корупция, е разказал на прокурорите, че е имало схема дарителите на партията да бъдат назначавани за директори на държавни компании. Смята се, че Щефан е карал дарителите да платят, за да получат съответната длъжност. Обвиняемият Василе Блага е заемал постовете министър на вътрешните работи и председател на Сената. Съдът ще обяви присъдата на 30 октомври.", "date": "2017.10.20", "title": "Искат присъда затвор за бивш високопоставен румънски политик"}
{"url": "https://www.24chasa.bg/novini/article/6506581", "text": "Американските астронавти Ранди Брезник и Джо Акаба излязоха в открития космос, за да осигурят по-добър фокус на роботизираната ръка на Международната космическа станция (МКС), съобщават Асошиейтед прес и ДПА, цитирани от БТА. Основната задача на командир Брезник и преквалифициралия се в астронавт учител Акаба е да подменят замъглена камера на новата роботизирана ръка Канадарм 2, монтирана преди две седмици. Астронавтите ще инсталират и още една камера с висока разделителна способност извън МКС. Добрият фокус е важен, за да може роботизирана ръка да прихваща пристигащите товарни кораби. Следващата доставка е планирана за след няколко седмици, което налага бързата подмяна на камерата. Космическата разходка трябваше да се състои по-рано през тази седмица, но беше отложена, за да може НАСА да подготви ремонтния план, припомнят агенциите. Очаква се Ранди Брезник и Джо Акаба да останат в открития космос около шест часа и половина.", "date": "2017.10.20", "title": "Астронавтите Ранди Брезник и Джо Акаба излязоха в открития космос (Видео)"}
{"url": "https://www.24chasa.bg/novini/article/6506598", "text": "Съдът в Солун отложи днес за 24 октомври гледането на делото на бившия началник на Пето управление на МВР Горан Груйовски и служителя на Управлението за сигурност и контраразузнаване Никола Бошковски, за които македонските власти са издали международна заповед за арест, съобщи МИА, цитирана от БТА. Груйовски и Бошковски са обвинени от специалната държавна прокуратура в нелегално подслушване и унищожаване на системи за подслушване. Те бяха изправени пред съда в Солун днес за притежание на фалшиви документи. Съдът отложи днес делото, защото не можа да намери преводач от гръцки на македонски език. Преди това гръцките медии съобщиха, че Груйовски и Бошковски може да бъдат екстрадирани към края на ноември или първите седмици на декември тази година, а дотогава ще бъдат в арест в Гърция. Независимо от това, че Македония и Гърция нямат договор за екстрадиция, двамата задържани може бързо да бъдат предадени на Македония с договор между двете министерства на вътрешните работи, твърди за Дойче веле бившият македонски министър на вътрешните работи Павле Траянов. Скандалът с подслушването в Македония започна през 2015 г. и предизвика политическа криза в страната.", "date": "2017.10.20", "title": "Липса на преводач отлага делото срещу заловените в Солун македонски спецченгетата"}
{"url": "https://www.24chasa.bg/novini/article/6506609", "text": "Ние стоим зад искането си за оставките заради оградата по границата с Турция, каза депутатът от БСП Таско Ерменков пред  . Имаме съмнения, че с парите за оградата са пълнени нечии джобове, добави той. \"Искаме оставката на вицепремиера Валери Симеонова заради свободата на словото, като вносител на предложението за обявяване на оградата за обект от Стратегическата национална сигурност, което нарушава правото на информиране. Не можем да разберем колко пари са похарчени, какво се случва, къде отиват средствата на данъкоплатците и дали са изхарчени целесъобразно. Обектите от Стратегическата национална сигурност са именно такива, да не се огласяват с цел запазване на сигурността\", каза Ерменков.", "date": "2017.10.20", "title": "Таско Ерменков: Имаме съмнения, че с парите за оградата са пълнени нечии джобове"}
{"url": "https://www.24chasa.bg/novini/article/6506488", "text": "Еманюел Макрон каза днес, че несигурността около външната политика на президента на САЩ Доналд Тръмп сплотява европейските страни, предаде Асошиейтед прес. На срещата на върха на ЕС в Брюксел френският президент заяви, че действията на Тръмп \"подсилват необходимостта от единство и яснота\" за съюза. По думите му единният глас е важен в международните дискусии за ядрените програми на Иран и Северна Корея, а също и за отбранителните програми на Европа, предава БТА. Макрон констатира, че \"по-неясната стратегия на САЩ\" при Тръмп е \"катализирала\" сътрудничеството в ЕС. Все пак френският президент подчерта, че САЩ са \"важен партньор\" в борбата с \"Ислямска държава\". На форума в Брюксел държавните лидери потвърдиха подкрепата си за ядрената сделка с Иран. Преди няколко дни Доналд Тръмп изрази съмнение, че иранците спазват поетите ангажименти и даде на Конгреса срок да реши дали да не бъдат възобновени санкциите срещу Техеран, вдигнати съгласно споразумението.", "date": "2017.10.20", "title": "Макрон: С действията си Доналд Тръмп\nсплотява ЕС"}
{"url": "https://www.24chasa.bg/novini/article/6506512", "text": "Турция се стреми към търговия в местни валути в рамките на Д-8, каза турският президент Реджеп Тайип Ердоган на срещата на върха на Д-8 в Истанбул, предаде в.\"Хюриет дейли нюз\". Турция е домакин тази година на 20-та среща на Д-8, която се провежда под мотото \"Разширяване на възможностите чрез сътрудничество\". Икономическата група, създадена през 1997 г., се състои от осем страни с бързо развиващи се икономики от мюсюлманския свят - Иран, Индонезия, Бангладеш, Турция, Пакистан, Малайзия, Египет и Нигерия. Сред участниците във форума в Истанбул са нигерийският президент Мухамаду Бухари, азербайджанският президент Илхам Алиев, пакистанският премиер Шахид Хакан Абаси, първият вицепрезидент на Иран Есхак Джахангири и индонезийският вицепрезидент Юсуф Кала, предава БТА. Ако можем да подготвим почвата за използване на национални валути в търговията между нашите страни, ние ще направим революция в историята на Д-8, каза Ердоган. Той подчерта също необходимостта от полагане на усилия за увеличаване на ефикасността, продуктивността и силата на Д-8. Ние имаме потенциал за широкообхватно сътрудничество в много области от добрите земеделски практики до чистата енергия, от транспорт до околна среда и образование, изтъкна Ердоган, като добави, че в организацията могат да бъдат включени и нови членове. В един свят, в който всичко се променя, е абсолютно неприемливо Д-8 да остане непроменена, заяви турският президент. Сега организацията има общ БВП от 3,7 трилиона долара и включва над един милиард души - около 15 процента от световното население. Две от нейните членки - Турция и Индонезия, са сред 20-те най-големи икономики в света, отбелязва вестникът.", "date": "2017.10.20", "title": "Ердоган: Турция се стреми към търговия в местни валути в рамките на Д-8"}
{"url": "https://www.24chasa.bg/novini/article/6506498", "text": "Министърът за Българското председателство на Съвета на ЕС 2018 Лиляна Павлова подписа споразумение за партньорство с ръководството на Съюза на пивоварите в България - председателя на УС Владимир Иванов и изпълнителния директор Ивана Радомирова, съобщиха от пресцентъра на Министерство за Българското председателство на Съвета на ЕС 2018. „Българските производители и инвеститори, и предлаганите от тях стоки и услуги, са най-добрата реклама за страната ни. Чрез българската продукция не само ще изтъкнем качествата на страната ни сред останалите европейски държави, но и ще дадем възможност на родния бизнес да достигне по-големи пазари“, посочи министър Лиляна Павлова при подписването на споразумението. Тя благодари на Съюза на пивоварите за оказаната подкрепа към първото Българско председателство на Съвета на ЕС. „Споразумението за партньорство е още едно доказателство за това, че държавата може да разчита на българския бизнес винаги, когато става дума за доброто представяне на страната ни и популяризирането на българското“, заяви от своя страна председателя на УС на Съюза на пивоварите Владимир Иванов. Той благодари за предоставената от страна на министерството възможност произведеното у нас да бъде рекламирано в още 27 страни. Организация обединява производителите на бира в страната. Мисията на сдружението е да подпомага и насърчава развитието на българската пивоварна индустрия и да популяризира добрата производствена практика в пивопроизводството. От 1 юли 2008 г. българският Съюз на пивоварите е член на\"Пивоварите на Европа\". В организацията членуват националните асоциации на пивопроизводителите от страните на ЕС, Швейцария, Норвегия, Турция. Подписаното със Съюза на пивоварите споразумение се осъществява при спазването на принципите на публичност, прозрачност, равнопоставеност и конкуренция, в съответствие с изискванията на българското законодателство и на общите политики, провеждани от ЕС.", "date": "2017.10.20", "title": "Министър Павлова подписа споразумение за партньорство със Съюза на пивоварите"}
{"url": "https://www.24chasa.bg/novini/article/6506536", "text": "Горски пожар бушува край българо-гръцката граница, съобщиха от Областната противопожарна служба в Смолян. Огнената стихия е на гръцка територия в близост до рудоземските села Поляна и Мочура. В късните следобедни часове пожарът е достигнал на около 2 километра от границата, а димът от горящата гръцка гора се вижда от община Рудозем. Пожарникари, доброволци и горски служители са изпратени на границата, за да реагират, ако пламъците се прехвърлят и на български терен. Екипите ще дежурят и през нощта.", "date": "2017.10.20", "title": "Горски пожар бушува край българо-гръцката граница"}
{"url": "https://www.24chasa.bg/novini/article/6506544", "text": "За подкрепа на българските инвестиции в производството призова в Попово президентът Румен Радев. Държавният глава бе в града за откриването на завод за производство на мебели на фирма от Търговище, предаде БТА. Румен Радев каза, че разликата между българските и чуждите инвестиции личи най-много във време, когато имаме проблеми с инвестиционния климат в България. Според държавния глава, много важна разлика е, \"че докато чуждият инвеститор може да направи така, че да плаща данъци основно в чужбина, то българският инвеститор оставя своите тук. Затова трябва да се ориентираме към нашите инвеститори, да ги подкрепяме и особено тези, които влагат пари в производството\". Радев каза още \"вярвам, че този пример на българщина ще намери подкрепа, особено с една добра социална политика. Защото никой външен инвеститор не може да се привърже към Родината ни и никой не може да я съгради вместо нас\".", "date": "2017.10.20", "title": "Президентът Радев в Попово: Трябва да подкрепяме българските инвеститори"}
{"url": "https://www.24chasa.bg/novini/article/6506540", "text": "29-годишнен мъж е бил брутално пребито пред очите на приятелката си на 18 октомври, съобщи  . Детелин и 20-годишната му приятелка Милица се прибирали към кв. \"Сторгозия\", когато колата им \"Ауди\" била засечена от черно БМВ. Нападателите били трима, но само двама от тях участвали в боя. Те счупили стъклото на колата на Детелин с щанга и започнали да го бият пред очите на 20-годишното момиче. Изкарали го извън колата и продължили да го налагат с ръце, крака и щангата. Случаен шофьор станал свидетел на случилото се и това уплашило биячите, които се качили бързо в колата си и избягали. Всичко се е разиграло на ул. \"Сторгозия 181\" към 1.00 часа. Милица се обадила на телефон 112 и на място незабавно пристигнал медицински екип. Детелин е откаран в болница в изключително тежко състояние. Полицията пък заловила биячите в близка улица, като те били изоставили колата и се разхождали пеша. Оказало се, че единият от тях е бившият приятел на Милица. ОДМВР - Плевен излезе с с официална информация за побоя в кв. \"Сторгозия\". Публикуваме я без редакция. \"На 18 октомври 2017 година около 01,30 часа във Второ РУ Плевен е получен сигнал от 20-годишна плевенчанка, затова, че е преследвана от лек автомобил \"БМВ\", докато управлява личния си автомобила си \"Ауди А3\" в Плевен. „БМВ“-то, което я преследвало и препречва пътя като предизвиква ПТП на улица „Сторгозия“. От автомобила слизат трима. Счупват предно дясно стъкло и нанасят побой на нейния спътник - 29-годишен от Плевен. Причинени са му разкъсно-контузни рани по лицето и тялото. Откаран е в спешна помощ за оказване на медицинска помощ. От проведените бързи и своевременни издирвателни мероприятия са установени извършителите на деянието – 27-годишен и двама 18-годишни от Плевен. 27-годишният и един 18-годишен са задържани за срок до 24 часа по Закона за МВР. Образувано е досъдебно производство за престъпление по чл.325, ал.1 от НК, по което се провеждат процесуални следствени действия. По-възрастният извършител е привлечен в качество на обвиняем за престъпления по чл.325, ал.2 във връзка с чл.20, ал.2 от НК; по чл.144, ал.3 от НК и по чл.216 от НК. Другият е привлечен в качество на обвиняем за престъпление по чл.325, ал.2 във връзка с чл.20, ал.2 от НК и по чл.325, ал.3 във връзка с ал.2 от НК. Спрямо обвиняемите е взета мярка \"задържане за срок до 72 часа\" с постановление на наблюдаващия прокурор. Приведени са в ОЗ \"Следствени арести\". Продължава работа по случая\", гласи официалното съобщение на полицията.", "date": "2017.10.20", "title": "Трима счупиха стъклото на кола в Плевен и пребиха жестоко шофьора"}
{"url": "https://www.24chasa.bg/novini/article/6506244", "text": "Мъж нападна с нож посетители в мол в град Сталова Воля, Югоизточна Полша, съобщиха ТАСС и полски медии, цитирани от БТА. Инцидентът е станал около 15 ч. местно време днес в най-големия търговски център на града в Подкарпатското воеводство. 27-годишният мъж нахлул в магазина и започнал безразборно да ръга с нож купувачите. Първоначално бе съобщено за девет ранени, някои от които - тежко. По-късно полицията съобщи, че една от пострадалите - 50-годишна жена, е починала. Нападателят бе хванат и обезвреден от полицията. Той е поляк, местен жител - Конрад К. Няма информация за мотивите му.", "date": "2017.10.20", "title": "Млад мъж нападна с нож посетители в мол в Полша, жена почина, осем са ранени (Обновена)"}
{"url": "https://www.24chasa.bg/novini/article/6506555", "text": "Малкият град Хайде в Северна Германия беше под обсада в продължение на няколко часа, след като два агресивни диви глигана вилняха из центъра му, при което бяха ранени четирима души, предаде ДПА. Глиганите изплашиха хората и дори успяха да влязат в банка. Клиентите и служителите й разказаха как са бягали, търсейки по-безопасно място, и са изскачали през прозорците, след като глиганите се втурнали в сградата. При нападението мениджърът на клона е получил рани на краката, предава БТА. Полицията призова населението на центъра на града, намиращ се в северната провинция Шлезвиг-Холщайн, да остане по домовете си и да избягва централните райони, докато силите на реда се опитват да овладеят ситуацията. Местен ловец беше извикан, за да застреля един от глиганите, защото калибърът на полицейските оръжия бе сметнат за прекалено голям. Второто животно само напусна града.", "date": "2017.10.20", "title": "Агресивни диви глигани вилняха в германски град, четирима са ранени (Видео)"}
{"url": "https://www.24chasa.bg/novini/article/6506601", "text": "В постановление от 2009 г. за обекти, включени в Стратегията на националната сигурност, никъде няма забрана за снимане и получаване на информация, каза депутатът от ГЕРБ Диана Саватева пред  . \"Като дейност охраната на границата присъства, логично е и като съоръжение да се включи в Стратегията за национална сигурност. Съоръжението е завършено, така че е логично. Минала съм 60 км от Малко Търново до Резово по границата през лятото. Разбивана е скала, за да се направи съпътстващата инфраструктура. Снимкте показват какъв огромен обем от работа е извършен, понеже имаше обвинение, че нищо не е свършено\", каза Саватева. Тя обясни, че временото съпътстващото съоръжение има за цел да забави потоците от мигранти, не да ги пресече, а после и техниката се включван, обясни Саватева. \"Включването на съоръжението в този списък има за цел и да се намали срока за обявяване на обществени поръчки. А възможността да се обжалва процедурата се използва понякога и недобросъвестно, злоупотреба с права. Никой не може да каже, че нито един не е пресякъл границата, естествено, че има групи, които преминават, разбира се, че се задържат в страната, но определено не може да се отрече, че трафикът е доста по-нисък\", каза още депутатът от ГЕРБ. Относно исканата от БСП оставка на Симеонов, Саватева отбеляза, че това е включването на оградата в стратегическата сигурност е акт на целия МС, не на Валери Симеонов, и този акт не е направен с цел прикриване на информация.", "date": "2017.10.20", "title": "Диана Саватева: Огромен обем от работа е извършен по границата с Турция"}
{"url": "https://www.24chasa.bg/novini/article/6506602", "text": "Необичайно мащабната епидемия от чума на остров Мадагаскар е отнела досега живота на 94 човека, съобщи днес Световната здравна организация (СЗО), предаде Асошиейтед прес, цитиран от БТА. Броят на заболелите със симптоми е достигнал 1153, каза пред репортери в Женева д-р Ибрахима Соке Фол, директор за спешните операции в Африка към здравната агенция на ООН. По думите му се очаква още хора да се разболеят, но в засегнатите райони са изпратени медицински екипи и над един милион дози антибиотици. Чумата е често явление на Мадагаскар, но тази година епидемията е необичайна, защото обхваща и двата най-големи града - Антананариву и Туамасина. Над 70 на сто от случаите са белодробна чума, която са разпространява чрез кашляне, кихане или плюене и почти винаги е смъртоносна, ако не се лекува. В някои случаи белодробната чума убива човек до 24 часа. Подобно на бубонната чума, която се среща в планинските селски райони на Мадагаскар, белодробната може да се излекува с навреме приложени антибиотици. От СЗО казаха, че рискът за разпространяване на болестта по света е малък и няма нужда от предупреждения за ограничаване на пътуванията до острова или за търговски рестрикции.", "date": "2017.10.20", "title": "Епидемия от чума на остров Мадагаскар уби досега близо сто човека"}
{"url": "https://www.24chasa.bg/novini/article/6506624", "text": "Най-малко 10 души загинаха при самоубийствен атентат срещу сунитска джамия в афганистанската провинция Гор, съобщи губернаторът на провинцията Насер Хазех, който допусна, че атаката може да е за разчистване на сметки, предаде Франс прес. По други данни, получени от представители на местните власти, загиналите са повече - 30 души. Според тези източници причината за нападението не е религиозна, а мишена е бил командир на полицията. Съобщава се също, че той е бил и местен лидер на политическата партия Джамият и е загинал, предаде Ройтерс, цитиран от БТА. Нападението е дело на атентатор самоубиец, приближил се пеша към храма. Първо открил огън, а после се взривил, съобщи АФП. Възможно е броят на загиналите да се окаже по-голям.", "date": "2017.10.20", "title": "Най-малко 10 загинаха при втори атентат срещу джамия в Афганистан"}
{"url": "https://www.24chasa.bg/novini/article/6506573", "text": "Само две от десет марки краве масло отговарят на изискванията за качество и безопасност на продукта. Това е показало изследване на “Активни потребители”. В него са включени марките “Милтекс”,“Верея”, “Бутер”, “Белииса”, “Чепеларе”, “Дойче маркенбутер”, “Роса”, “Хранинвест”, два продукта “Вълчев”. При масло “Вълчев” и “Белииса” не са отчетени съществени разминавания с изискванията. В продуктите “Верея” на Обединена млечна компания няма забранени вещества, но нивото на белтъчини е 0. С над 10% по-ниски са стойностите на измерените белтъчини в “Дойче маркенбутер” спрямо посочените на етикета. Антибиотикът натамицин, който е забранен за използване в ЕС при маслото, е открит в продуктите “Чепеларе” и “Хранинвест”, произведени от “Хранинвест”, както и марката “Роса” на “Белла България”. При “Бутер”, произведен от “Милтекс КК”, “Чепеларе” и “Хранинвест” е използвано палмово масло вместо мляко. При тях има и вода над нормата. “Натамицинът в маслата без съмнение е добавен умишлено от производителите, защото няма никакъв друг начин за неговото попадане в краве масло”, посочват авторите на изследването. Веществото е и алерген и присъствието му в храните трябва да се отбелязва на опаковката, пише в изследването. “Вложените немлечни, най-вероятно хидрогенирани растителни мазнини, повишават риска от сърдечносъдови болести”, посочват от асоциацията. При някои показатели, най-вече белтък, според авторите на изследването стойностите на етикетите е по-вероятно да не са вследствие от лабораторно изпитване. Масова практика била тези показатели да се вземат от интернет и да се слагат на етикетите на продуктите. “За съжаление, контролните органи не обръщат внимание на това и резултатът е очевиден - голяма част от написаното на етикетите се разминава с реално установените стойности и потребителите се заблуждават”, пише в доклада.", "date": "2017.10.20", "title": "Четири от десет масла с антибиотик и палма (Обзор)"}
{"url": "https://www.24chasa.bg/novini/article/6506436", "text": "Министърът за Българското председателство на Съвета на ЕС 2018 (МБПСЕС) Лиляна Павлова и президентът на Германо-Българската индустриално-търговска камара (ГБИТК) Тим Курт сключиха споразумение за партньорство на специална церемония в Министерския съвет в петък, 20 октомври 2017 г., съобщиха от пресцентъра на Министерство за Българското председателство на Съвета на ЕС 2018. Подписаният документ е първият, представляващ желанието за сътрудничество между бизнес организациите на две държави. Страните по днешното Споразумение потвърдиха декларираното желание за сътрудничество при подготовката и осъществяването на Българското председателство на Съвета на Европейския съюз през 2018 г. Отчитайки необходимостта от активното участие на българското предприемачество в дейностите по осъществяване на срещите и събитията, Българо- Германската камара у нас изрази готовност да посредничи за популяризирането на български производители и доставчици. „Председателството на Съвета на ЕС 2018 предоставя изключителна възможност за популяризиране на българския бизнес. Бих искал да благодаря на министър Павлова, която откликна на поканата ни за среща с нашите фирми членове преди няколко дни. Обсъдиха се различни възможности за сътрудничество и съвместна работа както в хода на подготовката, така и по време на самото председателство. Бизнесът предложи помощта си, което може само да ни радва. Вярвам, че с обединени усилия ще успеем да реагираме на предизвикателствата и възможностите, с които е свързано председателството“, каза Тим Курт, президент на ГБИТК Министър Лиляна Павлова благодари на немския бизнес за бързата реакция и съпричастността към осъществяване на целите и приоритетите, заложени в програмата на правителството. „Този жест е поредното доказателство за топлите и здрави отношения между двете страни“, каза министър Лиляна Павлова. Тя заяви още, че вярва, че българските стоки и продукти са най-добрата реклама за страната и че тяхното представяне ще доведе до повишаване на доверието и имиджа на страната ни зад граница. Германо-Българската индустриално-търговска камара (ГБИТК) е основен партньор на представителите на германската икономика в България. Дейността на Камарата е свързана с партньортства и обмен между германски и български фирми, откриването на нови възможности за успешен бизнес, както и да предоставя широк спектър от услуги, с които да отговори на очакванията на своите членове и клиенти. Министър Лиляна Павлова беше упълномощена да подписва споразумения с български и чуждестранни партньори - производители и търговци, фирми и физически лица, работодателски и браншови организации и др. – с решение на Министерския съвет на 26 юли. Министърът за Българското председателство на Съвета на ЕС 2018 (МБПСЕС) Лиляна Павлова и Жана Величкова, изпълнителен директора на Асоциацията на производителите на безалкохолни напитки в България (АПБНБ), подписаха споразумение за партньорство. Асоциацията представлява над 70% от производителите на безалкохолни напитки и бутилирани води на българския пазар вече повече от 20 години. АПБНБ е дългогодишен член на европейските браншови структури на бутилировачите на вода (EFBW) и на производителите на безалкохолни напитки (UNESDA). Министър Лиляна Павлова изрази благодарността си към Асоциацията, че дава възможност на нейните членове, които желаят, да станат спонсори на Българското председателство на Съвета на ЕС през 2018 година. „Иновативната и динамична безалкохолна индустрия е един от секторите, който реално повишава заетостта и качеството на живота у нас“, каза министър Павлова. „Надявам се с предоставената възможност нашият бранш да стане още по-атрактивен за чуждестранните инвеститори и заедно да изграждаме и отстояваме европейските правила и принципи за правене на бизнес, за да сме достойни конкуренти на общия пазар\", заяви изпълнителният директора на Асоциацията на производителите на безалкохолни напитки Жана Величкова. Двете страни изразиха мнение, че подписаното Споразумение е още едно доказателство за съпричастността на бизнеса към постигането на държавните цели и приоритети когато става въпрос за защита на националния интерес. Дейностите по партньорството ще се осъществяват при спазването на принципите на публичност, прозрачност, равнопоставеност и конкуренция, в съответствие с изискванията на законодателство и общите политики на Европейския съюз. В документа е упоменато категорично, че спонсорите на Председателството не получават търговско предимство и че правителството не изразява предпочитания към отделни производители или доставчици.", "date": "2017.10.20", "title": "Министър Павлова сключи споразумение за партньорство с ГБИТК и АПБНБ"}
{"url": "https://www.24chasa.bg/novini/article/6506169", "text": "Европейският съюз може да се съгласи да влезе в следващата фаза от преговорите за Брекзит през декември само ако Великобритания предостави конкретни гаранции за готовността си да уреди финансовите си задължения към блока, заяви днес германският канцлер Ангела Меркел, цитирана от Ройтерс. В края на двудневната среща на върха на ЕС в Брюксел Меркел каза пред репортери, че е много ясно какво трябва да направи британският премиер Тереза Мей, за да изкара преговорите от задънената улица и те да навлязат в т.нар. \"втора фаза\", включваща обсъждане на бъдещите отношения между острова и ЕС. Френският президент Еманюел Макрон заяви днес на пресконференция в Брюксел, че работата по уреждането на британските финансови задължения към ЕС не е дори наполовина свършена. Той допълни, че обсъждането на бъдещите отношения не може да започне, докато не бъдат уредени три въпроса - за правата на гражданите, за ирландската граница и за финансовите ангажименти. Мей обаче каза днес, че \"пълното и окончателно\" уреждане на сметката по развода \"ще е част от крайното споразумение\" между Обединеното кралство и ЕС, което ще включва \"бъдещите отношения\". По неофициални данни Обединеното кралство трябва да плати на ЕС при напускането си между 60 и 100 милиарда евро, отбелязва Франс прес. Председателят на Европейския съвет Доналд Туск смята, че двете страни са изгладили някои от различията си и разногласията им вече не са толкова големи, колкото казват мнозина, предаде Асошиейтед прес. \"Съобщенията за застой в преговорите между ЕС и Обединеното кралство са преувеличени\", каза той на пресконференция. По-рано той написа в Туитър, че лидерите на 27-те страни членки, които ще останат в Европейския съюз след напускането на Великобритания, срещата си в Брюксел са решили да започнат подготовка за втората фаза от преговорите за Брекзит.", "date": "2017.10.20", "title": "Меркел и Макрон - единни в мнението за Брекзит"}
{"url": "https://www.24chasa.bg/novini/article/6506172", "text": "САЩ и ЕС не проявяват солидарност с Турция в борбата срещу тероризма, заяви днес турският президент Реджеп Тайип Ердоган на срещата на върха на Д-8 в Истанбул, предаде в.\"Хюриет дейли нюз\". Те казват, че са солидарни с нас в борбата срещу тероризма, когато имаме двустранни срещи. Но ние не вярваме на това. Вие не сте с нас. Ако бяхте с нас, нямаше да ги защитавате с вашите полицейски сили, посочи Ердоган, визирайки нелегалната Кюрдска работническа партия /ПКК/. Той критикува САЩ по повод плакати с лика на намиращия се в затвора лидер на ПКК Абдуллах Йоджалан, които са били издигнати от бойци на сирийските Сили за защитна на народа /СЗН/ в сирийския град Ракка след освобождаването на града от \"Ислямска държава\". Турция твърди, че СЗН са сирийско разклонение на действащата в Турция ПКК, която е призната за терористична организация от Турция, САЩ и ЕС. САЩ обаче разглеждат сирийските кюрдски сили като най-ефективния си партньор на терен в Сирия и въпреки възраженията на Анкара им предоставят оръжие. Те окачиха плакати на главния терорист /Йоджалан/ в Ракка. Как САЩ ще обяснят това? Те казват, че ПКК е терористична организация. Страните от ЕС също казват това. Но те окачват плакат /с лика/ на главния терорист на сграда във Франция по време на излъчване на живо по тяхната държавна телевизия и полицията само гледа. Как ще обяснят това? Това ли е солидарност в борбата срещу тероризма?, попита Ердоган. Деветата среща на Д-8 в Истанбул бележи 20-годишнината от създаването на икономическата група, състояща се от осем страни с бързо развиващи се икономики от мюсюлманския свят - Иран, Индонезия, Бангладеш, Турция, Пакистан, Малайзия, Египет и Нигерия.", "date": "2017.10.20", "title": "Ердоган: САЩ и ЕС не проявяват солидарност с Турция в борбата срещу тероризма"}
{"url": "https://www.24chasa.bg/novini/article/6506183", "text": "13-годишно момче е прието в МБАЛ „Д-р Иван Селимински“-Сливен с прострелна рана в гърдите. Това съобщиха за \"Фокус\" от болницата. Детето е докарано в болницата в 15 часа днес и веднага е прието в хирургия. „Куршумът е преминал през белия дроб и е излязъл от тялото на детето“, каза зам.-директорът на болницата по медицинските дейности д-р Хрисант Хрисантов. Извършена е хирургична обработка на раната, направени са всички необходими изследвания. Състоянието на детето е задоволително, то е контактно, в съзнание и под непрекъснато лекарско наблюдение. Полицията в Сливен работи по случая съобщи говорителят на ОДМВР – Сливен Първолета Мандинска. Инцидентът станал в жилищен блок до Гарнизонния военен клуб в центъра на града около 15.00 часа.", "date": "2017.10.20", "title": "Простреляха дете в центъра на Сливен (Обновена)"}
{"url": "https://www.24chasa.bg/novini/article/6505928", "text": "Испанското правителство и основната опозиционна партия се споразумяха днес да организират нови избори в Каталуня през януари, като част от специалните мерки за уреждане на най-голямата политическа криза в страната от десетилетия, предаде Асошиейтед прес. Испанският премиер Мариано Рахой обяви днес, че утре ще бъдат обявени мерките за поставяне на Каталуня под прякото управление на Мадрид и че те ще бъдат подкрепени от социалистите и от центристката партия \"Сиудаданос\", предаде Ройтерс. Представителката на опозиционната Испанска социалистическа работническа партия Кармен Калво съобщи, че е постигнато споразумение с испанското правителство за произвеждане на нови избори в Каталуня през януари. Това вероятно ще нажежи още повече напрежението между Испания и каталунските активисти, искащи независимост. Каталунското правителство не иска нови регионални избори и казва, че има мандат да се отцепи от Испания след произведения на 1 октомври референдум, обявен за незаконен от Мадрид. Централното правителство ще се събере утре на специално заседание, на което ще задвижи процедурата по активиране на член 155 от испанската конституция от 1978 г., който позволява на централните власти да отнемат изцяло или част от правомощията на всяка от 17-те автономни области в страната. Мярката, която никога не е била прилагана, откакто демокрацията е възстановена след диктатурата на генерал Франсиско Франко, трябва да бъде одобрена от Сената. Народната партия на премиера Рахой има абсолютно мнозинство там, така че тя ще бъде прокарана лесно. Това гласуване в Сената може да се състои най-рано на 27 октомври, каза днес говорителка на горната камара на испанския парламент, цитирана от Ройтерс. Един от ръководителите на Народната партия заяви в ефира на радио \"Кадена сер\", че остава вратичка, чрез която да бъде избегнато суспендирането на автономията на Каталуня, съобщи Франс прес. \"Стига да не бъде обявена независимост и (регионалният лидер Карлес Пучдемон) да даде заден ход, има вратичка\", каза генералният координатор на консервативната партия Фернандо Мартинес-Майльо.", "date": "2017.10.20", "title": "Двете водещи испански партии планират регионални избори в Каталуня през януари"}
{"url": "https://www.24chasa.bg/novini/article/6505546", "text": "Прокуратурата погва собственик на незаконен приют за животни в ямболското село Маломир, който ги малтретирал и отглеждал в изключително лоши условия, съобщи говорителят на главния прокурор Румяна Арнаудова. Цацаров се самосезирал след репортаж, излъчен на 20 октомври по национална телевизия. Разследването е поето от полицията и прокуратурата в Ямбол. Образувано е досъдебно производство за проявена особена жестокост по отношение на гръбначни животни. Вече е извършен оглед на местопроизшествието, разпитват се свидетели. Разпоредено е животните да бъдат прехвърлени в общински приют на територията на община Тунджа, уточни Арнаудова. Тя разкри, че животните са били отглеждани в кравеферма, без спазване на каквито и да е законови изисквания. Имало и данни, че са били продавани. Собственикът на кравефермата бил регистриран като земеделски производител. Преди 3 г. е имал аналогичен прит за кучета в района на село Маломир, но по указание на Областната дирекция за безопасност на храните приютът е бил преместен в собствената му кравеферма. Освен за малтретиране на животни той ще се разследва за данъчно престъпление,свързано с нелегална продажба на животните. \"Разпоредено е на органите на НАП незабавно да предоставят информация бил ли е проверяван този земеделски производител, декларирал ли е данъци за осъществени търговски седлки с кучета\", каза Арнаудова. Отделно ветеринари ще прегледат животните, за да се установи физическото и здравословното им състояние, а Областната дирекция по безопасност на храните в Ямбол ще се заеме със статута на кравефермата. Ако бъде признат за виновен в проявена жестокост собственикът на приюта може да получи от 1 до 3 г. затвор и глоба от 2000 до 5000 лв. За данъчно престъпление пък законът е предвидил до 6 г. лишаване от сводоба, каза още говорителят на главния прокурор.", "date": "2017.10.20", "title": "Цацаров се самосезира за издевателства над животни в нелегален приют (Обновена)"}
{"url": "https://www.24chasa.bg/novini/article/6505943", "text": "Румънската гранична полиция задържа 28 мигранти, които са заподозрени в опит да преминат нелегално в Унгария, предаде Асошиейтед прес, цитира БТА. Гранична полиция заяви в декларация, че група от девет жени, осем мъже и 11 деца са били забелязани близо до унгарската граница рано днес. Те не могли да обяснят защо се намират в района. Полицията съобщи, че имигрантите са от Афганистан, Индия, Иран и Ирак и са живели в бежански центрове в Румъния, след като са се регистрирали като търсещи убежище. Имигрантите са задържани за разследване. Те казали на полицията, че искат да стигнат до Западна Европа. Унгария е членка на Шенгенската зона, но Румъния не е, припомня АП.", "date": "2017.10.20", "title": "28 мигранти задържа румънската гранична полиция"}
{"url": "https://www.24chasa.bg/novini/article/6505970", "text": "Смъртта можела да бъде и още по-страшна... Според група американски учени, човек може да осъзнае, че е мъртъв или дори да чуе как лекарите произнасят часа на смъртта му, защото мозъкът му продължава да функционира за кратко, след като всички други системи са угаснали и вече не дават признаци на живот, пише \"Индипендънт\", цитиран от БТА. Твърдението е на учени от Нюйоркския университет по медицина, след като провели анкети с хора, буквално завърнали се от отвъдното - в сърдечен арест и в клинична смърт, преди да бъдат реанимирани с дефибрилатор. Това е най-подробното проучване по темата досега според британското издание. Част от анкетираните хора разказали с подробности какво са чували, мислили и дори виждали в миговете, след като сърцето им е спряло и след като лекарите са произнесли часа на смъртта им. Спомените им в последствие се потвърждават от екипите, които са ги реанимирали, разказва ръководителят на проучванията за реанимация и спешна помощ в Медицинското училище в Ню Йорк д-р Сам Парниа. Смърт се декларира в мига, в който сърцето спре да бие, но това може би ще трябва да се преосмисли, смята изследователят. Счита се, че когато сърцето спре кръвопотокът към мозъка прекъсва незабавно. Според група американски учени, човек може да осъзнае, че е мъртъв или дори да чуе как лекарите произнасят часа на смъртта му, защото мозъкът му продължава да функционира за кратко, след като всички други системи са угаснали и вече не дават признаци на живот, пише \"Индипендънт\". По тази теория е експериментирано и през 2013 г., когато в Мичиганския университет изследват мозъците на плъхове по време на предизвикано състояние на сърдечен арест. Техните скенери отчели импулси като при силна възбуда и безпокойство в умиращите мозъци за кратко време след като сърцата им вече са спрели.", "date": "2017.10.20", "title": "Учени: Мозъкът продължава да работи, след като сърцето спре"}
{"url": "https://www.24chasa.bg/novini/article/6505968", "text": "Пешеходка загина при пътен инцидент в Добрич, съобщиха от Областната дирекция на МВР, цитирани от БТА. Около 06.45 часа по ул. „А. Стоянов” в близост до фирмена търговска площ лек автомобил „Опел”, с добричка регистрация, фирмена собственост, управляван от 46-годишния с инициали Д.С. от Добрич поради движение със скорост, несъобразена с пътните условия, блъска пресичащата от ляво на дясно 68-годишна с инициали И.Н., която почива на място. Водачът на лекия автомобил е изпробван за употреба на алкохол с техническо средство, като уредът е отчел отрицателен резултат, взета е кръвна проба по надлежния ред. В този участък пътя е прав, без неравности и пропадания, осветен в тъмната част на денонощието, с липсваща в момента пътна маркировка, без пътни знаци, обозначаващи автобусна спирка и ограничение на скоростта. Няма пътна маркировка - пешеходна пътека. Не се характеризира като авариен. По случая е образувано досъдебно производство по описа на Първо Районно управление „Полиция” – Добрич.", "date": "2017.10.20", "title": "Пешеходка загина при пътен инцидент в Добрич"}
{"url": "https://www.24chasa.bg/novini/article/6505421", "text": "Със светкавичното свикване на конгреса на БСП само за 2 седмици Корнелия Нинова се опитва да изпревари опонентите си в партията, които организирали заговор за свалянето й, съобщиха източници от “Позитано” 20. Това я принудило да действа. Лидерът съобщи само ден по-рано за сбирката на Националния съвет, който да одобри дневния ред за най-висшия форум на социалистите. С което обърка плановете на участниците в заверата Според устава на столетницата председателят се избира пряко от всички членове на партията и бива предсрочно уволнен, ако повече от половината от тях искат оставката му. от конгреса или да насрочи вътрешен референдум да остане ли на поста си, твърдят още соцфункционери. Но само при положение че прецени достатъчно добре силите си. \"Благодаря ви много за интереса, но няма да коментирам нищо по въпроса пред никого до конгреса. Тогава ще чуете мнението ми\", заяви Нинова пред \"168 часа\". Вътрешното напрежение срещу нея избуява с всеки изминал ден.  “Всичките й действия като лидер предизвикват отпор. Създава си врагове, а за половин година БСП не е излязла с нито едно сериозно действие като опозиция. Загубихме парламентарните, а също и всички частични местни избори\", казват нейните опоненти. който от известно време е игнориран. Той е извън кръга, който взема важните решения в партията. Доскоро беше пръв душеприказчик и съветник на лидера на столетницата. Дори когато избухна скандалът “ЦУМгейт”, Георги Гергов обяви, че го е видял в кабинета на председателя и едва ли не диктувал действията й. На светкавично свикания от Нинова пленум в събота, 14 октомври, бившият икономически министър излязъл с контраизказване на предложението й за дневен ред на конгреса. \"Сериозно ли е да пишем алтернативен бюджет за 2018 г. за 2 седмици, при положение че още не сме видели варианта на ГЕРБ?\", попитал той.", "date": "2017.10.20", "title": "\"168 часа\": Нинова вика конгрес, за да спре заговор"}
{"url": "https://www.24chasa.bg/novini/article/6506029", "text": "Заседание на Съвета НАТО-Русия на равнище посланици ще се състои на 26 октомври в централата на алианса в Брюксел, съобщи днес пресслужбата на генералния секретар Йенс Столтенберг, цитиран от Асошиейтед прес и ТАСС. Очаква се да бъдат обсъдени обстановката в Афганистан, положението в Украйна и намаляването на рисковете от сблъсъци и инциденти по време на военни учения при охрана на границите. Съгласуването на дневен ред за заседанията на Съвета НАТО-Русия винаги е било трудно, отбелязва АП. Като една от причините се посочва нежеланието на Москва да разговаря за Украйна. ТАСС цитира дипломатически източник в Брюксел, според който на заседанието идната седмица ще се разглеждат \"въпроси на военната прозрачност и предотвратяването на инциденти в Европа, проблеми, свързани с провеждането на големи военни учения (и от Русия, и от НАТО), а също и традиционната украинска проблематика\". Последното заседание на съвета бе на 13 юли.", "date": "2017.10.20", "title": "Свикват съвета НАТО-Русия за първи път от три месеца"}
{"url": "https://www.24chasa.bg/novini/article/6506030", "text": "Пловдивчанин е предаден на съд за убийство, извършено с особена жестокост. 20-годишният Цветан Ангелов нанесъл 10 удара с нож на Наско Ангелов, съобщиха от окръжната прокуратура в града. Според свидетелски показания жертвата е роден баща на извършителя, но не го бил припознал. На 21 юни т.г. вечерта младежът бил в дома на Цветан на ул. \"Ландос\". Около 22 часа той легнал да спи в една стая с него и дъщеря му Иванка. Към полунощ момичето събудило близките си с викове, че Цветан е намушкал баща й. Убиецът им казал да не плачат и напуснал апартамента. Малко по-късно бил открит на близко кръстовище и отведен в районното полицейско управление. Според съдебно-медицинската експертиза 55-годишният Наско е издъхнал в адски мъки от раните си. До трупа му е открит нож с острие, дълго 15 см.", "date": "2017.10.20", "title": "20-годишен на съд, заклал спящия си баща"}
{"url": "https://www.24chasa.bg/novini/article/6506048", "text": "Държавна агенция \"Електронно управление\" (ДАЕУ) и Централната избирателна комисия представиха днес проекта \"Изграждане и внедряване на пилотна система за дистанционно електронно гласуване\", съобщиха от ДАЕУ, цитирани от БТА. Дистанционният електронен вот не отменя гласуването с хартиена бюлетина, а предоставя на гласоподавателите по-ефективна от гледна точка на грешки и разходи алтернатива, е коментирал Иван Модев, директор на дирекция в ДАЕУ. Резултатите от проучването и анализа на добрите практики за електронно дистанционно гласуване се очакват в началото на ноември и ще бъдат обявени до средата на същия месец, когато ще се проведат и симулациите на дистанционен електронен вот, посочила ръководителят на проекта Силвия Митева. Експертите очакват през декември 2017 г. да бъде обявена процедура на открит избор на изпълнител за изграждане и внедряване на самата система за електронен вот по интернет. Предвижда се бъдещият изпълнител, разработчик на пилотната система за електронно дистанционно гласуване, да проведе и обучение на администратори за работа с нея. Съгласно разпоредбите на Изборния кодекс, до края на 2018 г. трябва да се проведат три експериментални дистанционни електронни гласувания, на които да бъде тествана системата. Въвеждането в реална експлоатация е планирано на изборите за български представители в Европейския парламент през 2019 г. Общата стойност на проекта е 1 499959 лв., с финансовата подкрепа на Оперативна програма \"Добро управление\". Срокът за изпълнение е 31 декември 2018 година.", "date": "2017.10.20", "title": "Представиха проекта за дистанционно електронно гласуване"}
{"url": "https://www.24chasa.bg/novini/article/6506049", "text": "„Има дни в историята на всеки народ, когато се пишат нови страници, които остават за поколенията и днешният ден е такъв, защото е изпълнен с много приятелство между българския и унгарския народ“. Това заяви вицепрезидентът Илияна Йотова в църквата „Св. София“ в столицата, където участва в откриването на паметна плоча, посветена на 19-и октомври – Ден на българо-унгарското приятелство. Плочата, изобразяваща Св. Иван Рилски - небесния закрилник на българския народ, е дарена от наши сънародници, живеещи в Унгария, съобщиха от прессекретариат на Президента. „Нека тази плоча и Св. Иван Рилски бъдат пътеводната ни звезда занапред и нека си спомняме за тях винаги, когато имаме нужда от приятелска ръка в трудното ежедневие“, посочи пред гостите в църквата Илияна Йотова. В словото си вицепрезидентът Йотова благодари на унгарската държава за създадените условия нашите сънародници, живеещи там да бъдат пълноценни граждани. „Благодарение на това те успяват да запазят най-святото – своето самосъзнание, своя език и корен“, посочи вицепрезидентът и допълни, че представителите на българската диаспора в Унгария са едни от най-сплотените и задружни. Вицепрезидентът изрази своята увереност, че българската държава ще съумее да подпомогне нашите съотечественици в Будапеща. „България може да ви е от полза с учебници, с преподаватели и като създаде условия за допълнително изучаване на българския език и култура“, допълни в речта си Илияна Йотова. Вицепрезидентът подчерта, че по време на предстоящото след броени месеци българско председателство на Съвета на ЕС ще бъдат поставени въпроси и теми от взаимен интерес. „Аз съм убедена, че в лицето на нашите унгарски партньори и приятели ние винаги ще имаме съюзници по всички актуални теми от европейския дневен ред и за общото ни бъдеще“, заяви още вицепрезидентът Йотова. Отец Атанасий от българската църква „Св. Св. Кирил и Методий“ в Будапеща в съслужение с протосингела на Софийска епархия отец Ангел извършиха освещаване на плочата. На събитието в столичния храм присъстваха заместник министър-председателят по икономическа и демографска политика Валери Симеонов, официална унгарска делегация, ръководена от Миклош Шолтес, държавен секретар по църковните, малцинствените и гражданско-социалните въпроси към Министерството на човешките ресурси, Шандор Фазекаш - министър на земеделието на Унгария, Симеон Варга, застъпник на българската общност в Народното събрание, д-р Данчо Мусев – председател на българската общност в Унгария, десетки граждани. По-рано през седмицата вицепрезидентът осъществи работно посещение в Будапеща, което беше по покана на българската общност там. По време на визитата си Илияна Йотова беше приета на срещи от редица представители на унгарските институции.", "date": "2017.10.20", "title": "Илияна Йотова: Нека Св. Иван Рилски бъде пътеводната ни звезда занапред"}
{"url": "https://www.24chasa.bg/novini/article/6506084", "text": "Пхенян не планира никакви преговори със САЩ за своята ядрена програма, каза високопоставена севернокорейска дипломатка, цитирана от ТАСС и Ройтерс. Според нея притежаването на ядрено оръжие е въпрос на живот и смърт за Северна Корея, предаде БТА. САЩ ще трябва да се примирят с ядрения статут на Северна Корея, добави Цой Сон-хи, която е генерален директор на отдела за Северна Америка във външното министерство на КНДР. Тя говори на провеждащата се в Москва международна конференция по неразпространението на ядреното оръжие. \"Сегашната ситуация задълбочава нашето разбиране, че се нуждаем от ядрено оръжие, за да отблъснем потенциална атака\", посочи Цой. Пхенян не очаква ядрено нападение от никой друг, освен от Вашингтон, и затова ще отговори с ответен удар само срещу САЩ, а не срещу трети страни, заяви тя.\"Нашата ядрена програма и оръжията ни са насочени срещу САЩ. Ние ще отвърнем на огъня с огън\", изтъкна дипломатката.", "date": "2017.10.20", "title": "Пхенян няма да преговаря със САЩ за ядрения си потенциал"}
{"url": "https://www.24chasa.bg/novini/article/6506088", "text": "Външният вход на Билетния център на НДК вече е отворен. Достъпът до касите се осъществява откъм бул. \"България\" покрай Литературния клуб \"Перото\". Това са налага заради ремонтните дейности на площада пред НДК, осъществявани от Столичната община, съобщиха от пресцентъра на НДК. До Билетния център на НДК може да се стигне и през вътрешността на сградата през входовете А4 /бул. \"Витоша\"/, А3 /служебен паркинг/ и А2 /до \"Перото\"/. Билетните каси работят от 9.00 до 20.30 ч. Продължава да работи с пълен капацитет и касата в кино \"Люмиер Лидл\". На разположение е и новата онлайн система на НДК за резервация на билети: http://maniakino.com/npc_ws_pg_home.php, се посочва в съобщението.", "date": "2017.10.20", "title": "Външният вход на Билетния център на НДК вече е отворен"}
{"url": "https://www.24chasa.bg/novini/article/6506114", "text": "С наближаването на отоплителния сезон нарастват бракониерските набези в горските територии. Само в последните три седмици броят на извършваните проверки е нараснал почти двойно. От предприятията и регионалните дирекции по горите уточняват, че това е във връзка с неотдавна стартиралия ловен сезон и вече настъпващия отоплителен период, съобщиха от пресцентъра на Министерство на на земеделието, храните и горите. Показателно за неотклонно следваната тенденция на засилване на контрола в горите е, че от началото на лятото до момента са извършени над 60 000 регулярни проверки от инспекторите на Изпълнителната агенция по горите (ИАГ) и 16-те регионални дирекции по горите и близо 80 000 - от мобилните екипи и горските стражари на 6-те държавни предприятия. Отделно се извършват и проверки от командировани екипи на ИАГ. Проверките са ежедневни и служителите по контрол и опазване на горите проверяват обектите, в които се добива дървесина, произходът, количеството и законността на превозваната дървесина, транспортните средства и физическите лица, извършващи дейност в горите, както и складовете, в които се преработва и съхранява дървесина. Над 45 000 са само проверките на транспортни средства - за законността на транспортираната дървесина и за наличие на монтирани GPS устройства. Близо 60 000 са общо проверките на ловци, риболовци и физически лица за дейност в горските територии. 28 000 са проверките на сечищата в горите за маркирането на насажденията и съпътстващата документация, както и на обособените временни горски складове и правоспособността на лицата, извършващи добива. Близо 8 000 са обектите за съхранение, преработка и търговия с дървесина и недървесни горски продукти, проверени за произход на наличнотсите, както и за работещи системи за видеонаблюдение в обектите и водене на електронни дневници. Съставени са общо 1 600 констативни протоколи и 2700 акта, като най- много нарушения са по Закона за горите. Проверките се правят и по спазване Закона за лова и опазването на дивеча и по Закона за рибарството и аквакултурите. 2 800 пространствени куб. м дърва за огрев и 1 500 куб. м обла строителна дървесина са задържани от лятото досега, както и над 170 моторни превозни средства и множество каруци, коне и сечива за незаконен добив. От Изпълнителната агенция по горите припомнят на гражданите, че периодът, когато хората закупуват дърва за огрев, в много случаи се използва от нарушители за извършване на незаконна сеч, превоз и продажба на незаконно добита дървесина или с нередовни документи. Често хората, живеещи предимно в малките населени места, загрижени да осигурят отоплението си, не обръщат внимание на това дали закупените от тях дърва за огрев са маркирани и не изискват превозен билет. Важно е да се знае, че проверки се правят и за законността на закупените от гражданите дърва за огрев, като при установяване на нарушения се съставят актове и се налагат санкции, а самите дърва се отнемат. Само от септември досега горските инспектори на ИАГ са извършили над 2000 такива проверки. Ръководството на министерство на земеделието, храните и горите и на горското ведомство призовава гражданите да бъдат внимателни и да закупуват само законни дърва за огрев, като изискват нужните придружаващи документи. Важна предпоставка за намаляване незаконните набези в горите е съдействието на обществеността и проявената бдителност и непримиримост към бракониерските прояви и към нарушителите. Институциите призовават при нередности информация да се подава на телефон 112 и на телефона на ИАГ за сигнали за корупция и нарушения в горите 080020800. Създадена е система за незабавно реагиране, като се извършват проверки на място и се предприемат съответните действия.", "date": "2017.10.20", "title": "ИАГ и държавните предприятия засилват контрола по опазване на горските територии"}
{"url": "https://www.24chasa.bg/novini/article/6506157", "text": "Антитръстови регулатори на Европейския съюз обискираха офисите на автопроизводителя БМВ. Действията на регулатора се считат за удар по германската автомобилна индустрия, която вече беше засегната от скандала „Дизелгейт“, съобщи Франс прес, позовавайки се на информация от източник, който е запознат с въпроса, пише \"Фокус\". От Европейската комисия, която отказа да потвърди кои компании са замесени, публикуваха съобщение, в което заявиха, че инспекцията е свързана с „подозренията, че няколко германски автопроизводители са нарушили антитръстовото законодателство на ЕС, забраняващо създаването на картели и прилагането на ограничителни бизнес практики“.", "date": "2017.10.20", "title": "Антитръстови регулатори на ЕС обискираха офисите на БМВ"}
{"url": "https://www.24chasa.bg/novini/article/6506161", "text": "Властите в Каталуния решиха да не обявяват испанския крал Филип Шести и членовете на кралското семейство за персони нон грата, съобщи днес вестник \"Периодико\", цитиран от ТАСС. По информация на изданието такова предложение било внесено по-рано от каталунската партия \"Кандидати за народно единство\", която настоява за излизане на автономната област от състава на Испания. Предложението бе поставено на гласуване в една от комисиите на градския съвет на Барселона, но там не получи подкрепа, предаде БТА. Първият заместник-кмет на каталунската столица Херардо Писарульо отбеляза, че не е харесал речта на монарха след регионалния референдум за независимост, в която кралят призова за единство и за възстановяване на конституционния ред. Той обаче добави, че обявяването на краля и семейството му за персони нон грата \"е нецелесъобразно и не би донесло никаква полза\".", "date": "2017.10.20", "title": "Властите в Каталуня се отказаха да обявяват кралското семейство за персони нон грата"}
{"url": "https://www.24chasa.bg/novini/article/6506202", "text": "При нелеп инцидент с трактор днес към 15,30 часа загина бившият кмет на Стара Загора и бивш здравен министър д-р Евгений Желев. През юли той навърши 60 години, а преди 2 седмици организира голямо тържество, за да почерпи за юбилея си приятели и съратници в Стара Загора. Днес Желев отишъл на вилата си в чирпанското село Яздач, където имал орехови дръвчета и лозе. Той решил да се погрижи за дръвчетата и започнал да фрезова терена край тях с трактор. При обстоятелства, които се изясняват в момента, тежката машина се обърнала по наклонения терен и го затиснала смъртоносно. Когато го докарали в болницата в Стара Загора, той вече бил починал. Поклонението и погребението ще бъдат в неделя в Стара Загора. За същия ден бе насрочена и общинска конференция на партия АБВ, в която той членуваше, след като напусна БСП, но със сигурност форумът ще бъде отложен. Д-р Желев бе кмет на Стара Загора в продължение на 2 мандата от 1999 до 2007 година, преди това беше директор на областната болница. От 24 април 2008 г. до 27 юли 2009 г. той беше министър на здравеопазването в кабинета на Сергей Станишев. Медицинската му специалност бе ортопедия. \"Пиша това и ръцете ми треперят.... Днес си отиде един голям Човек - наш кмет, лидер, наш приятел... Д-р Евгений Желев, ти направи много за Стара Загора! Доказа, че не партиите имат значение, а хората!Направи така, че да останеш в историята на града и направи така, че хората да те обичат! Поклон пред паметта ти, докторе! Никога няма да те забравим!\", съобщи за случилото се в личния си профил във фейсбук кметът на Стара Загора Живко Тодоров.  Евгений Желев е роден на 22 юли 1957 г. в Стара Загора. Завършил е Висшия медицински институт в Пловдив. Преминава курс по мениджмънт на здравеопазването във Вашингтон, САЩ. Два мандата е кмет на Стара Загора (16 октомври 1999-26 ноември 2007). От 20 март 2008 г. е назначен за председател на Държавната агенция за българите в чужбина. С указ на президента Георги Първанов от 22 март 2008 г. е назначен за Съветник по развитието на регионалната политика. След това става министър на здравеопазването (24 април 2008 г.-27 юли 2009 г.) и народен представител от БСП/ „Коалиция за България“ в 41-вото Народно събрание (14 юли 2009 г.-14 март 2013 г.). През 2013 г. става управител на втората по големина частна болница в България – МБАЛ „Софиямед“ в София. Бил е член на Висшия съвет на БСП. Член на Националния съвет на АБВ. Д-р Желев е кавалер на френския Орден за заслуги – най-високото отличие на Френската република, след Ордена на почетния легион. Носител на руския орден „Петър I втора степен“ за личен принос и заслуги в укрепването на българо-руските взаимоотношения.", "date": "2017.10.20", "title": "Трактор уби бившия кмет на Стара Загора и здравен министър д-р Евгений Желев"}
{"url": "https://www.24chasa.bg/novini/article/6505577", "text": "Великотърновският апелативен съд потвърди наложените от Окръжен съд – Ловеч мерки за неотклонение задържане под стража за Веселин Т. К. и Самир С. Р., обвинени в убийство, за което законът предвижда от 10 до 20 години лишаване от свобода, съобщиха от съда, цитирани от \"Фокус\". Делата в Апелативен съд – Велико Търново бяха образувани по въззивни частни жалби от защитниците на двамата обвиняеми, като и в двете жалби се иска отмяна на определенията на Окръжен съд-Ловеч и определяне на по-леки мерки за неотклонение. И по двете дела, Апелативен съд – Велико Търново счита, че са налице достатъчно доказателства за това, че обвиняемите са извършили деянието, за което са обвинени. Според съда съществува реална опасност те да направят опит да се укрият или да извършат ново престъпление. Поради това Апелативен съд – Велико Търново счита, че най-подходящата мярка за неотклонение по отношение на Веселин Т. К. и Самир С. Р. на този етап е мярката задържане под стража. Определенията на Великотърновския апелативен съд са окончателни и не подлежат на обжалване.", "date": "2017.10.20", "title": "Двамата, обвинени за убийство в Луковит, остават окончателно в ареста"}
{"url": "https://www.24chasa.bg/novini/article/6505584", "text": "Заместник министър-председателят и министър на външните работи Екатерина Захариева посети щаба на КейФОР в Прищина, където разговаря с българския контингент, както и офиса на ЕС в Косово, оглавяван от български дипломат. Захариева е на двудневно работно посещение в Косово, с което завършва обиколката й в Западните Балкани, съобщи пресцентърът на МВнР. Генерал Джовани Фунго, командващ умиротворяващата мисия на НАТО с мандат на ООН КейФОР, посрещна вицепремиера Захариева в щаб квартирата в Прищина. След като се подписа в почетната книга на КейФОР, той и разказа за актуалната обстановка в страната и задачите пред поверените му военни сили. Министър Захариева се срещна и с българския контингент, който се състои от 23 души. Българските военни, които се ротират през шест месеца, имат шанса да придобият международен и военнотехнически опит, като работят рамо до рамо с колеги от другите натовски армии. \"Навсякъде, където има военни мисии с участието на българи, чувам колко много разчитат на вас. Вие изпълнявате отлично вашата задача да работите за повишаване на репутацията на България\", приветства Захариева нашите бойци. \"Българското правителство полага достатъчно усилия за осигуряването на контингента. Участие в мисии повишава езиковите умения и общите познания на българския офицер\", заяви полк. Красимир Кръстев, заместник старши национален представител. В рамките на визитата си Екатерина Захариева посети и Офиса на ЕС в Прищина. \"Като страна, която поставя европейската перспектива на Западните Балкани сред топ приоритетите на външната си политика, се радвам, че ръководителката на представителството на ЕС в Косово е българка\", заяви Екатерина Захариева след срещата си с Наталия Апостолова, ръководител на Офиса на ЕС и Специален представител на ЕС (СПЕС) за Косово. Това е най-високият пост, заеман от българка в европейската дипломатическа служба. \"Мандатът ни е да съветваме правителството и институциите как да вървят по европейския път. Във всички сфери на живота сме заети - особено активна е мисията ЕУЛЕКС в помощ на съдебната власт и правоналагащите органи, съветваме правителството и институциите в различни сфери\", заяви Наталия Апостолова. Тя и нейният екип брифираха Захариева за обстановката в Косово. Освен върховенството на закона, приоритет на офиса на ЕС е образованието и икономиката. Гражданската мисия ЕУЛЕКС също има голямо българско участие. Към 15 октомври българските служители в ЕУЛЕКС са 40 души, от които 15 командировани национални експерти, а 25 със собствени договори с Мисията. ЕУЛЕКС има голяма роля за засилване на върховенството на закона и постепенното прехвърляне на отговорности в областта на правораздаването на съдебните власти. Новосъздаденият Специализиран съд за Косово също се оглавява от българка - Екатерина Трендафилова.", "date": "2017.10.20", "title": "Захариева отиде при контингента ни в щаба на КейФОР в Прищина"}
{"url": "https://www.24chasa.bg/novini/article/6505585", "text": "Срещата между \"Евертън\" и \"Олимпик\" Лион ще се запомни не толкова с победата на гостите от Франция, а с боя, който си заформиха футболистите в средата на второто полувреме, разказва  В боя, започнал след неспортсменско избутване на вратаря на французите от страна на Ашли Уилямс, се включиха и част от феновете на \"карамелите\", а най-младият участник в мелето все още ползваше... биберон. Малчуганът се озова в центъра на боя, тъй като баща му необмислено се включи в разправията. Докато държеше в лявата си ръка детето, той нанасяше удари с дясната. Футболистите на \"Олимпик\" Лион бяха стъписани от гледката и дори направиха забележка на побойника. Това обаче не го спря да посяга. Детето не пострада, но възмутителният клип обиколи социалните мрежи и събра множество неодобрителни коментари.", "date": "2017.10.20", "title": "Фен на \"Евертън\" бие футболисти с дете в ръце (ВИДЕО)"}
{"url": "https://www.24chasa.bg/novini/article/6504803", "text": "През март 2006 г. списанието на БТА “Паралели” прави анкета за любимите български актьори. Георги Парцалев допусна пред себе си само Апостол Карамитев. След него са Тодор Колев, Стефан Данаилов, Георги Калоянчев, Григор Вачков. От всички тях героят на този разказ има най-тъжната съдба. Той ни напусна на 31 октомври преди 28 години. Георги Парцалев е най-големият самороден талант в българското кино и театър. Не е завършил ВИТИЗ, нито актьорска школа. Започва като самодеец в ансамбъла на Трудовата повинност (бъдещите Строителни войски) и става един от основателите на Сатиричния театър, народен артист и любимец на българските зрители. И в същото време няма никаква награда за театрална роля. Има само една за филмова и тя е получена в чужбина - на 25-ия фестивал на трудещите се в Чехословакия през 1974 е удостоен с награда за мъжка роля (Методи Рашков във филма “Сиромашко лято”). Всички очакват той да получи “Златна роза” за изключителното си изпълнение на съботянина Иван в “Тримата от запаса”, но я връчват на Кирил Господинов. Парцалев въпреки че народът го боготвори и препълва салоните при гастролите му из страната. За сравнение: при Калоянчев годините между двете звания са само три. Причината за това отношение към Парцалев е, че актьорът е гей, а комунистическата власт не гледа на хората с хомосексуална ориентация с добри очи. През юли 1964 г. “народната власт” организира в София при закрити врата, но със силен пропаганден шум процес срещу 26 души. Те са обвинени, че поддържат “извратени хомосексуални връзки” с чужденци и са повишили равнището на венерическите заболявания. Повечето от обвиняемите са интелигенти - актьори, режисьори, журналисти, балетисти, студенти, но има и работници и безработни. На възраст са от 19 до 55 години, повечето са неженени, някои обаче са семейни и с деца. Сред подсъдимите е и Георги Парцалев. Емил Димитров е предупреден и заминава за Франция. В обвинителния акт пише: (...) “Повлияни от упадъчното влияние на Запада, обвиняемите станали вносители и проводници на уродливия западен морал, постоянно възхвалявали западния начин на живот и заявявали, че само на запад имало свободна любов между мъже и мъже и между жени и жени...” Тогавашният министър на вътрешните работи Дико Диков се заканва: В последната си дума пред съда литературният критик Атанас Свиленов, също подсъдим, казва, че “това проклето съсловие и племе”, е дало на човечеството хора като Леонардо да Винчи, Микеланджело, Чайковски, Оскар Уайлд. Цитира им дори самия основоположник на социалистическия реализъм Максим Горки, който в новелата си “Хаос на чувствата” казва, че това е естествено чувство и не може да бъде преследвано. В крайна сметка нещата се смекчават и процесът не постига зададения му обществено-политически ефект. След 10 ноември 1989 г. главният следовател по делото Иван Бенков признава, че то е контролирано от “най-горе” и е оказван натиск за сурови присъди над подсъдимите. През май 1968 г. хомосексуалните актове официално са декриминализирани, но властта продължава да е с “особено мнение” по отношение на гейовете. През 1969 г. обаче същата тази власт удостоява Георги Парцалев със званието “заслужил артист”. Едва ли то е можело да компенсира униженията на актьора по време на процеса, както и проблемите и преживяното заради хомосексуалната му същност. Като ученик Георги Парцалев се влюбва в едно момиче. Пред своя колега Звезделин Минков я обрисува като “красиво, грациозно, неземно”. И още: “с руси коси, сини очи и бяла кожа... Ума ми взе! Тя като ходеше, като че ли по земя не стъпваше, сякаш в облаци плуваше. Абе, с една дума - богиня”. Разхождат се, изпраща я до вкъщи, като й носи чантата, в него напира желания да я целуне. И чудото се случва. “Розичке, може ли да те целуна?”, престрашава са една вечер младежът. Тя му подава бузата си, но в последния момент извърта главата си и неговите устни попадат върху нейните... Когато Георги признава на баща си, че е силно влюбен в това момиче, той бързо охлажда чувствата му. Момичето било от много богат род и близките й няма да го дадат на момче от тяхната бедна фамилия, името на която идва от прякора на дядото на Георги - И не само че няма да му я дадат, но може и хубаво да го набият. Парцалев спира да изпраща милото девойче, което му подарява първата си невинна целувка. Затваря се в себе си и не поглежда към други момичета, защото раната му е дълбока и дълго кърви... Докато учи в Плевен, Георги Парцалев е и вечен безпаричник. Един ден написва в дневника си: “Днес даваха страхотен филм. Пропуснах го - нямам пари!”. Същия ден баща му Иван идва в Плевен, за да плати наема на сина си. Вижда отворената страница на дневника и написва: “Парите развалят човека”. Три години Парцалев служи в Трудова повинност. И тук му излиза късметът - през 1954 г. го вземат за артист в създаващия се ансамбъл в Трудовите войски. Един ден идва някакъв полковник и започва да оглежда строените войници “от главата до петите”. Когато стига до Парцалев прихва да се смее. “Отначало хихикаше, после започна да хахака, а накрая, почти останал без въздух, изпусна едно дълго хууууу...”, разказва Парцалев за срещата, която преобръща живота му. - После полковникът извади една носна кърпа, сгъната прилежно, и взе да си бърше сълзите. Като се поуспокои, рече на пресекулки: “Ама ти си... не, не... как може?! Ти си... леле... Как е възможно такова нещо?! Ама ти си много... смешен бе, човек”. Парцалев обяснява, че на езика на полковника била думата “грозен” и в последния момент едва успява да я замести със “смешен”. Грозен или смешен, но младежът е пратен в ансамбъла. В него е две години и през 1957-а става един от основателите на Сатиричния театър. Играе в него до смъртта си на 31 октомври 1989 г. С годините Парцалев става “незаобиколим фактор” в Сатирата. Пред него е само всепризнатият първомайстор и лидер на трупата Георги Калоянчев, който е и партиен секретар. Двамата са коренно различни като натюрел и актьорска игра, но ако все пак си позволим да направим някакво сравнение, можем да кажем, че към Калата публиката изпитва признание и респект, а към Пацо - безпределна любов. За мен обяснението е, че Парцалев много повече от Калоянчев обикаля страната с естрадно-сатирични музикални програми. В онова време те са много на мода. Освен това често участва в програмата на цирка и разказва вицове и смешни истории. Почти няма град, село или паланка, Публиката го боготвори и започва да се смее още с появата му на сцената. След като казва първото изречение, хората вече се превиват от смях. А когато започва да разказва вица или смешката, вече се тресе цялата зала. В книгата си “Малки истории за големия Парцалев” Звезделин Минков нарича явлението “Парцалев” особен, непознат феномен и се аргументира именно с всенародната любов: “Него го обичаха всички. Абсолютно всички. И децата, и старците. И портиерите, и министрите. И рибарите, и журналистите. Всички!”. Георги Парцалев никога не е имал собствен дом, винаги е живял под наем. Последната му квартира е на ъгъла на ул. “Светослав Тертер” и бул. “Ленин” (сега “Цариградско шосе”). Живее с баща си бай Иван, едър и мустакат мъж, майка си Веска, мила и лъчезарна жена, и боксера Вог. Вог можел да имитира как другарят Пенчо Кубадински дреме в Народното събрание. С помощта на Звезделин Минков ще надникнем в този дом: “Старинни мебели, подредени със завиден вкус. Дълга, неотрупана с излишни вещи маса. Около нея - 6 тежки барокови стола. Огромен скрин с множество сребърни дръжки, потъмнели от патината на времето. Икони, картини на велики художници. Библиотека със седем реда книги, започваща от пода и стигаща до тавана...” Парцалев никога не е имал и собствена кола. Актьорът Иван Джамбазов ми разказа как няколко млади актьори от Сатиричния театър се записват в шофьорски курс. При третото кормуване Парцалев забива колата в една тараба, излиза и казва на инструктора: “Има таксита, аз с тази работа повече няма да се занимавам!” Актьорът никога не членува в някоя от двете единствени преди 1989 г. партии БКП и БЗНС, въпреки че много пъти го карат. Той умира десет дни преди смяната на Живковия режим на 10 ноември 1989 г. Можем само да предполагаме дали, ако беше жив и здрав, щеше да приеме настоятелните покани на новите партии, или щеше да остане на принципа си, че актьорът не бива да е обвързан политически, за да да осмива всички партии. Вече 28 години Георги Парцалев го няма, но колегите му го помнят и с удоволствие си спомнят за него. Ето какво ми разказа неотдавна Павел Поппандов: и талантлив. Аристократ. Бяхме на концерт във Варна. Ние от НЛО и той. Летният театър е препълнен. Същия ден е погребал баща си и пристига със самолет. А можеше да не идва. Появи се на сцената, а аз го наблюдавах много внимателно. Публиката го посреща с аплаузи и смях. Както винаги той е блестящ. След края на участието си се поклони, напусна сцената и... буквално рухна. Грохна. Запали цигара, ръката му трепери. Седи и мисли. Не съзнава, че има цигара в ръката си и вади втора. Пали я със запалката и си я слага в устата. Тогава разбрах какво му е на душата и какво преживява. И какво нещо е артистът. Защото той не е дошъл заради парите и че ако пропусне една вечер ще стане чудо. Той идва заради публиката. Тази, която го е създала и която го държи. Колко души могат да го направят това?” Актрисата Сашка Братанова го помни като страхотен актьор и партньор. И като човек е такъв - с всички се отнася много внимателно, никога не се налага. Пред камерата изчаква да види какво ще направи партньорът му “Едно от най-големите му достойнства бе неговата хуманност - казва Звезделин Минков. - Той беше изтъкан от доброта. Любовта му към хората беше пословична. Тя струеше от цялата му същност и преливаше от топлите му обичливи очи. Своята човечност той раздаваше с огромно желание и неимоверна лекота. Щедрата му усмивка галеше, ласкаеше, приютяваше и лекуваше. Георги Парцалев не беше обикновен артист. Той беше художник.” Парцалев е ларж, гостоприемен и страшно обича да е в центъра на всяка компания. Винаги е облечен елегантно, гладко избръснат, ухаещ на скъп френски харфюм и с много пръстени на ръцете. “Пацо беше голям човек и артист, който много се грижеше за нас, младите”, спомня си актьорът Мариус Донкин, сега директор на Народния театър, за дните, в които снимат “Петимата от “Моби Дик” в Созопол. На премиерата на филма “Тримата от запаса” Леа Иванова сваля изкуствените си мигли и реве, та се къса. После признава, че изпълнението на Парцалев я е разтърсило. Актьорът е в зенита на славата си, когато играе Иван съботянина. Всеобщ любимец, обичан от всички весел клоун на българското кино и театър. “Но в живота Пацо беше тъжен, тъжен, тъжен...”, каза ми приживе Никола Анастасов, неговият най-голям приятел в Сатиричния театър. По времето на соца много артисти обикалят страната и изнасят весели и забавни представления от музика и текст. За това трябва разрешение от Концертна дирекция. После отговорникът на групата отчита парите от постъпленията в същата дирекция. Веднъж сборна група гостува в Пловдив. В нея са Георги Парцалев, Стоянка Мутафова, Златина Дончева и др. След представлението артистите се прибират в хотела, Парцалев като ръководител на групата носи едно куфарче. Той деликатно кани Златина в стаята си. “Леле, тоя ще иска да ме...”, панира се тя и също така деликатно отказва. - Ела ма, Златинче - настоява Парцалев. - Ела, в стаята ми има голяма спалня. Ще разпръсна парите от куфарчето върху нея и цяяяла нощ ще ги сортираме... Сутринта Златина разказва на Стоянка Мутафова за случая, а тя казва: - Патко с патко, що не му бутна ма, та да го откажем от тия момчетии... Георги Парцалев и Златина Дончева са съпрузи в пиесата на Мирон Иванов “Мачово бърдо”. Играят спектакъла в Пловдивския летен театър, но вечерта се оказва хладна. Началото на втората част започва със сцена, в която двамата лежат на малко одърче, завити с тънко чердже. Парцалев е по наполеонки и смешна синя фланелка, Дончева - по тънка нощница. Преди началото на действието има само светлинна завеса, прожекторите са обърнати към публиката и хората не виждат какво става на сцената. Минути преди началото на действието двамата лягат на одърчето и Златина се оплаква, че й е студено. - Ела, ма, ела тука до мене, аз ще те стопля - дърпа я Парцалев. - Не, не, моля ти се, всеки момент ще започне действието - казва актрисата. - Абе я ела до мене, да взема да ти тегля една патка, че да те стопля. Никой няма да разбере - не мирясва Парцалев. - Ми то сигурно и аз няма да разбера - въздиша Дончева. Парцалев и Дончева са съпрузи и в пиесата на Шукшин “Енергични хора”. Неговият герой е богаташ, който се занимава с далавери и купува скъпи дрехи на съпругата си. След скандал между двамата заявява, че дрехите са негови и тя започва да се съблича. Накрая той сам сваля полата й и тя остава по едно късо комбинезонче. Но докато съблича полата, Парцалев винаги къса копчетата и един ден Златина му казва: - Пацо, моля те, по-внимателно с тия копчета! На гардеробиерката й писна да ги зашива след всяко представление. - Амчи не мога да ти устоя бе, Златинче... То туй твойто плът ли е?! Като се допра до тебе, и се разтрепервам! Георги Парцалев завежда родителите си за първи път на представление в Сатиричния театър. Въпреки че има право на пропуски, той купува два билета и ги настанява на първия ред. Представлението минава при огромен успех. Когато се прибират вкъщи, Парцалев пита: - Кажи сега, маме, хареса ли ти моята игра? - Да бе, Жоренце, ама па тоя Калоянчев как само играаа! Акъла ми взе! Пу, да не му е уроки... Парцалев е втрещен, мълчи около минута и троснато казва: - Така ли?! Добре! Тогава следващия път нека Калоянчев да ти купи билет. Веднъж, изглежда, в пристъп на самокритичност народният артист Георги Калоянчев въздахва: - Ядем народни пари, Пацоо... - А, Кала, моите са заслужени - пуска лека усмивка заслужилият артист Георги Парцалев. Снимат “Тримата от запаса” край Бяла Слатина. Един ден при Георги Парцалев идва циганче от масовката и казва на актьора, че много иска да свири на акордеон, ама родителите му са бедни и не могат да му купят. Парцалев купува акордеон и с радост го подарява на цигането. След това обаче цялото семейство няколко дни поред моли актьора да купи на момчето и едно колело. Един ден Георги Парцалев показва на колегата си Звезделин Минков подаръка си, изпратен му от приятел в Германия - седем мъжки слипа. Чисто нови, с етикетите. Отпред с латиница са изписани дните от седмицата - от понеделник до неделя. А под всеки надпис са изобразени впечатляващи сексуални пози от “Кама сутра”. - Ще ги използваш ли - пита Звезделин. - Как да ги използвам бе, идиот?! Нали после, като ги хвърлям за пране, мама Веса ще има да се дзвери с часове над тях и ще й се изпотят очилата, докато разбере от тия плетеници чии крака са женски и кои - мъжки... Майката на Парцалев, леля Веска, се грижела за него като за малко дете дори когато той вече е на възраст. Една вечер актьорът се прибира късно и сяда да похапне. Майка му влиза при него и казва: - Яж, сине, яж, маме, а аз ще сляза долу до мазето - да ти донеса някой компот. - Абе как ще слизаш на тия години по тия стъпала?! Нали ще се пребиеш? - гневи се Парцалев. А майка му съвсем сериозно казва: - По-добре с мене да се случи! Ако ти се пребиеш, утре кой ще репетира в Сатиричния театър?! Две момичета срещат Парцалев. Разпознават го, започват да хихикат и да се побутват. Едното набира смелост и пита: - Извинете, колко ви е часът? - Без петнайсе. Момичетата с е смеят, макар че се опитват да бъдат сериозни: - Ама колко без петнайсет - пита пак момичето. - Не знам. Малката стрелка на часовника ми я няма...", "date": "2017.10.20", "title": "Народният любимец Парцалев и проклятието да си гей в НРБ"}
{"url": "https://www.24chasa.bg/novini/article/6505592", "text": "Задържаните митничари на граничния контролно-пропускателен пункт „Малко Търново” са освободени тази сутрин, научи  . Спецакцията на антимафиотите е била на база сересета, в митническите инспектори не са открити големи суми пари. Те се заканват да търсят правата си по съдебен ред и в Страсбург за уронване на престижа им.", "date": "2017.10.20", "title": "Освободиха задържаните митничари от ГКПП „Малко Търново”"}
{"url": "https://www.24chasa.bg/novini/article/6505583", "text": "Уникален спомен излиза на търг - единственото оцеляло писмо, написано на борда на Титаник и потънало с него, ще бъде продадено, предаде   Кой е човекът, чиито последни думи са запазени до днес и какво е искал да разкаже? \"Този кораб е огромен и е обзаведен като истински палат\" - част от думите нaписани от Оскар Холвърсън в писмо, което така и не изпраща. Американският бизнесмен се прибирал заедно със съпругата си Мери от ваканция във Великобритания. На 10 април 1912-та си купуват билети за първа класа за Титаник. В писмото си мъжът разказва, че престоят им на кораба е истинско удоволствие и че се очаква следващата сряда да пристигнат в Ню Йорк. Тези думи са написани на 13 април - ден преди Оскар Холвърсън и други 1500 души да загинат при потъването на Титаник, след сблъсъка с айсберг. Писмото останало в джоба му. Това безспорно е сред най-ценните експонати от Титаник. Единственото писмо, което е написано на борда, след това е потънало и в крайна сметка е намерено в ледените води на океана. Куфар, принадлежал на най-младия оцелял пътник - 2-месечното бебе Милвина Дийн, ключове и други предмети от борда на легендарния кораб, също ще бъдат изложени на търг.", "date": "2017.10.20", "title": "Пускат на търг единственото оцеляло писмо, написано на борда на Титаник"}
{"url": "https://www.24chasa.bg/novini/article/6505609", "text": "47-годишен мъж е починал във фитнес зала във Велико Търново на 19 октомври, съобщиха от Областна дирекция на МВР – Велико Търново. В хода на извършената проверка е установено, че мъжът от село Джулюница е починал по време на тренировка. Следи от травматични увреждания по тялото не са установени.                                                                                                                                                                                                                                                                                                                       ", "date": "2017.10.20", "title": "47-годишен почина във фитнес зала във Велико Търново"}
{"url": "https://www.24chasa.bg/novini/article/6505620", "text": "За изграждането на железопътната връзка между България и Гърция ще се търси европейско финансиране. Това стана ясно след срещата на министър-председателя Бойко Борисов с председателя на ЕК Жан-Клод Юнкер и с гръцкия премиер Алексис Ципрас. Тримата разговаряха в Брюксел, в рамките на провеждащия се там Европейски съвет. Според премиера Борисов, подписаният в Кавала проект „Солун-Кавала-Александруполис-Бургас-Варна-Русе” е от стратегическо значение не само за двете страни, но и за развитието на региона като цяло. Българският министър-председател отбеляза и напредъка на работата по интерконектора с Гърция. Друга тема на срещата беше сигурността на Западните Балкани и европейската перспектива на страните от региона. Представени бяха резултатите от четиристранната балканска среща в „Евксиноград“, където премиерът Борисов прие министър-председателите на Гърция и на Румъния - Алексис Ципрас и Михай Тудосе, както и сръбския президент Александър Вучич. Премиерът Бойко Борисов отбеляза, че е изключително доволен от конструктивния диалог с колегите си от региона. Той акцентира върху необходимостта отношенията между страните на Балканите да се развиват така, че да се гарантира мирът, стабилността и просперитета в тази част на Европа. По думите му, България може да има своя съществен принос за това, включително благодарение на предстоящото председателство на Съвета на ЕС. Борисов добави, че споделя желанието на гръцкия премиер българското председателство да бъде и балканско, така че да се насърчи дискусията за необходимостта от силен ангажимент на ЕС към региона. Министър-председателят Борисов потвърди, че страната ни ще разчита на подкрепата на Европейската комисия, за да реализира успешно приоритетите по време на председателството през първите шест месеца на следващата година. Той беше категоричен, че това ще донесе ползи за целия ЕС.", "date": "2017.10.20", "title": "Европейски пари ще се търсят за  жп връзката между България и Гърция (Видео)"}
{"url": "https://www.24chasa.bg/novini/article/6505628", "text": "55-годишен мъж от гр. Омуртаг е загинал при пътен инцидент. Това съобщиха от Областна дирекция на МВР – Велико Търново. Произшествието е станало вчера около 13,00 ч. край гр. Лясковец. По първоначална информация лек автомобил „Деу Матиз“, управляван от И. З. от Омуртаг, движещ се в посока от с. Козаревец към Г. Оряховица в зоната на дясна крива и при движение с несъобразена скорост, водачът е напуснал пътното платно и попаднал в крайпътна канавка. При удара водачът е паднал от автомобила и е починал на място. 46-годишната му спътничка е с повърхностни наранявания. Причините за произшествието са в процес на изясняване. По случая е започнато досъдебно производство.", "date": "2017.10.20", "title": "Мъж загина при катастрофа край Лясковец"}
{"url": "https://www.24chasa.bg/novini/article/6505636", "text": "САЩ и Турция са постигнали съществен напредък по време на преговорите за разрешаване на зародилата се между тях визова криза, но Вашингтон продължава да протестира заради арестите на служители турци от американски дипломатически мисии, заяви Държавният департамент, цитиран от \"Хюриет дейли нюз\". Американска делегация начело със заместник-държавния секретар на САЩ по европейските и евразийските въпроси Джонатан Коен посети Турция тази седмица с цел преодоляване на различията, довели до взаимно преустановяване на визовите услуги. Говорителката на Държавния департамент Хедър Науърт заяви пред репортери във Вашингтон, че на разговорите е бил \"осъществен значителен напредък\". Същевременно тя призова Анкара да предостави на американската страна доказателства за обвиненията, довели до задържането в Турция на служители от дипломатически мисии на САЩ, предаде БТА. \"Правителството на Турция все още не ни е осигурило доказателства,\" каза Науърт, визирайки обвиненията за \"дейност, свързана с тероризъм\" срещу служителите. \"Ако имат доказателства, нека непременно ги представят\", добави тя.", "date": "2017.10.20", "title": "САЩ обяви \"съществен напредък\" в преговорите с Турция за визовата криза"}
{"url": "https://www.24chasa.bg/novini/article/6505633", "text": "20 служители на митницата в Малко Търново са били арестувани при   срещу 5-има от тях вече са повдигнати обвинения, съобщи в Бургас говорителят на главния прокурор Румяна Арнаудова Петимата са обвинени за това, че от май т.г. са се сговорили за искане и получаване на подкупи. При претърсванията в граничния пункт, жилищата и автомобилите на митничарите са открити общо 10 хиляди лева. Произходът на парите тепърва ще се проверява, каза Арнаудова. Тя уточни, че всички задържани, включително началникът на пункта вече са освободени, като тези с повдигнати обвинения са с мярка за неотклонение парична гаранция. Четирима са на свобода срещу 2000 лв., а митническият шеф- срещу 3000 лв. парична гаранция. Според разследването митничарите са прибирали рушвети от шофьори на леки и товарни автомобили, като сумите били дребни. Използвани са специализирани разузнавателни средства, които категорично сочат за сговор на лицата, допълни Арнаудова. Срещу петимата е повдигнато обвинение за престъпление по служба, което се наказва с до 6 години лишаване от свобода. Говорителят на главния прокурор уточни, че митницата в Малко Търново не е била поемана от полски митничари по време на вчерашната акция. Според запознати става дума за служители от Фронтекс, които охраняват границата ни. Само те са били допуснати  да влязат в пункта, докато там е текла акцията на антимафиотите.", "date": "2017.10.20", "title": "Арнаудова: 20 бяха задържаните митничари в Малко Търново, 5-има с обвинения (Видео)"}
{"url": "https://www.24chasa.bg/novini/article/6505637", "text": "Лидерите на 27-те страни членки, които ще останат в Европейския съюз след напускането на Великобритания, взеха решение на днешната среща на върха в Брюксел да започнат подготовка за втората фаза от преговорите за Брекзит. Това съобщи в \"Туитър\" председателят на Европейския съвет Доналд Туск, цитиран от ДПА и ТАСС. \"Заключенията за Брекзит приети. Лидерите дават зелена светлина за начало на подготовката на втора фаза\", написа Туск. Двадесет и седемте държавни глави и правителствени ръководители отбелязват, че през декември ще дадат нова оценка дали има достатъчен напредък по основните въпроси, който да позволи преговорите да преминат към обсъждане на бъдещите взаимоотношения между ЕС и Обединеното кралство, предаде БТА.", "date": "2017.10.20", "title": "Европейският съвет реши да започне втора \nфаза от преговорите за Брекзит"}
{"url": "https://www.24chasa.bg/novini/article/6505651", "text": "Окръжният съд в Търговище уважи искането на прокуратурата и наложи днес най-тежката мярка за неотклонение - задържане под стража, на 20-годишния Атанас Атанасов от търговищкото село Здравец. Той е обвинен за две умишлени убийства, извършени чрез палежи. Наложената мярка подлежи на обжалване през Апелативния съд във Варна, това съобщиха от Апелативната прокуратура в морския град.  Най-напред той влязал при самотноживеещия Атанас П., на 80 години, за да краде, а след това подпалил къщата му. Стопанинът изгорял в пожара. След като не бил разкрит, обвиняемият нападнал и 85-годишния Тодор И., за да го ограби. Дядото обаче го усетил и го срещнал с нож в ръката. Двамата се спречкали, при което възрастният човек се развикал, че е познал нападателя си, който се оказал негов съсед, и че ще го предаде на полицията. За да не стане това, младежът ударил по главата дядото с тенджера, която намерил на двора, а след това избягал, като подпалил и тази къща. Дошлите на помощ пожарникари открили трупа на стопанина, обгорял в огъня. В началото и двата случая бяха представени като пожари заради късо съединение в електрическата инсталация на запалените къщи. Случаят запознал да се разплита, след като криминалистите открили тенджерата с кървави следи по нея, с която Атанас ударил дядо Тодор при второто си нападение. Това разклатило доверието на разследващите във версията за късите съединения и те стигнали до извършителя.", "date": "2017.10.20", "title": "Съдът остави в ареста пиромана от село Здравец"}
{"url": "https://www.24chasa.bg/novini/article/6505672", "text": "На 1500 километра от Барселона, малък английски остров също иска своята независимост. Остров Канви, с 40 000 жители, намиращ се на север от естуара на река Темза, желае да разруши всички мостове с континента, предаде БТА. Всичко започна миналата седмица на обществено събрание по повод зала за тържества, която по решение на съвета на Касъл Пойнт има опасност да бъде разрушена и на нейно място да бъдат издигнати жилища. Тази административно-териториална единица включва остров Канви и съседните селища Бенфлийт, Тъндърсли и Хадли, намиращи се на \"континента\", от другата страна на Темза. Твърде \"несправедлив\" проект според Дейв Блакуел, лидер на Партията за независимост на остров Канви, около 70-годишен, баща на четири деца. \"Дошло ни е до гуша да сме вързани за \"континента\" и \"континентът\" да взима решения вместо нас\", гневи се той. Застанал начело на бунта, той обяви, че започва петиция, а защо не и референдум за отделяне от Касъл Пойнт. \"Ако утре бъде организиран референдум, 80 процента от хората ще се обявят за независимост\", заяви Блакуел. Един от тези хора е Сю Томас, шефка на кафене \"Сю\". \"Ще бъде добре за хората в Канви, ако може най-сетне да започнем сами да взимаме решения и да имаме думата за случващото се\", заяви категорично ресторантьорката, с небесносини очи и морскосиня престилка. \"Много добра идея!\", стига още по-далеч Дейв Тайлър, на 74 години, докато нагъва лакомо тост с бекон и гъби. \"Парите ще бъдат харчени в Канви, а не някъде другаде\", обяснява той и се оплаква, че в момента \"доброволци чистят плажа и поправят пейките\" поради недостиг на публични средства. Всеки жител на Канви си има своя собствена идея как да бъдат използвани парите: трети автомобилен път за свързване на острова с \"континента\", за да бъдат разтоварени първите два; или система за отводняване за защита на острова от наводнения; или пък допълнителни тоалетни по плажната ивица. Някои заговарят за славния период, в който остров Канви си е имал свой собствен местен съвет, преди да се влее в създадения през 1974 г. съвет на Касъл Пойнт. МИНИБРЕКЗИТ Партията на независимостта въобще не е създадена нашега, а е истинска политическа сила в тази популярна сред лондончани ивица земя, на 40 минути с влак от столицата. Девет от общо 11 общински съветници и 15 от общо 18 местни съветници представляват острова в съвета на Касъл Пойнт. \"Създадох партията преди 14 години, винаги сме се борили за независимост и движението се разрасна. Сега на хората им е дошло до гуша от традиционните партии и искат да вземат бъдещето в свои ръце\", казва радостно Блакуел. Дали вятърът на бунта, дошъл от Каталуния, не е стигнал чак до бреговете на Темза? \"Хората и на двете места искат право на самоопределение\", казва Блакуел, но сравненията спират дотук: \"Каталуния иска да се отдели от страната, а ние не. Няма да направим така, че полицията за борба с безредиците да дойде дотук, това е сигурно\". Според Блакуел неговите съграждани искат да се еманципират главно заради местния \"манталитет\". \"Хората не искат да бъдат управлявани от друг\", \"това са бунтовници\", само че \"миролюбиви и приятелски настроени\", казва с усмивка. \"Обкръжени сме от вода, мисля, че това ни вдъхва чувство за независимост\", се осмелява да каже 39-годишният Едуард Паркин, касиер в \"Паркинс палейдиъм\", един от бутиците за игри и ротативки, с които е осеяно крайбрежието. Регионът гласува масово в подкрепа на излизането на Обединеното кралство от ЕС на референдума през юни 2016 година. С дебата за независимостта \"нещата стоят по абсолютно същия начин, само че в по-малък мащаб\", смята Блакуел. В Касъл Пойнт се оплакват от тези сепаратистки прищевки \"в момент, когато всички съвети изпитват все по-голям бюджетен натиск и търсят начини да работят заедно\", коментира ръководителят на съвета Колин Райли. Щом утихне медийното внимание, \"се надявам, че ще можем бързо да се захванем за работа\", допълва той. Но Дейв Блакуел, чието лице се появява по националните медии и дори по испанската телевизия, се хвали вече с първа победа: \"Преди никой не знаеше къде на картата се намира остров Канви, а сега знаят!\"", "date": "2017.10.20", "title": "Подобно на Каталуня малък английски остров също поиска независимост"}
{"url": "https://www.24chasa.bg/novini/article/6505700", "text": "Собственикът на \"Лудогорец\" Кирил Домусчиев поздрави футболистите и треньорския щаб след историческата победа над \"Брага\" с 2:0 в груповата фаза на турнира Лига Европа. Домусчиев постави и задача за изпълнение пред тима, а именно задържането на първото място в групата. След успеха \"Лудогорец\" има 7 точки и е на върха в група С, а португалците са на второто място с 6 точки. В следващата среща \"Лудогорец\" приема \"Брага\" в Разград.", "date": "2017.10.20", "title": "Домусчиев постави цел пред \"Лудогорец\": Да задържим първото място в групата"}
{"url": "https://www.24chasa.bg/novini/article/6505756", "text": "Министърът на вътрешните работи Валентин Радев не вижда причина да подава оставка по повод твърденията на БСП за оградата на границата с Турция. Той заяви, че е готов да чуе доводите за това от страна на опозицията, предаде БТА. По повод поредния протест на синдикатите в неделя, Радев заяви, че много внимателно се вслушва в исканията на полицаите. Едва ли обаче ще се видх с тях, както стана с пожарникарите преди няколко дни. Радев не е съгласен с твърденията на протестиращите, които показвали ботуши с пирони или стари пожарни. Но допълни, че продължават разговорите за увеличаване на заплатите. Радев награди с почетното отличие директора на пожарната в Благоевград Георги Пармаков за действията при потушаване на пожара в Кресна.", "date": "2017.10.20", "title": "Валентин Радев: Не виждам причина да подавам оставка"}
{"url": "https://www.24chasa.bg/novini/article/6505272", "text": "Доставката на системи за противовъздушна отбрана Бук м2 ще бъде една от главните теми на срещата на руския вицепремиер Дмитрий Рогозин и министъра на отбраната Сергей Шойгу със сръбското държавно ръководство, пише белградският вестник \"Новости\". Освен официалното предаване на доставените неотдавна самолети МиГ 29 се очаква в Белград да бъде принципно договорено и кои системи за противовъзушна отбраната ще защитават небето ни в бъдеще, предаде БТА. Освен темата за военно-техническото сътрудничество сръбските и руските представители ще обсъдят икономически теми, както и възможности за по-задълбочено сътрудничество между отбранителните промишлености на Сърбия и Русия. Според вестника противовъздушните системи за отбрана руско производство са първото желание на сръбската страна. Сърбия изпрати в Москва официално писмо, главният момент в което бе изразеният интерес за доставка на системи С-300. Този вид ракетна защита обаче не изключва възможността за купуване на системи със среден и кратък обсег, пише вестникът. Срещата на Рогозин и Шойгу със сръбското държавно ръководстдво ще означава и начало на третата фаза на процеса на доставка на МиГ 29. Очаква се тези десет изтребителя в състава на сръбските военновъздушни сили да получат най-модерни радари, системи за управление и далекобойни ракети, пише \"Новости\". Висши представители на Организацията на договора за колективна безопасност /ОДКБ/ - военна организация, която представлява източен еквивалент на НАТО, ще бъдат в Сърбия през следващите дни, ще посетят много централи и ще участват в Младежкия форум, където ще разговарят с най-високопоставени сръбски официални лица, пише сръбският вестник \"Ало\". Според източници на вестника, близки до руските и сръбските служби за сигурност, те ще разговарят за сътрудничество във военно-разузнавателната сфера. Специалисти по сигурността казват за \"Ало\", че в Сърбия са дошли и стотици шпиони. Вестникът посочва, че тази делегация идва в Белград след поредица посещения на високопоставени представители на НАТО, включително на Роуз Гьотемьолер, заместник генерален секретар на алианса. Външният министър Ивица Дачич каза за \"Ало\", че Сърбия сътрудничи с всички. \"Сътрудничим и с НАТО, и с ОДКБ. Посещението бе договорено отдавна, а темата е борбата против тероризма. Това е много важно събитие и не е никаква среща на шпиони, както се изразяват мнозина\", каза той. Руският посланик в Сърбия Александър Чепурин ще бъде наследен от Александър Боцан Харченко, смятан в Русия за най-добрия познавач на региона и експерт за решаване на проблеми, когото президентът Владимир Путин изпраща в страни, върху които Западът оказва натиск, пише още вестник \"Ало\". Боцан Харченко, който беше посланик на Русия в Босна и Херцеговина от 2009 до 2014 г., е очакван в Белград в началото на декември. Сегашният посланик Чепурин заминава най-вероятно на 14 януари, при това в Турция, според вестника. Боцан Харченко е дипломат от кариерата, който преди това беше специален представител на руското външно министерство за Балканите и участваше в работата на Съвета за прилагане на мирното споразумение, който наблюдаваше изпълнението на Дейтънското споразумение. Той беше началник на Отдела за страните от бивша Югославия, а след това и заместник директор на отделите за Европа. Боцан Харченко беше дългогодишен представител на Русия в Контактната група и заедно с дипломати от САЩ и ЕС бе представител на тройката посредници за решаване на въпроса за статута на Косово.", "date": "2017.10.20", "title": "Сърбия ще иска от Русия системи за противовъздушна отбрана Бук"}
{"url": "https://www.24chasa.bg/novini/article/6505261", "text": "За \"шоу на ПКК с плакат на Йоджалан\" в сирийския град Ракка съобщава турският печат днес, като публикува снимки, които според вестниците опровергават твърденията на САЩ, че терористичната Кюрдска работническа партия (ПКК) и сирийските кюрдски Сили за защита на народа (СЗН) са различни организации, предаде БТА. Турция твърди, че СЗН са сирийско разклонение на действащата в Турция ПКК, която е призната за терористична организация от Турция, САЩ и ЕС. САЩ обаче разглеждат сирийските кюрдски сили като най-ефективния си партньор на терен в Сирия и въпреки възраженията на Анкара им предоставят оръжие. \"ДАЕШ си тръгна, дойде ПКК\", пише в заглавие днес в. \"Ватан\" по повод поражението на \"Ислямска държава\" в град Ракка, който бе превзет тази седмица от Сирийските демократични сили - съюз от кюрдски и арабски милиции - с подкрепата на САЩ след продължили над четири месеца сражения. \"САЩ въоръжиха терористичната ПКК и изгониха от Ракка друга терористична организация - ДАЕШ. Същите тези бойци на ПКК вчера направиха шоу с огромен плакат на Йоджалан (изтърпяващия доживотна присъда затвор в Турция лидер на ПКК Абдуллах Йоджалан, бел.ред.) и опровергаха САЩ, които твърдят, че СЗН и ПКК са различни организации,\" пише вестникът. \"Ватан\" публикува и снимки, на които се виждат хора в камуфлажно облекло, издигнали зелени знамена на фона на голям жълт постер с лика на кюрдския бунтовнически лидер Абдуллах Йоджалан. \"САЩ обучаваха и снабдиха с тежко въоръжение една терористична организация в борбата срещу друга\", пише още вестникът. \"С предоставени от САЩ бронирани машини терористите на ПКК/СЗН направиха обиколка из града и позираха за снимка с плаката на Йоджалан на най-важния площад Ал Наим\", отбелязва още изданието. \"Значи СЗН не били ПКК\", пише в заглавие днес и \"Дирилиш постасъ\", като публикува сходни снимки. \"Още щом превзеха Ракка от ДАЕШ, бойците на СЗН обиколиха площадите със снимката на убиеца на бебета Йоджалан\", отбелязва вестникът. \"Мръсната игра на САЩ отново излезе наяве\", пише \"Дирилиш постасъ\", като обвинява САЩ, че под предлог на борба срещи \"Ислямска държава\" са открили поле на действие на ПКК в Северна Сирия и са предоставили много райони в ръцете на групировката. \"САЩ от години разпространяват лъжата, че СЗН не са терористична организация в отговор на тезата на Турция, че СЗН и ПКК са едно и също\", посочва изданието.", "date": "2017.10.20", "title": "Бойци на СЗН шестваха из Ракка с постер на Абдуллах Йоджалан"}
{"url": "https://www.24chasa.bg/novini/article/6505300", "text": "Майонеза с марка “Олинеза” заблуждава потребителите, че е домашна. Това е становището на Комисията за защита на потребителите след проверка заради постъпили жалби. “След като получихме становището от КЗП, вече можем да кажем със сигурност, че има заблуждение на потребителите”, заяви Емил Георгиев, изпълнителен директор на Федерацията на потребителите в България. От организацията посочват, че наименованието “домашна” за този продукт буди недоумение, тъй като според информацията на етикета се приготвя от яйчен прах. А домашната майонеза се приготвя от яйца, олио и оцет или лимон. В тази на “Олинеза” има и калиев сорбат като консервант, който също не е традиционна съставка за домашни продукти - натурални и изчистени от консерванти. Друго, което правело впечатление, е, че храна, която е индустриално производство, се предлага с определение “домашна”, което е характерно за по-добра и по-качествена храна. Продуктът на “Олинеза” имал и срок на годност от 4 месеца при условия на съхранение от 2 до 18 градуса, а след отварянето - в хладилник до 10 дни. От КЗП посочили, че за продукта на “Олинеза” няма нормативно основание за използването на определението “домашна”. При общоприети наименования е необходимо да се избягват заблуда и подвеждане на потребителя, като се твърди, че храната притежава особени характеристики, при положение, че всички подобни храни имат такива. Използваното определение “домашна” придавало специфично предимство на продукта пред останалите, което го определя като приготвен по домашна рецепта или в домашни условия. Това предполага използването на автентични продукти при приготвянето, а не на техни заместители за масово производство. В случая наименованието на продукта “домашна майонеза” в допълнение с картинното изображение на истинско яйце категорично подвежда потребителите, че продуктът е произведен при определени условия, отличаващи се от нормалното производство на масовата майонеза, и чрез използването на истински продукти, а не техни заместители. В четвъртък Федерацията на потребителите в България, Комисията за защита на потребителите и Българската агенция по безопасност на храните подписаха меморандум за сътрудничество. Трите организации ще работят съвместно за по-всеобхватна и ефективна защита на потребителските права. Основен акцент на съвместната инициатива е по-добрият надзор на пазара с храни, безопасността и качеството на предоставяните обществени услуги.", "date": "2017.10.20", "title": "Майонеза заблуждава потребителите, че е домашна"}
{"url": "https://www.24chasa.bg/novini/article/6505311", "text": "Гърция ще бъде рамо до рамо с България по време на председателството на Съвета на Европейския съюз. Това заяви в пленарната зала на Народното събрание председателят на Камарата на депутатите на Гърция Николаос Вуцис, който направи обръщение към българските си колеги. Николаос Вуцис е на официално посещение в България по покана на председателя на българския парламент Димитър Главчев. Вуцис благодари горещо за поканата и гостоприемството, както и за честта да произнесе слово от трибуната на парламента, предава БТА. По думите на Вуцис, необходимо е да се постави отново на масата на европейския дневен ред обсъждането на процеса на приемането в ЕС на Западните Балкани. Благодарение на нашия опит като държави членки на ЕС можем да предложим експертиза на нашите съседи и да допринесем за бързия процес на преговорите, посочи той. Според него предстоящото председателство на България идва в подходящ момент и то може да действа като едно \"Балканско председателство\", както е отбелязал и премиерът Бойко Борисов. Тази идея бе топло приета от ръководителите на България, на Сърбия, на Румъния и на Гърция, които се срещнаха неотдавна във Варна, припомни Вуцис. По думите му гръцко-българските отношения са движещата сила не само на вътрешнобалканското сътрудничество, но и на общия стремеж да се постави Югоизточна Европа в центъра на приоритетите на ЕС. Той очерта няколко цели на съвместна работа - утвърждаване на сигурността в региона на Югоизточна Европа чрез преодоляването на националистическите настроения, които действат възпиращо за прогреса и благоденствието; съвместна работа по проблема с емиграцията и бежанците; сътрудничество в сектори като транспорт, енергетика. Според Вуцис България и Гърция могат да работят заедно, за да не се превърне ЕС във формален съюз на концентрични кръгове с един център или периферийни съюзи на държави, като специални \"икономически зони\" с постоянни неравенства и социални отклонения. С общото разискване за бъдещето и архитектурата на ЕС съюзът следва да засили социалния си характер, да ограничи социалните неравенства, да повиши демократичната си легалност и да предложи начини за засилване на сближаването и сплотеността, каза Вуцис. Според него само с ефективни решения по тези въпроси ще се запази обединена Европа и ще бъдат победени силите на популизма и евроскептицизма. По това начинание определяща е ролята на националните парламенти, които следва да участват активно в диалога за бъдещето на Европа, смята той. Вуцис изрази увереност, че по време на председателството България ще работи с отдаденост и усърдие за разрешаване на посочените проблеми, като отхвърля регионалните и социалните неравенства в ЕС, и ще положи усилия за една Европа, в която държавите членки ще бъдат равноправни не само формално. В тези усилия Гърция ще бъде ваш приятел и поддръжник, заедно ще вървим по този път, каза още той.", "date": "2017.10.20", "title": "Шефът на гръцкия парламент: Ще бъдем рамо до рамо с България при председателството на ЕС"}
{"url": "https://www.24chasa.bg/novini/article/6505324", "text": "                                                                                                                                                                                                                                                                                                                      ", "date": "2017.10.20", "title": "Смолян Рестарт - изтегли от тук безплатно приложението"}
{"url": "https://www.24chasa.bg/novini/article/6505312", "text": "По обвинителен акт на Районна прокуратура-Пловдив са осъдени Румен М., на 47 г., и Николай М., на 26 г., за това, че в съучастие като съизвършители, употребили сила с цел да принудят орган на властта - двама полицейски служители от ОД на МВР-Пловдив, да не извършат проверка за установяване на самоличността на лица, нарушаващи обществения ред и за това, че причинили на полицейски орган – двама полицейски служители при ОД на МВР-Пловдив, при изпълнение на службата им, леки телесни повреди. Румен М. е осъден и за хулиганство, извършено с изключителен цинизъм и дързост. Това съобщиха от пресцентъра на Апелативна прокуратура-Пловдив. Районен съд-Пловдив е наложил на Румен М. и на Николай М. наказание от по една година и четири месеца „лишаване от свобода“, за всеки един от тях, с изтърпяване при първоначален „строг“ режим за втория и “общ” режим за първия. Николай М. ще изтърпи и отделно наказание от още две години „лишаване от свобода“, наложени му по условна присъда, понеже горепосочените деяния са извършени в изпитателния срок. Делото е разгледано по реда на съкратеното съдебно следствие, като Румен М. и Николай М. са признали вината си. На 23 март 2017 г., около 11,30 часа, в гр. Пловдив, граждани подали сигнал в Шесто РУ на МВР-Пловдив, че на ул. „Крайна“, до последната спирка на автобусите от градския транспорт, се чувала прекалено силна музика. Двама полицейски служители отишли на проверка, като на място разбрали, че Румен М. и Николай М. имали семейно тържество. Те били ангажирали дисководещ, който използвал мощна озвучителна уредба. Полицаите ги предупредили да намалят музиката, като им дали срок от 15 минути, който не бил спазен. Поради неизпълнение на разпореждането, служителите на МВР поискали личната карта на Румен М., но той отказал да им я даде и ги заплашил, че „ще ги уволни“. Те се опитали да го отведат до полицейския автомобил, при което Румен М. започнал да ги дърпа, бута и да буйства. През това време Николай М. ударил единият от полицаите в областта на лицето, с което му причинил контузия на дясното око. След това Румен М. нанесъл удари в областта на тялото на другия полицейски служител, с което му причинил травматични отоци и кръвонасядания. Двамата напуснали местопроизшествието и се укрили се от органите на МВР, като по-късно били задържани. Спрямо Румен М. и Николай М. съдът е определи мярка за неотклонение „задържане под стража“ и понастоящем те се намират в затвора в гр. Пловдив. Присъдата може да се обжалва и протестира пред Окръжен съд-Пловдив.", "date": "2017.10.20", "title": "Осъдиха двама мъже за побой над полицаи в Пловдив"}
{"url": "https://www.24chasa.bg/novini/article/6505350", "text": "Бургас издирва 77-годишния Мустафа Хасанов Исмаилов от с. Планиница, община Руен, който на 16 октомври т.г. е напуснал дома на дъщеря си в Камено и оттогава е в неизвестност. Това съобщиха от ОДМВР – Бургас. Мустафа Исмаилов е на възраст около 75 - 77 години, висок е около 170 см, с бяла коса, бил е облечен със светлокафяво яке, син анцуг, черни обувки и черна шапка. ОДМВР – Бургас призовава гражданите, разполагащи с някаква информация относно местонахождението на Мустафа Хасанов Исмаилов, да съобщят незабавно на тел. 112 или в най-близкото поделение на МВР.", "date": "2017.10.20", "title": "Полицията издирва 77-годишен от с. Планиница, в неизвестност от 4 дни"}
{"url": "https://www.24chasa.bg/novini/article/6505365", "text": "83-годишният император на Япония Акихито ще абдикира на 31 март 2019 г., твърди днес японският в. \"Асахи шимбун\", като цитира правителствени източници. Това ще е първата абдикация на японски монарх за повече от 200 години, предаде Франс прес, цитирана от БТА. Според вестника, преди да огласи датата официално, премиерът Шиндзо Абе вероятно ще разговаря през ноември с официални служители и членове на императорската фамилия. Запитан днес от АФП, говорител на императорския дворец заяви, че \"още нищо не е решено\" във връзка с датата за абдикация на монарха. Акихито шокира страната миналата година, когато изрази желание да се оттегли след близо три десетилетия на трона, посочвайки като мотив напредналата си възраст и здравословните проблеми. Изненадващото изявление създаде ред затруднения, тъй като в Япония няма законов текст, предвиждащ императорът да слезе от трона - предполага се да остане на него до живот. Подновена бе и дискусията за принципа, според който само мъж може да наследи японския престол. Закон, позволяващ на император Акихито в срок от три години да абдикира поради напреднала възраст в полза на 57-годишния сега престолонаследник принц Нарухито, бе приет през юни от парламента на Япония.", "date": "2017.10.20", "title": "Императорът на Япония ще абдикира \nна 31 март 2019 г."}
{"url": "https://www.24chasa.bg/novini/article/6505363", "text": "Българският фармацевтичен съюз (БФС) призовава отговорните институции, като Министерски съвет и Народното събрание, да приемат спешно предлаганите промени в Закона за лекарствените продукти в хуманната медицина(ЗЛПХМ), които засягат паралелния износ, предаде БТА. Според предложенията на Министерството на здравеопазването, реекспортът на лекарства може да бъде избегнат със съставянето на специални списъци, които да ограничават техния паралелен износ, което не противоречи на Европейското право. Само от началото на годината на горещата телефонна линия на БФС за сигнали за липсващи на пазара инсулини са получени стотици обаждания от засегнати пациенти. Призоваваме вицепремиера г-н Томислав Дончев като председател на свикания спешно днес Съвет за административна реформа към Министерски съвет, да одобри мерките в проекта на ЗЛПХМ, с които ще се сложи край на този изключително тежък проблем, застрашаващ здравето на българските граждани и да даде „зелена“ светлина на процедурата по промени. Съсловната организация на магистър-фармацевтите очаква одобрението на предлаганите промени от м. юли 2017 г., които са съгласувани с основните участници в сектора и процесът на съгласуване следва да бъде приключен в най-кратки срокове така, че промените да се приемат от парламента до края на годината.", "date": "2017.10.20", "title": "Фармацевтичният съюз настоява за спешни мерки срещу паралелния износ"}
{"url": "https://www.24chasa.bg/novini/article/6505351", "text": "Прокуратурата да изплати 30 хиляди лева обезщетение на бившия директор на областната дирекция на МВР в Стара Загора Тончо Михайлов за нанесени му неимуществени вреди - преживени от него тежки душевни болки и морални страдания от незаконно повдигнато му обвинение, по което е образувано досъдебно производство. Това решение на Старозагорския окръжен съд от 18 октомври т.г. бе публикувано в четвъртък на страницата на съда. Според решението, което може да се обжалва в двуседмичен срок пред Апелативния съд в Пловдив, сумата следва да бъде изплатена ведно със законната лихва от 8 май 2012 г. до окончателното й заплащане - това е датата, на която е влязла в законна сила оправдателната присъда, с която Ямболският районен съд признава ищеца за изцяло невиновен по повдигнатите му обвинения. Прокуратурата трябва да възстанови на Михайлов и направените от него разноски по делото в размер на 1798 лева. Тончо Михайлов има 30 години стаж в органите на МВР и достига до званието \"генерал-майор\". През август 2009 г. бе пенсиониран по негово желание като директор на Областната дирекция на МВР в Стара Загора. Почти веднага след това срещу него започна досъдебно производство, а на следващата година той беше привлечен и като обвиняем след шумно огласени обвинения, свързани с работата му като ръководител на дирекцията. Бил оставен на свобода срещу 1000 лева парична гаранция. В исковата си молба до съда той сочи, че двете години между 2010 и 2012 г. били най - лошите години в живота му, той претърпял редица унижения и страдания, преживял истински стрес. Воденото наказателно производство срещу него оказало крайно негативно влияние върху личността му. Името, което бил градил в продължение на години, било компрометирано за съвсем кратко време. Здравето му се влошило, приятелите му се отдръпнали. Дори под давление на широкото медийно отразяване на случая в обществото се насадило мнението, че е дисциплинарно уволнен от МВР, което не е истина. Всички журналистически публикации били породени от незаконното обвинение, което от своя страна се дължи на действията на Прокуратурата, се сочи в документа. Отделно от всички медийни публикации, незаконните обвинения станали повод името и личността му да бъдат упоменати в два доклада на Министерството на правосъдието от юли 2010 г. и май 2011 г. във връзка с работата на институциите като своевременна реакция на част от критиките и препоръките в Годишния доклад на Европейската комисия и резултати, постигнати от Република България в изпълнение на показателите за напредък в съдебната реформа и в противодействието на организираната престъпност и на корупцията по високите етажи на властта. По силата на тези два документа обвиненията срещу него били сочени пред Европейската комисия като гордост на прокуратурата в борбата срещу закононарушенията по високите етажи на властта. Съдът намира за необходимо да отбележи, че с незаконните действия на прокуратурата срещу ищеца, който е висш офицер от системата на МВР, в обществото се е създало негативно отношение не само към него, но и към органите на реда, което е лош сигнал предвид криминогенната обстановка в която се намира страната, се казва още в решението на Старозагорския окръжен съд.", "date": "2017.10.20", "title": "Бивш шеф на МВР в Стара Загора осъди прокуратурата за 30 хиляди лева"}
{"url": "https://www.24chasa.bg/novini/article/6505367", "text": "Парламентът отхвърли на първо четене промени в Закона за подпомагане на земеделските производители, внесени от депутати от ГЕРБ, предаде БТА. При гласуването 74 народни представители бяха \"за\", 70 - \"против\" и 19 се въздържаха. С измененията се предлагаше производствата по компенсаторните мерки на площ, свързани със залесяване, агроекология и климат, биологично земеделие, Натура 2000, необлагодетелствани райони и хуманно отношение към животните да се извършват чрез Интегрираната система за администриране и контрол /ИСАК/. Предвиждаше се производствата по инвестиционните мерки и подмерки вече да се провеждат по реда и при условията на Закона за управление на средствата от европейските структурни и инвестиционни фондове /ЗУСЕСИФ/. Въвеждаше се и допълнителен предварителен подбор на проектните предложения по европейски програми, когато размерът на заявената финансова помощ на всички подадени проектни предложения надхвърля бюджета за съответния период на прием. Подобен предварителен етап не е уреден в ЗУСЕСИФ, се посочва в доклада на ресорната парламентарна комисия. Светла Бъчварова /\"БСП за България\"/посочи, че на практика с измененията се изземват функции от Държавен фонд \"Земеделие\" и Министерството на земеделието ще преценява кои проекти да получат финансиране и кои не. Досега МЗ никога не се е намесвала в оперативната работа на Фонд \"Земеделие\", отбеляза тя. Бъчварова предупреди, че тези промени ще забавят сериозно изпълнението на европейската програма, защото изискват нотификация от ЕК. От левицата се обявиха и против предварителния ранкинг на проектите. Запрян Янков /ГЕРБ/обясни, че законопроектът ще бъде преработен между първо и второ четене. Такова е и становището по измененията от вицепремиера Томислав Дончев с конкретни предложения за прецизиране на част от текстовете. С гласуването си обаче парламентът отхвърли измененията още на първо четене.", "date": "2017.10.20", "title": "Отхвърлиха на първо четене промени в закона за подпомагане на фермерите"}
{"url": "https://www.24chasa.bg/novini/article/6505371", "text": "Гърция ще остане популярна дестинация за милиони британци, дори и след излизането на Обединеното кралство от Европейския съюмз. Това уверява британският премиер Тереза Мей в специално интервю за гръцкия в. \"Та неа\". Тереза Мей изказва намерение да бъде открита нова глава в гръцко-британските отношения, отправя послание на приятелство и подкрепа към Гърция и благодари на гърците, емигрирали във Великобритания, за техния принос, приканвайки ги да продължат да живеят \"както и преди\" дори и след Брекзита. Британският премиер призовава Европейския съюз да бъде \"съзидателен и практичен\" в преговорите за Брекзит и иска незабавно да започнат преговори за бъдещото търговско споразумение между Лондон и Брюксел.", "date": "2017.10.20", "title": "Тереза Мей: Искам гърците да останат \nвъв Великобритания"}
{"url": "https://www.24chasa.bg/novini/article/6505374", "text": "Районен съд-Пловдив е осъдил Румен М. /на 47 г./ и Николай М. /на 26 г./ на по една година и четири месеца \"лишаване от свобода\", за всеки един от тях, съобщиха от пресцентъра на прокуратурата. Двамата са обвинени за това, че в съучастие чрез употреба на сила са попречили на двама полицейски служители при ОД на МВР-Пловдив да изпълнят служебните си задължения и са им причинили леки телесни повреди, по време на служба. Николай М. ще изтърпи и отделно наказание от още две години \"лишаване от свобода\", наложени му по условна присъда, понеже горепосочените деяния са извършени в изпитателен срок. Той е осъждан още за хулиганство, извършено с изключителен цинизъм и дързост. Делото е разгледано по реда на съкратеното съдебно следствие, като Румен М. и Николай М. са признали вината си. Присъдата може да се обжалва и протестира пред Окръжен съд-Пловдив.", "date": "2017.10.20", "title": "Осъдиха двама на година и 4 месеца затвор заради побой над полицаи"}
{"url": "https://www.24chasa.bg/novini/article/6505375", "text": "Гърция, България и Румъния са ядрото на балканската група в Западна Европа. Това каза председателят на парламента Димитър Главчев след срещата си с председателя на камарата на депутатите в Гърция Николаос Вуцис. \"Имах честта и удоволствието да беседвам с председателя на камарата в Гърция. Двамата установихме, че благодарение на срещите по инициатива на премиерите и тези на Гърция и премиера на Румъния. Всъщност се слага началото на една балканска група в рамките на единния Европейски съюз. И заедно с европейската перспектива на Западните Балкани, което е основен приоритет на българското председателството, може да се каже, че това е ядрото на балканската група\", обяви Главчев. \"С удоволствие отбелязахме великолепните отношения между двете държави. Откроихме и общо проблеми, които искат и общи решения. Споменах по време на срещата, че е задължение на политиците когато между два народа има свързаност те поне да не пречат да има такава, а виждаме че между нашите два има свързаност. Имах удоволствието да отбележа че символ на тази свързаност е последното споразумение за транспортен коридор от Русе до Александруполис\", каза Главчев и обясни, че с гръцкия председател са обсъдили и предстоящото председателство на България на съвета на ЕС. \"Отбелязахме и голямата отговорност и чест, която ще има България да се превърне в център на Европа. Това ще даде и допълнителни възможности за превръщането и в регионален център. Тоест балканските въпроси ще получат една добра проекция в София, за да могат да се чуят и в Европа. Казахме,че разчитаме и на помощта на Гърция, която вече е била председател на ЕС. Благодарен съм на уверенията на председателя, че ще получим такава\", каза още той.", "date": "2017.10.20", "title": "Главчев: Гърция, България и Румъния са ядрото на балканската група в Западна Европа"}
{"url": "https://www.24chasa.bg/novini/article/6505381", "text": "Близо 20 души са били ранени при катастрофа с участието на пътнически автобус в Западна Турция, предаде ТАСС, позовавайки се на електронното издание на в. \"Миллиет\". По данни на вестника автобус, превозващ туристи, се е блъснал в камион в района на Султандаг, окръг Афионкарахисар. На мястото на произшествието са били изпратени линейки, предаде БТА.  Националността на туристите не се съобщава.", "date": "2017.10.20", "title": "Близо 20 ранени при катастрофа на автобус с туристи в Западна Турция"}
{"url": "https://www.24chasa.bg/novini/article/6505387", "text": "Заместник министър-председателят Валери Симеонов участва в откриването на паметна плоча в църквата „Св. София“, посветена на Деня на българо-унгарското приятелство, предадоха от Пресслужбата на Министерския съвет. Паметната плоча е дарена от българската общност в Унгария.                                                                                                                                                                                                                                                                                                                       ", "date": "2017.10.20", "title": "Валери Симеонов участва в откриването на паметна плоча в църквата \"Св. София\" (СНИМКИ)"}
{"url": "https://www.24chasa.bg/novini/article/6505424", "text": "Медицинските сестри във Варна заплашват с протест и ефективни стачни действия в отворено писмо, изпратено до институциите и медиите от председателя на Българската асоциация на професионалистите по здравни грижи, г-жа Милка Василева. Ако исканията им не бъдат удовлетворени, те заявяват категорично, че ще стачкуват, а това може да парализира здравната система и работата й в морската столица. \"Настояваме стартовото възнаграждение на здравните специалисти да бъде равно на три минимални работни заплати за страната, да се въведе диференцирано заплащане за труда ни и да се приемат ясни стандарти за дейността ни\", пише в писмото. Ето пълния му текст: Повече от 10 години ръководството на Българската асоциация на професионалистите по здравни грижи предупреждава за задълбочаващата се тежка финансова и кадрова ситуация в българското здравеопазване. От началото на здравната реформа повече от 15 000 специалисти по здравни грижи напуснаха България. В същото време за оптималното функциониране на здравеопазната ни система са необходими още 35 000 специалисти - медицински сестри, акушерки, фелдшери/лекарски асистенти, рехабилитатори, медицински и ренгенови лаборанти. Повече от 80% от завършилите студенти в направление \"Здравни грижи\" няма да упражняват професията си поради мизерно заплащане, неблагоприятни условия на труд, неуважение и прояви на насилие при изпълнение на служебния дълг, своеволия от страна на работодателите и липса на ясни критерии и стандарти за качествено изпълнение на здравните грижи, така необходими на българското общество. Повече така не може! Високата ни квалификация трябва да бъде уважавана и достойно оценена! Не можем повече да работим за мизерно заплащане! Не приемаме пренебрежителното отношение към нашите професии! Отказваме да спасяваме здравната система, работейки на 2 и дори на 3 места! Ние сме пълноправни членове на медицинския екип и осъзнаваме своята отговорност! Не ни поставяйте пред дилемата да работим в България или да напуснем професията, която обичаме! Сега здравеопазването ни е изправено пред редица предизвикателства и ние се нуждаем от подкрепата на цялото общество, за да получават хората висококвалифицирани здравни грижи. Сега, когато се решава бюджетът на Република България ние заявяваме своите основни искания, за да ни има, за да се усъвършенстваме и българските граждани гарантирано да получават безопасни и качествени здравни услуги. Не искаме да застрашаваме националната сигурност, поради невъзможността да упражняваме професиите си. За да се спаси най-многобройното съсловие в системата на здравеопазването и да не се пречупи гръбнакът й, ние настояваме за: 1. Осигуряване на стартова заплата, равна на 3 минимални заплати за страната. 2. Диференцирано заплащане на труда ни, съобразно придобитата квалификация. 3. Приемане на стандарти с ясен регламент за необходимия брой медицински сестри, акушерки, фелдшери/лекарски асистенти, рехабилитатори, медицински и ренгенови лаборанти спрямо броя на пациентите в болниците, в кабинетите, в лабораториите, децата в детските ясли, градини и училища, в домовете за медико-социални грижи и във всички структури, където полагаме висококвалифициран труд на ръба на оцеляването. 4. Осигуряване на условия за участие в задължителните форми на продължаващо обучение - гарантиран отпуск и финансиране. 5. Създаване на възможности за повишаване на обществения престиж на професиите ни и привличане на повече млади хора към тях. Дълго време чакахме обещани действия за промяна! Получихме откъслечни решения, без ясна стратегия за подобряване на социалния и професионалния ни статус. Буря от недоволство залива нашите структури и напрежението неминуемо ще се разрази в справедливи протести. Уважаеми дами и господа, Ние Ви уведомяваме за решението си да отстояваме правата си, за да останем в България. Ако и сега не се предвидят достатъчно финансови средства за дейностите по здравни грижи, ние ще организираме национален протест. Последната ни реакция ще е национална стачка, която ще парализира системата на здравеопазване. Очакваме Вашите мъдри и национално отговорни решения!", "date": "2017.10.20", "title": "Медицински сестри искат адекватно заплащане, готвят протест"}
{"url": "https://www.24chasa.bg/novini/article/6505443", "text": "Министерството на образованието работи активно в посока да бъде намалена тежестта на ученическите раници. Това съобщи във Варна просветният министър Красимир Вълчев. По неговите думи двата най-добри варианта са, където има възможност да се въведат електронните учебници, или да има шкафчета в училищата, където децата да могат да оставят помагала. \"За първа година има одобрени електронни учебници за втори, шести и осми клас. Става въпрос за интерактивни приложения, които вече се ползват някъде от децата\", каза Вълчев. То добави, че ресорното министерство работи активно в тази насока. По думите му обаче не е възможно да се премине на изцяло електронен вариант. „Това, което ние ще направим, е своеобразно хранилище или портал на тези образователни ресурси през следващата година. Подпомагаме училищата и детските градини в усилията им да електронизират учебния процес. Финансираме техни проекти било за обновяване на компютърните кабинети, за купуване на компютърна техника, за интерактивни дъски и други форми на електронно обучение”, добави Вълчев. Образователният министър обеща по-високо възнаграждение в сектора за следващата година. За целта били заложени 330 млн. лв. допълнително.", "date": "2017.10.20", "title": "Вълчев: Обсъждаме как да станат по-леки ученическите раници"}
{"url": "https://www.24chasa.bg/novini/article/6505449", "text": "Тази седмица в Черна гора се проведе 41-та сесия на Генералната комисия по рибарство за Средиземно море (ГКРСМ). В рамките на събитието са обсъдени предложения за приемане на мерки за опазване, управление и контрол на ключови морски запаси в Средиземно и Черно море. От изключително значение за България е Препоръката за многогодишен план за управление на риболова на калкан в Черно море, с която се определят мерки за опазване на вида в Черно море и количествени ограничения за улова му от страните в региона (България, Румъния, Турция, Русия, Украйна и Грузия). Това съобщиха от пресцентъра на земеделското министерство. Към момента квотата за улов на калкан на риболовните кораби на Европейския съюз (ЕС), плаващи под знамето на България и Румъния в Черно море е в размер на 86,4 тона годишно и се определя ежегодно с регламент на Съвета на ЕС. По време на срещата е постигнато значително увеличение на квотата за улов на калкан за кораби на ЕС. През следващата година България и Румъния ще имат право да осъществяват риболов на калкан общо в размер на 114 тона, което е с 32% повече спрямо досегашното разрешено количество. Това е сериозен успех за България предвид голямото значение на този вид риболов за сектора и предизвикателството за създаване на условия за равнопоставеност между всички черноморски страни. По време на сесията на ГКРСМ бяха дискутирани и теми свързани с насърчаването на мерките за мониторинг, наблюдение и контрол в рибарството, включително мерки за борба с незаконния, недеклариран и нерегулиран риболов, както и възможностите за популяризиране на развитието на устойчиви аквакултури в Средиземно и Черно море.", "date": "2017.10.20", "title": "България успя да постигне увеличение на квотата за улов на калкан в Черно море"}
{"url": "https://www.24chasa.bg/novini/article/6505480", "text": "Банките са следващият ми противник, почвам ги от днес. Това се зарече омбудсманът на републиката Мая Манолова на среща с граждани пред \"Топлофикация-София\". Днес се навършват точно 2 г. от избирането й на поста от Народното събрание. \"Колекторите бяха ударени много сериозно чрез затварянето на 45-те арбитражни съдилища благодарение на законовите поправки, които парламентът прие тези дни по мое предложение\", отчете Манолова. И назова следващите си мишени: \"Трябва да се забрани на монополни дружества да продават дългове на колекторски фирми. Ще се заема и с бързите кредити.\"", "date": "2017.10.20", "title": "Мая Манолова: След частните съдебни изпълнители подхващам банките"}
{"url": "https://www.24chasa.bg/novini/article/6505506", "text": "Замърсяването на околната среда отнема живота на повече хора, отколкото войните, природните бедствия, гладът, тютюнопушенето, съобщиха световните информационни агенции. Повече от СПИН, туберкулозата и маларията, взети заедно. Всяка шеста преждевременна смърт по света през 2015 г. - общо около 9 милиона души, се дължи на заболяване заради замърсяване на околната среда - от въздуха до питейната вода. Разходите за тези болни са огромни - около 4,6 трилиона годишно, или около 6,2 процента от глобалната икономика, твърди международен екип от учени в сп. \"Лансет\". Мръсният въздух е най-големият причинител на смъртоносни заболявания (около 6,5 милиона). Следва замърсената вода, която разпространява гастроинтестинални болести и инфекции, убили 1,8 милиона души. Най-много смъртни случаи, свързани със замърсяването през 2015 г., е имало в Индия - 2,5 милиона. Следва Китай с 1,8 милиона. Експертите изтъкнаха, че броят на преждевременните смъртни случаи - 9 милиона, е изчислен приблизително и несъмнено е много по-голям. По-точна оценка може да бъде направена с повече изследвания и нови методи за преценяване на вредните въздействия. В райони като Субсахарска Африка дори няма системи за мониторинг на замърсяването на въздуха. Замърсяването на почвата почти не се изследва. Има и много токсини, които въобще не се взимат пред вид. По-малко от половината от 5000-те нови химикали, изпускани в околната среда от 50-те години на миналия век, са тествани за безопасност или токсичност. Азия и Африка са районите, излагащи най-много хора на риск. Изследването е извършено от около 40 учени от цял свят с методи, посочени от американската Агенция за опазване на околната среда за оценка на полеви данни от тестове на почвата, както и с данни за замърсяването на въздуха и водата от изследването Глобалното бреме на болестите, което се извършва от няколко институции, сред които и Световната здравна организация и Вашингтонският университет.", "date": "2017.10.20", "title": "Замърсяването на околната среда отнема живота на милиони хора"}
{"url": "https://www.24chasa.bg/novini/article/6505533", "text": "Никоя партия не е държава, дори да е на власт. Това заяви в парламента лидерът на ДПС Мустафа Карадайъ. \"Празникът на Кърджали всяка година се е празнувал и организирал от община Кърджали . Тази година не знам по какви причини има две организации на празника. В деня на Кърджали на 21 октовмври и днес. Никоя партия не е държавата, дори и да е на власт. В момента се ползва държавата за разделение и противопоставяне. Областен управител прави алтернативна организация на празника. Там ще присъства и доколкото разбрах председателя на Народното събрание. Институцията председател на парламента се ползва за разделение и противопоставяне. Разбрах, че там ще присъства и министъра на отбраната и вицепремиер. Институциите на държавата се ползват за противопоставяне\", категоричен бе Карадайъ. Относно проектозакона за вероизповеданията, който в момента се подготвя, той заяви - Ние винаги сме настоявали държавата да се грижи за вероизповеданията, включително и тяхното финансиране, за да бъдат независими от други страни. По повод появилата се информация, че партия ДОСТ е купувала гласовете си срещу 30 лв. и пакети с храна, Карадайъ обясни, че от партията му са сигнализира за такива действия още по време напредизборната кампания. Обясни, че лица от компетентните органи са заявили, че са на почивка в чужди държави и ще се занимават с това, когато се върнат. Карадайъ заяви, че не са запознати с действията от страна на главния прокурор Сотир Цацаров, който нареди да се спре фондация, финансирала ДОСТ по време на изборите. \"Да видим как ще приключи разследването. Разбираме за това от вас\", обясни Карадайъ. \"Никакъв толеранс не даваме на ГЕРБ за оставката на вицепремиера Валери Симеонов. Още в началото на съставянето на кабинета казахме, че националисти нямат място в Европа. Противопоставянето не води до нищо добро. Има много лоши и опасни симптоми. В момента ако кажем, че някои хора се опитват да ползват държавата за разделение и противопоставяне мисля, че няма да е пресилено или това вече става като официална държавна политика\", заяви Карадайъ.", "date": "2017.10.20", "title": "Карадайъ: Никоя партия не е държава, дори да е на власт"}
{"url": "https://www.24chasa.bg/novini/article/6505531", "text": "Гръцките власти са арестували в град Александруполис сириец, заподозрян за участие в терористични действия, съобщават гръцките медии, цитиран от БТА.  32-годишният сириец е бил задържан, тъй като били постъпили оплаквания за упражнявано от него насилие в собственото му семейство. Полицията разследва твърдения на задържания за участие в терористични действия, а също и дали е бил член на въоръжена групировка в Сирия или Ирак. Не се изключва арестуваният да е дал такива твърдения, тъй като не искал да бъде отхвърлена неговата молба за убежище в Гърция. Той признал, че ако не получи убежище, животът му е в опасност.", "date": "2017.10.20", "title": "Арестуваха джихадист в Гърция"}
{"url": "https://www.24chasa.bg/novini/article/6505529", "text": "Лидери от ЕС призоваха малтийските власти да извършат с международна помощ цялостно разследване на убийството на журналистката Дафне Каруана Галиция, предаде БТА. В Европейския парламент следващата седмица ще има дебати по въпроса за свободата на медиите в островната държава, предаде Ройтерс. \"Ще проучим всички възможности, ще предриемем всякакви мерки, за да стигнем до дъното на тази история\", каза вчера малтийският премиер Джоузеф Мускат в кулоарите на срещата на върха на ЕС в Брюксел. Председателят на ЕП Антонио Таяни заяви, че е повдигнал въпроса на вчерашната си среща с лидерите от ЕС. \"Призовах за международно разследване, което напълно да изясни това безпрецедентно по своята сериозност събитие\", каза той. По думите му лидерите до голяма степен са споделили неговото мнение. Според дипломатически източници от ЕС германският канцлер Ангела Меркел се е обявила в подкрепа на международно разследване. Франция, Испания и Португалия също подчертали, че е необходимо участие и на разследващи от чужбина. Малта съобщи вчера, че ФБР и холандски следователи ще оказват помощ по случая, както и други служби.", "date": "2017.10.20", "title": "ЕС се обедини за пълно разследване на убийството на Дафне Галиция"}
{"url": "https://www.24chasa.bg/novini/article/6505540", "text": "Искам да уточня, че началникът на кабинета ми не звъни на шефове на болници, университети, учреждения и фирми с подозрителни искания. С тези думи омбудсманът на републиката Мая Манолова обяви, че има измамна схема, с която се злоупотребява с името на шефа на кабинета й Полина Стоянова и с доверието към оглавяваната от нея институция. Последният случай е от вчера, когато арогантно е подведено ръководството на голяма болница. \"Полина Стоянова е най-етичният и вежлив човек\", защити Манолова шефката ма кабинета си. И помоли хората, които подозират, че са станали жертва на същата схема, да сигнализират. А разследващите органи - по-бързо да идентифицират извършителя. По случая Манолова иска среща и с вътрешния министър.", "date": "2017.10.20", "title": "Присвоиха си самоличността на дясната ръка на Манолова"}
{"url": "https://www.24chasa.bg/novini/article/6505560", "text": "Полагането на пътна маркировка по шосето Русе – Разград наложи ограничения при преминаването през граничен пункт на Дунав мост при Русе. За това предупредиха от Агенция „Пътна инфраструктура“. Ограничението трябваше да важи от 10:30 ч. до 11:15 ч., но можеше и да се наложи удължаване на времето или да се съкрати в зависимост от изпълнението на работата. Причината за причинените неудобства на шофьорите стана полагането на нова хоризонтална маркировка по пътя Русе – Разград за подобряване безопасността на движение. Шосето Русе – Шумен бе ремонтирано и разширено преди няколко години и сега е трилентово, като допълнителните платна са в двете посоки, според спецификата на терена. От полицията увериха, че е създадена организация за недопускане натрупването на колони от изчакващи коли за излизане и влизане в страната през граничния пункт. По тази причина от 10.30 до 11.15 часа бе ограничавано движението по моста. Съвместно с ОДМВР – Русе бе създадена организация за недопускане натрупването на колони от изчакващи МПС за излизане и влизане в страната пред ГКПП Дунав мост – Русе.", "date": "2017.10.20", "title": "Пътна маркировка наложи ограничения на „Дунав мост 1”"}
{"url": "https://www.24chasa.bg/novini/article/6505564", "text": "Пътник в автобус на градския транспорт е пострадал при рязко спиране. Това съобщиха от Центъра за градска мобилност. Малко преди 08.00 часа тази сутрин автобус, движещ се по линия 204 в посока центъра, е спрял рязко, защото е засечен от лек автомобил, предаде \"Фокус\". Инцидентът е станал на бул. \"Цариградско шосе\". В резултат един от пътниците в автобуса се удря и чупи стъклото в превозното средство. Мъжът е с лека порезна рана. Оказана му е помощ в болница \"Света Анна\".", "date": "2017.10.20", "title": "Пътник в автобус в София е пострадал при рязко спиране"}
{"url": "https://www.24chasa.bg/novini/article/6505571", "text": "Исканата оставка на Валери Симеонов е пресилена политическа кампания от страна на БСП и ДПС. Това каза вицепремиерът Красимир Каракачанов пред журналисти, предаде „Фокус“. „Известно е, че ДПС не могат да преживеят факта, че втори мандат вече не са във властта, не раздават порциите, не въртят обръчите и т.н. Те разбира се, търсят по всякакъв повод възможност да уязвят „Обединените патриоти“, включително с нещо, което за мен е недопустимо - да ходиш в чужбина и да пишеш доноси срещу собствената си държава и правителството си. Това за съжаление не е само техен патент. Всички го правиха, с изключение на ВМРО“, заяви Каракачанов. Във връзка искането на главния прокурор за прекратяването на фондация, финансирала ДОСТ, Каракачанов коментира: „Това, което е установила прокуратурата, само потвърждава това, което ние сме говорили“. Попитан дали това е основание ДОСТ да бъде заличена като политическа партия, Каракачанов посочи, че това може да го реши само съда. „По принцип законът забранява финансиране от чужди държави или въобще незаконното финансиране и е основание за заличаване, но това го решава Софийски градски съд“, каза вицепремиерът.", "date": "2017.10.20", "title": "Каракачанов: Исканата оставка на Симеонов е пресилена политическа кампания на БСП"}
{"url": "https://www.24chasa.bg/novini/article/6505650", "text": "Държавата ще плаща инвитро процедури на онкоболни жени до 35 години. Критериите за включването на страдащите от онкологично заболяване жени в процедурите са строго дефинирани и съобразени с медицинските показания на всяка от пациентките. „Онкокомитети към лечебните заведения ще се произнасят за напредналостта на заболяването и за перспективите“, посочи зам.-министърът на здравеопазването Мирослав Ненков. Той уточни, че финансирането ще бъде безлимитно. „Досега ние буквално намирахме средства да решаваме този генерален обществен проблем, чукайки от врата на врата. Радостно е, че срещнахме разбиране от страна на здравното министерство. Това е една победа за хората с онкологични проблеми“, стана ясно от думите на председателя на Фондация „Искам бебе“ Мария Янева. Проектът за правилник на Центъра за асистирана репродукция (ЦАР) предвижда още жени, чиито яйчници заради медицински показания не могат да бъдат стимулирани, или не отговарят на стимулация, да имат право на четири пункции за добиване на яйцеклетки. Освен това се намаляват сроковете за получаване на заповедите за одобрение, като вече ще се чака до 2-3 месеца. Данни за успеваемостта на всяко от лечебните заведения, осъществяващи инвитро процедури, ще бъдат публикувани на електронната страница на Фонд инвитро. Дава се възможност на двойки, при които единият партньор има генетично заболяване или хромозомна мутация, да получат шанс за здраво дете чрез инвитро процедури. Всички предложени промени ще наложат да се увеличи бюджетът на фонда, който в момента е 12 млн.лв. Предвижда се с новите процедури да са необходими още 9 млн.лв.", "date": "2017.10.20", "title": "Държавата ще плаща инвитро на онкоболни жени"}
{"url": "https://www.24chasa.bg/novini/article/6505775", "text": "Кадри от северния сирийски град Ракка, заснети вчера с безпилотен самолет, показват разрушенията, причинени от сраженията между кюрдско-арабските бойци и групировката \"Ислямска държава\", както и от въздушните удари на оглавяваната от САЩ коалиция, съобщи Асошиейтед прес. На кадрите се виждат дупки от артилерийски снаряди по сградите, парчета бетон по улиците, осеяни с унищожени коли, необитаеми сгради с разбити стени, изпотрошени прозорци и врати. Цели квартали са изравнени със земята и там няма никакви признаци на живот. Стадионът, използван от екстремистите за оръжеен склад и затвор, изглежда, е понесъл по-малко поражения, в сравнение с околните сгради. Много преди началото на сухопътната офанзива на Сирийските демократични сили в Ракка през юни военни самолети бомбардираха града в продължение на месеци. Кюрдско-арабските въоръжени формирования съобщиха във вторник, че са прогонили бойците на \"Ислямска държава\" от града.", "date": "2017.10.20", "title": "Видео от дрон показва пълната разруха на сирийския град Ракка (Видео)"}
{"url": "https://www.24chasa.bg/novini/article/6505754", "text": "Съветът по прилагане на Актуализираната стратегия за продължаване на реформата в съдебната система не възразява срещу предложенията на народните представители за промяна на процедурата по командироването на съдии, прокурори и следователи, но постигна консенсус, че това трябва да става само след вземане на становище от съответното общо събрание, отделение или колегия на приемащия орган на съдебната власт, съобщиха от пресцентъра на Министерството на правосъдието. Решението на Съвета бе взето на извънредно заседание днес, свикано от министъра на правосъдието Цецка Цачева. Във връзка с предложенията за допълнително материално стимулиране на магистратите, предвидени в проекта на Закон за изменение и допълнение на Закона за съдебната власт, внесен от група народни представители на 5 октомври 2017 г., членовете на Съвета считат, че действащият текст от Закона за съдебната власт (чл. 233, ал. 6), който предвижда възможности за допълнително материално стимулиране на магистрати и съдебна администрация, е напълно достатъчен и не се налагат промени, с които да се дават повече права на специализираните структури в съдебната система. По отношение на направеното искане на 16 октомври т.г. до парламента от министър Цачева за редакция на чл. 230 от ЗСВ, отнасящ се до промяна на механизма за отстраняване от длъжност на магистрати при повдигане на обвинение срещу тях, членовете на Съвета предлага да се предвиди възможност за съдебен контрол върху решението на съответната колегия на Висшия съдебен съвет. Изрично да се посочи, че в случай на обжалване жалбата няма да спира изпълнението на решението, решиха още членовете на Съвета. Те единодушно гласуваха мандат на министъра на правосъдието Цецка Цачева да представи и трите становища по важните текстове в планарната зала на Народното събрание при второто гласуване на законопроекта за ЗСВ. По втората точка от дневния ред на извънредното заседание относно създаване на работна група за изменение и допълнение на Наредбата за единните държавни изисквания за придобиване на висше образование по специалността „право“ професионална квалификация „юрист“, бе взето решение да се създаде експертна работна група към Съвета. Тя ще трябва да извърши мониторинг и анализ на сега действащата наредба с оглед необходимостта от промени в нея. За ръководител на експертната работна група бе определен директорът на Националния институт по правосъдие Миглена Тачева.", "date": "2017.10.20", "title": "Идея: Отстраняването на магистрати да минава през съда"}
{"url": "https://www.24chasa.bg/novini/article/6505696", "text": "Лекарите и служителите, участващи в схема за издаване и получаване на фалшиви болнични, да бъдат наказвани по-строго, вместо да се намалява стойността на изплащания болничен. Това предлагат двата синдиката – КНСБ и КТ „Подкрепа“, които тази сутрин се срещнаха с представители бизнеса. Синдикалистите заявиха, че ако в бюджета на ДОО за 2018 г. бъде заложено стойността на болничния за първите три дни да е до 50%, те няма да го подкрепят. „Ако някой иска да облекчава работодателите, което трудно разбирам, тогава е нормално държавното обществено осигуряване да доплати до същия размер, който досега се е получавал“, коментира председателят на КТ „Подкрепа“ Димитър Манолов. Според него има различни варианти, които ще бъдат обсъдени. С проекта на бюджет на ДОО се предлага работодателите да плащат само 50% от осигурителния доход за първите три дни болничен, а не 70%, както е в момента. От четвъртия ден НОИ ще продължи да плаща по 80%, както е и сега. Според Димитров и Манолов с предложението няма да се решат проблемите с фалшивите болнични, а само ще се орежат права. \"Всички знаем, че има тарифи колко струва един болничен, не може да няма начин да се хване поне един лекар и за назидание да понесе отговорността\", коментира Пламен Димитров. Лидерите на синдикалните организации са на мнение, че проблем с фалшивите болнични наистина има, но е необходим по-сериозен контрол. Друг проблем, който също трябва да бъде решен е и този с фалшивите инвалидни пенсии, отбеляза още Димитров.", "date": "2017.10.20", "title": "Синдикатите искат по-строги наказания за фалшиви болнични"}
{"url": "https://www.24chasa.bg/novini/article/6505793", "text": "В регион, познат със своите противоречия и конфликти, България и Гърция установиха трайни добросъседски отношения и дадоха положителен пример за приятелство и партньорство. Нашите две страни споделят сходни позиции, базирани на европейските ценности, в ключови сфери. Това заяви президентът Румен Радев, който днес на „Дондуков“ 2 се срещна с председателя на парламента на Република Гърция Николаос Вуцис, съобщиха от прессекретариата на президента. По време на разговора бяха обсъдени целите, които страната ни си поставя по време на предстоящото председателство на Съвета на Европейския съюз през 2018 г. Държавният глава беше категоричен, че приоритет трябва да бъде формулирането на справедливи и ефективни критерии и механизми за включване на държавите членки в различните интеграционни проекти на ЕС. Като пример за такива инициативи бяха посочени постоянното структурирано сътрудничество, което цели да укрепи партньорството в областта на отбраната между индивидуални страни в ЕС и участието в Европейския фонд за отбрана. „България и Гърция трябва да работят така, че да утвърждават и доказват водещия принцип на Европейския съюз на равнопоставеност и право на глас на всички държави членки във формулирането на политиките на Съюза“, заяви президентът. Румен Радев и Николаос Вуцис се съгласиха, че съвместните усилия на двете страни в рамките на европейските институции трябва да бъдат насочени към изграждането на по-солидарна Европа, в която се елиминират факторите, увеличаващи неравенствата в развитието на ЕС. Фокус на срещата бяха и мерките, които България и Гърция следва да предприемат за окуражаване на младите хора в региона да работят и да се развиват в родните страни. По думите на държавния глава, докато голяма част от европейските фондове са инвестирани в инфраструктура, има необходимост от повече политики и програми на наднационално ниво, които да бъдат насочени към развитие на човешкия капитал. Държавният глава на България и председателят на гръцкия парламент дадоха висока оценка на отношенията между двете страни в редица важни области, между които икономиката, ключови транспортни и енергийни проекти, туризма, сигурността и борбата с нелегалния трафик на хора. „Парламентарната дипломация е израз на добрите отношения между страните и народите. България и Гърция градят живи мостове чрез стратегическото си партньорство както на двустранно ниво, така и в рамките на ЕС“, заяви Николаос Вуцис. Председателят на гръцкия парламент изрази благодарността на страната си за отличните условия, които българската страна предоставя за обучение на голям брой гръцки студенти в нашите университети, както и за оптималната среда за предприемачи от южната ни съседка, които развиват бизнеса си у нас.", "date": "2017.10.20", "title": "Президентът Радев: България и Гърция са пример за ползотворно партньорство"}
{"url": "https://www.24chasa.bg/novini/article/6505837", "text": "Президентът на Австрия Александър Фон дер Белен даде задача на спечелилия изборите в неделя Себастиан Курц да формира ново правителство на страната. 31-годишният Курц ще формира коалиция с крайнодясната Партия на свободата, което може да засили проблемите на ЕС, предаде AFP. „Искам нова политическа култура, нов политически стил“, заяви Курц във Виена, след като получи мандат от президента за формиране на ново правителство. „Искам правителство, което да има смелостта и стремежа да донесе реална промяна в Австрия“, добави той, цитиран от \"Фокус\".  Народната партия на Курц спечели парламентарните избори с 31,5% от гласовете, следвана от лявоцентристката Социалдемократическа партия с 26,9%. Евроскептичната партия на свободата застана на трето място с 26%. Курц посочи, че ще „прослуша“ всички партии в близките дни преди да започне официалните преговори за формиране на коалиция. В сряда председателят на Партията на свободата Хайнц-Кристиан Щрахе, най-потенциалният коалиционен партньор на Курц, заяви, че едно от условията за формирането на новото правителство е партията му да получи вътрешното министерство. Той посочи, че иска границите на страната да бъда сигурни, „ислямизацията да бъде спряна“ и да се въведе „пряка демокрация“ швейцарски стил.", "date": "2017.10.20", "title": "Себастиан Курц получи мандат за формиране на правителство на Австрия"}
{"url": "https://www.24chasa.bg/novini/article/6505850", "text": "Оставката ми винаги е на разположение на премиера – понякога се чувствам между чука и наковалнята. Това каза министърът на труда и социалната политика Бисер Петков пред журналисти във връзка с исканата му оставка от страна на работодателите, предаде репортер на Агенция „Фокус“.  Попитан какво ще прави с минималните осигурителни прагове, с които работодателите не са се съгласили и поради което са му поискали оставката Петков каза: „Моята оставка е винаги на разположение на премиера. Ако той прецени, че това, което правя не съответства на политиката или пък е пречка за социалния диалог, аз винаги съм готов да се оттегля“, посочи министър Бисер Петков. Той обясни, че е предложил в рамките на проектозакона за бюджета, минималните осигурителни доходи да бъдат увеличени средно с 3.9%, което е ръстът на икономиката, на БВП по прогнози за следващата година. „Тук голямата тема, която се поставя, е трябва ли да има минимални осигурителни доходи. Има ги в законодателството. Докато ги има, съответно те трябва да бъдат част от закона за бюджета на Държавното обществено осигуряване“, каза министърът.  Бисер Петков заяви, че е готов да води разговори със социалните партньори трябва ли да ги има повече минималните осигурителни доходи. Попитан дали се чувства между чука и наковалнята, министърът заяви, че това е мястото на социалния министър. „Между социалните партньори, които в много случаи имат различни противоположни искания. Да, понякога се чувствам между чука и наковалнята“, заяви Бисер Петков. По отношение на клас прослужено време, министърът на социалната политика заяви, че това е част от спорните проблеми в социалния диалог. „Трябва да се търси решение на тези проблеми, които се натрупват, които са много отдавна. За да има конструктивен, социален диалог, трябва да се търси решение на тези въпроси“, посочи министър Петков.  Той изрази надежда в петък по време на Националния съвет за тристранно сътрудничество този въпрос да бъде обсъден внимателно. По повод искането на въвеждане на необлагаем минимум от страна на синдикатите, министърът поясни, че не би могъл да го коментира, тъй като не е в неговата област. „Данъчната политика в България и това, което е декларирано в управленската програма е, че няма да има промени“, допълни министърът. Бисер Петков обяви, че се увеличава помощта за семействата, чийто доход на лице от семейството е до 400 лв. По думите му се разширява обхвата на помощите за семейства, при които доходът на лице от семейството е от 400 до 500 лв.  Петков обясни, че целта е детските добавки и месечните помощи за деца да се получават от семействата, чийто доход е до средния.", "date": "2017.10.20", "title": "Бисер Петков: Оставката ми винаги е на разположение на премиера"}
{"url": "https://www.24chasa.bg/novini/article/6505834", "text": "Втората част от оборудването по проекта АЕЦ \"Белене\" ще пристигне до края на годината. Това каза пред журналисти в парламента министърът на енергетиката Теменужка Петкова. Тя увери, че оборудването ще бъде добре защитено и съхранено при най-добри условия, предаде БТА. В момента се изграждат специални навеси. Колегите от НЕК и АЕЦ \"Козлодуй\" имат необходимата квалификация, за да положим най-добри грижи за това оборудване, посочи министърът. Ще правим тази пре-консервация с наши сили, средства и специалисти, но под зоркия поглед на заводите производители, защото за нас това е и гаранция за качество по отношение на съхраняването на това оборудване, уточни тя. Надявам се това оборудване да не стои дълго време на тази площадка, надявам се да се намери най-доброто решение за България, коментира министърът. Тя отбеляза, че има инвеститорски интерес за изграждането на АЕЦ \"Белене\". Най-сериозен до този момент е този на най-голямата държавна ядрена компания в Китай, посочи тя. Колегите идват тук, правят съответните анализи, огледи, посетиха и площадката на място, каза Петкова. Ще разберем дали има реален инвеститорски интерес, едва когато обявим процедура, допълни тя. На въпрос кога ще бъде обявена такава процедура Петкова отговори, че се подготвя анализ за отделяне на активите и пасивите, свързани с проекта АЕЦ \"Белене\". Изчаква се и окончателният доклад на БАН. Нашите условия са такъв проект да се реализира на пазарен принцип, каза Петкова. Държавата ще участва в него с миноритарен дял, защото става въпрос за ядрена централа, а ядреният риск се носи от държавата, на чиято територия е тази мощност, обясни тя.", "date": "2017.10.20", "title": "Теменужка Петкова: Втората част на реактора за \"Белене\" - до края на годината"}
{"url": "https://www.24chasa.bg/novini/article/6505845", "text": "Калоян Арсенов, син на бившия екоминистър Долорес Арсенова, е с повдигнато обвинение и мярка за неотклонение парична гаранция в размер на 500 лв., съобщи в Бургас говорителят на главния прокурор Румяна Арнаудова. Името на Арсенов бе замесено в стрелба в столицата на 18 октомври, при която синът на Златистия - Йордан Златков  изстреля няколко куршума по жилищен блок. Инцидентът се размина без пострадали, но куршум минал на метри от столичанин и съборил полилея в жилището. \"Установено е, че изстрелите са произведени от законно притежаван от Калоян Арсенов пистолет \"Глог\". Събрани са доказателства, според които Арсенов не е взел необходимите мерки при държане на огнестрелно оръжие и особено мерките, предвидени с оглед незастрашаване живота и здравето на хората. Наложена му е мярка парична гаранция в размер на 500 лв.\", уточни Арнаудова. Тя допълни, че разследването се води по т.н. бърза процедура и се очаква в рамките на 7 дни да приключи, след което прокуратурата ще внесе делото срещу двете лица в Софийски районен съд с обвинителен акт. Извършителят на стрелбата  е задържан за 72 часа с обвинение за хулиганство, извършено с особена дързост и цинизъм. Предстои утре, 21 октомври, прокуратурата да поиска най-тежката мярка \"задържане под стража\", каза още Румяна Арнаудова.", "date": "2017.10.20", "title": "Повдигнаха обвинение срещу сина на Долорес Арсенова, на свобода срещу 500 лв."}
{"url": "https://www.24chasa.bg/novini/article/6505867", "text": "Прокуратурата обвини гражданин, предложил подкуп на двама полицейски служители, с цел да ги мотивира да не изпълнят служебните си задължения, предаде БТА. Вчера в района на площад \"Народно събрание\", служители на Първо Районно забелязали двама души със съмнително поведение. При опит да проверят личните им документи, лицата оказали съпротива и направили опит за бягство. След задържането и отвеждането им в служебния автомобил, единият от тях предложил сумата от 2630 лв. на полицейските служители, с цел да не бъдат задържани.", "date": "2017.10.20", "title": "Обвиниха мъж, предложил над 2000 лева подкуп на полицаи"}
{"url": "https://www.24chasa.bg/novini/article/6505902", "text": "200 000 български деца в ученическа възраст не са в класните стаи. При проверка на мобилни групи се установило, че 80 процента от тях не живеят на посочените адреси, а са в чужбина. 12 000 деца били върнати отново в клас. Това заяви във Варна просветният министър Красимир Вълчев. Според него платените медицински бележки няма да увеличат присъствието в училище. \"Не е това начинът да бъдат мотивирани децата да ходят на училище. Ние разчитаме преди всичко на механизма на съвместна работа на институциите да задържат децата\", каза Вълчев. Той обясни, че голяма част от отсъстващите от занятия деца мигрират периодично с родителите с чужбина, като те са предимно от ромската общност. Сред семействата имало и такива, които категорично отказвали да пуснат децата си на училище, но те ще бъдат сакнционирани. Близо 2 часа министър Вълчев обсъжда проблемите на началното и средното образование с директори и учители от варненските училища. По думите му се стигнало до консенсус по някои от най-наболелите проблеми в системата. \"Знаем, че учителите са най-важният фактор за качествено образование. Затова те трябва да имат адекватно заплащане. Средната учителска заплата за първи път надвиши средната за страната, но за нас е важно трябва да направим възнагражденията им да бъдат поне 120% от средното за страната. Само така ще може да стимулираме млади хора с по-добри резултати да се включат в педагогическата професия. Ще имаме общ недостиг на пазара на труда, има учители в пенсионна възраст, а младите специалисти трябва да бъдат привлечени в тази пофесия\", обясни министърът. Той допълни, че сред най-важните фактори за добро образование на децата са квалификацията на преподавателите, подбора, базата, опита на други страни. Най-голям ресурс в системата е материалната база. Образователният министър допълни, че е скептичен относно камерите в училищата. Според него те ще допринесат и без това крехкото доверие между учители и родители да бъде разрушено. А що се отнася до разнопосочната агресия, която се наблюдава през последните години, в различни варианти между родители, ученици и учители, Вълчев смята, че трябва да се работи в друга насока за овладяването й: \"Ние трябва да обезпечим допълнителни екипи, които да оказват специфична психологическа подкрепа. Знаете, че осигуряваме специалисти за логопедична подкрепа, ресурсен учител, някъде е необходимо медиатор да работи с родителите, когато те са от проблемни групи. В следващите години министерството ще върви към разширяването на финансирането, за да може в повечето образователни институции да има повече такива специалисти. Това е заложено като концепция и в Закона за предучилищното и училищно образование. Не казвам, че ще реши проблемите с агресията, но само взаимодействието на разнообразни специалисти и родители е рецептата, която може да ни помогне да редуцираме този феномен\", каза министърът.", "date": "2017.10.20", "title": "200 000 български деца липсват от училищата"}
{"url": "https://www.24chasa.bg/novini/article/6505906", "text": "В Университетска болница „Св.Екатерина“ се извърши уникална инвазивна интервенция на тригодишно дете с анатомично голям междупредсърден дефект и тежка стеноза на пулмоналната клапа. В условията на обща анестезия се извърши успешно интервенционално затваряне на междупредсърден дефект с Амплатцер септален оклудер и дилатация (разширение) на пулмоналната клапа. Резултатът от лечението е отличен, няма остатъчен ляво-десен шънт, подчертано намален градиент на Пулмоналната клапа. Спестена е голяма кардио-хирургична операция, носеща много рискове. Детето е изписано в много добро общо състояние, напълно възстановено, без оперативен цикатрикс (белег). Екипът на доц. Пенчо Кратунков и специалистите в болница „Св.Екатерина“ успяха да решат два големи проблема по интервенционален път, избягвайки рисковете на оперативното лечение и продължителния болничен престой.", "date": "2017.10.20", "title": "Извършиха уникална операция на 3-годишно в болница \"Св. Екатерина\""}
{"url": "https://www.24chasa.bg/novini/article/6506208", "text": "Дете на 11 години е  Инцидентът е станал около 15 часа. Двете деца разбили касата, където бащата на единия съхранявал законната си флоберка. По-малкото дете простреляло баткото в белия дроб, като куршумът минал през цялото тяло на момчето и излязъл. Момчето е откарано в болница. По случая се води разследване на неправилно съхранение на оръжие. Детето, което е стреляло, е малолетно и не може да носи наказателна отговорност.", "date": "2017.10.20", "title": "Дете простреляло с флоберка в белия дроб момчето в Сливен, куршумът излязъл"}
{"url": "https://www.24chasa.bg/novini/article/6506174", "text": "\"Оградата на българско-турската граница досега не е била обект от стратегическо значение за националната сигурност, защото не бе завършена. Сега решихме, че е моментът да я включим сред тях\". Това заяви вътрешният министър Валентин Радев в тв предаването \"Лице в лице\" по bTV. \"Ако не изпълните някои полицейски разпореждания край оградата, сега вече няма да се съставя предупредителен протокол, а ще има санкции - глоби\", заяви Радев. \"Няма да попречим на разследванията на г-жа Елена Йончева\", допълни той.  ", "date": "2017.10.20", "title": "Валентин Радев: Сега бе моментът оградата да бъде включена сред стратегическите обекти"}
{"url": "https://www.24chasa.bg/novini/article/6506271", "text": "В рамките на две години, 62 012 граждани получиха съдействие от институцията на омбудсмана, а постъпилите жалби и сигнали са 22 607. Това отчете днес националният обществен защитник Мая Манолова, която преди две години на тази дата встъпи официално в длъжност. Манолова даде брифинг пред централното управление на „Топлофикация София“ ЕАД и даде знак, че няма да се откаже от битката си с монополиста за повече справедливост в сметките и уважение, които дружеството дължи на гражданите, съобщиха от пресцентър на Омбудсмана на Република България. „Ние сме пред „Топлофикация София“, защото това е едно от нашите недовършени дела“, призна омбудсманът. Тя разказа, че преди няколко месеца една млада, интелигентна жена я е попитала какво се случва с борбата й срещу „Топлофикация София“. Манолова й отговорила, че всичко предприето от нея до момента не дава очаквания от хората резултат и е на път да вдигне ръце. Тогава жената й напомнила, че авторката на поредицата за Хари Потър - Джоан Роулинг получила 12 отказа от 12 различни издателства, преди романът й да бъде публикуван. „Топлофикация“ е моят Хари Потър, който с магьоснически способности прибира парите от джобовете на столичани“, заяви Манолова. Тя посочи, че усилията й все пак бележат известен успех - намаляване 6 пъти на юрисконсултските възнаграждения, които товареха допълнително сметките на българските граждани. „Ако преди юрисконсултите на „Топлофикация“ събираха два пъти по 300 лв. и един път по 350 лв., сега събират по 50 лв., толкова им присъжда съдът. Освен това, тъй като те включиха в своите известия и сметки информация, че предстои длъжникът да бъде даден на съд, много хора естествено предпочитат да си платят 20 лв., вместо да платят 1020 лв., след като минат през съдебен и през изпълнителен процес“, припомни още общественият защитник. Тя бе категорична, че през тази година нейна цел ще бъде промяна в законодателството и в наредбата, която урежда работата на „Топлофикация“, за да има справедливо определяне на такса „сградна инсталация“, разбираеми сметки и ясни договорни отношения между гражданите, етажната собственост и топлинните счетоводители. Тя ще настоява и за правила в работата на абонатните станции, за повече прозрачност в управлението на дружеството, както и за пълна информация къде, в какви срокове и за какви суми се извършват ремонтите. По думите на Манолова, освен промени в нормативната база са необходими и промени в начина на работа на мениджмънта на „Топлофикация София“, както и затягане на контрола от СОС върху дружеството. „С един друг мой Хари Потър – частните съдебни изпълнители, успях да се справя през тази седмица в парламента, но пък не успях да се справя с банките, които са си най-големите магьосници по събиране на лихви, такси и други привилегии срещу българските граждани“, каза още Манолова и информира, че днес, с Консултативен конституционен съвет към институцията и с експерти на гражданското общество се събират, за да изготвят нови текстове, затова как гражданите трябва да бъдат защитени от свръх правомощията на банките. Освен това ще бъде неправено и сравнително проучване на практиките в европейските държави. Манолова беше категорична, че продължава борбата й с некоректните работодатели и „модерното робство“, колекторите, фирмите за бързи кредити и двойните стандарти при храните в ЕС. „Всяка една от тези битки няма да бъде лесна и няма да приключи бързо. Затова аз повтарям и искам онази интелигентна млада жена да чуе, да чуят и българските граждани, че няма да се откажа от битките срещу икономически силни противници“, обеща Мая Манолова. Тя помоли медиите да информират обществеността, че от година едно лице се представя за началник на кабинета на омбудсмана – Полина Стоянова, като подвежда и мами ръководствата на университети, болници, държавни институции, големи фирми. „Вчера се завихри скандал с ръководството на една голяма столична болница, пред което това лице се е представило за началник на кабинета ми и се беше държало по безобразен начин. В част от случаите хората се подвеждат, че наистина става дума за началника на кабинета на омбудсмана, затова използвам случая да уведомя всички български граждани и всички представители на институции, че началникът на кабинета на омбудсмана не звъни по телефони, не иска съдействие, не настоява, не нагрубява и е един от най-възпитаните и етични хора“, предупреди Манолова.", "date": "2017.10.20", "title": "Манолова: \"Топлофикация“ е моят Хари Потър – прибира с магия парите на столичани"}
{"url": "https://www.24chasa.bg/novini/article/6506382", "text": "Председателят на Европейската комисия Жан-Клод Юнкер заяви, че „ще направи всичко“, за да уреди сключването на сделка с южноамериканския търговски блок „Меркосур“ до края на годината, предава АФП. „Това ще бъде най-важното търговско споразумение по отношение на обема“, заяви той, по време на заключителната пресконференция на срещата на върха на ЕС, проведена в Брюксел, предава Фокус. „Една добра сделка със страните от „Меркосур“ има осем пъти по-голяма стойност от споразумението с Канада и четири пъти по-голяма от сделката с Япония“, подчерта Юнкер. Желанието на председателя на ЕК за завършване на преговорите с „Меркосур“ е в противоречие с призивите на френския президент Еманюел Макрон към Брюксел да намали желанието си за сключване на сделки за свободна търговия. В петък Макрон поиска „балансирана политика, между отвореността и протекционизма“, в опит да спре тенденцията за намаляване на подкрепата за свободна търговия. Последните сделки биват възприемани като причина за намаляване на работните места в ЕС и подкопаващи гаранциите за здравеопазване и сигурност в европейските страни.", "date": "2017.10.20", "title": "Юнкер иска търговска сделка с Южна Америка до Коледа"}
{"url": "https://www.24chasa.bg/novini/article/6506397", "text": "Окръжният съд – Монтана постанови осъдителна присъда като призна подсъдимия Б.Т.Д. от гр.Монтана за виновен, че на 25.04.2015 година, движейки се по републикански път 10017, км.3+, по пътя за с.Николово, около 21.30 часа, при управление на лек автомобил „Сеат Ибиза“, като се движил с неосъбразена с пътната обстановка скорост и по непредпазливост причинил смъртта на Илиян Василев Гълъбов от гр.Монтана. Шофьорът получи една година и шест месеца лишаване от свобода, като на о отлага изпълнението на наказанието за срок от три години от влизане в сила на присъдата. Б. Т. Д. е лишен от правото да управлява МПС за срок от една година, считано от влизане в сила на присъдата. Присъдата подлежи на обжалване и протест пред Апелативен съд – София в петнадесетдневен срок от постановяването й.", "date": "2017.10.20", "title": "Осъдиха шофьор, блъснал и убил пешеходец"}
{"url": "https://www.24chasa.bg/novini/article/6506418", "text": "Атентатор камикадзе уби най-малко 30 души в шиитска джамия в афганистанската столица Кабул тази вечер, съобщи служител от силите за сигурност, цитиран от Ройтерс. Това е поредната терористична атака срещу шиитското малцинство в страната, предаде БТА. Нападателят нахлул в джамията \"Имам Заман\" в западния квартал Дащ-е-Барши на Кабул , където шиитските богомолци се били събрали за молитва. Според служителя по сигурността точният брой на жертвите е неизвестен. До момента от джамията били изнесени най-малко 30 тела. Афганистанското шиитско население е подложено на тежки удари тази година. До този момент жертвите при подобни атаки на верска основа са най-малко 84, а ранените - 194. Повечето от тях са убити по време на молитви в джамии или на религиозни церемонии, се посочва в доклад на ООН, публикуван миналата седмица. Най-малко две от атаките бяха в джамии в Кабул през август и септември.", "date": "2017.10.20", "title": "Атентатор камикадзе уби най-малко 30 при нападение в шиитска джамия в Кабул"}
{"url": "https://www.24chasa.bg/novini/article/6506433", "text": "Председателят на ПП ГЕРБ Бойко Борисов подписа предложеното от Корнелия Нинова  , получавали нерегламентирано пари от КТБ. Това стана веднага след завръщането на министър-председателя Борисов от заседанието на Европейския съвет в Брюксел. Това съобщиха от ГЕРБ. Припомняме, че Бойко Борисов изрази готовността си да подпише въпросното писмо още по време на заседанието на КСНС на 17.10.2017 г. Писмото с подписа на председателя на ГЕРБ вече е изпратено обратно в централата на БСП на улица „Позитано“ 20.", "date": "2017.10.20", "title": "Борисов подписа писмото на Нинова за огласяване на политиците в КТБ"}
{"url": "https://www.24chasa.bg/novini/article/6506452", "text": "Починал е актьорът Стефан Щерев-Чечо, съобщиха от Съюза на артистите.  Щерев бе в болница, а колеги от гилдията организираха даряване на кръв, понеже неговата група бе рядка. След това от здравното заведение съобщиха, че Стефан е стабилизиран. \"И Стефан Щерев - Чечо си тръгна....Колко роли още го чакаха....Тъжно...\", написа в профила си във фейсбук журналистът Георги Тошев. Тъжната вест излезе и във фейсбук страницата на Съюза на артистите в България. \"Изказваме своите съболезнования към близките и колегите му\", написаха още от съсловната организация. Преди дни стана ясно, че актьорът е приет в тежко състояние във ВМА и се нуждае от кръвопреливане заради проблеми с черния дроб. Стефан Щерев-Чечо е роден на 17 юни 1973 г. Играл е в Народния театър „Иван Вазов”, НДТ „Сълза и смях”, Малък градски театър зад канала, театър „София”, а в последните години - в Сатиричния театър. Участвал е в десетки игрални и късометражни филми. Бе част и от екипа на Иван и Андрей в \"Станция Нова\". Министерството на културата публикува некролог:                                                                                                                                                                                       ", "date": "2017.10.20", "title": "Почина актьорът Стефан Щерев-Чечо"}
