{"url": "https://www.24chasa.bg/novini/article/7041279", "text": "Степента на тревога около Етна бе повишена от зелено на жълто равнище, съобщи италианската гражданска защита, след като вчера и днес няколко експлозии отекнаха в сицилианския вулкан, предаде Франс прес. Повишаването на степента на тревога обаче идва след заседание в края на миналата седмица заради неколкодневна фаза на дейност при кратера на вулкана. То означава, че сега наблюдението на вулкана ще бъде засилено и ще се задейства постоянен канал за връзка между научната общност и гражданската защита, предава БТА. \"Независимо от местните вулканични явления, вулканът остава в състояние на потенциален дисбаланс\", предупреди гражданската защита. Етна, с височина 3300 метра, е най-големият активен вулкан в Европа, с чести изригвания от поне 2700 години. Последното му голямо изригване беше през зимата на 2008/2009 г.", "date": "2018.09.05", "title": "Силни експлозии на вулкана Етна, повишиха степента на тревога"}
{"url": "https://www.24chasa.bg/novini/article/7041269", "text": "Главният изпълнителен директор на Фейсбук Шерил Сандбърг призна, че социалната медия е реагирала твърде бавно на руската намеса в президентските избори в САЩ от 2016 г. и обеща повече усилия за спиране на дезинформационни кампании, предаде ДПА. \"Твърде бавно засякохме това и твърде бавно реагирахме. Вината си е наша. Тази намеса бе напълно недопустима. Тя бе посегателство над ценностите на нашата компания и страната, която обичаме\", каза Сандбърг на изслушване в комисията за разузнаването на Сената на САЩ. Тя определи ситуацията като \"надпревара във въоръжаването\". \"Заплахата, пред която сме изправени, не е нещо ново. САЩ винаги са се сблъсквали с атаки от противници, които искат да подкопаят демокрацията ни. Новото са използваните тактики\", добави Сандбърг, цитирана от БТА. Тя посочи, че \"сигурността никога не е нещо завършено\" и съобщи, че Фейсбук е удвоил броя на служителите си в отделите по сигурността. Фейсбук \"е премахнал стотици акаунти и страници, замесени в координирано лъжливо поведение, т.е. те са заблуждавали хората за това кои са и с какво се занимават\", каза Сандбърг, цитирана от Ройтерс. На същото изслушване шефът на Туитър Джак Дорси заяви, че компанията му служи за дигитално публично пространство за обмен на идеи и макар че това в повечето случаи е нещо положително, някои злонамерени лица се възползват от платформата и оказват отрицателно влияние. \"Оказахме се неподготвени за огромните мащаби на проблемите, с които се сблъскваме. Поемаме пълната отговорност по отстраняването им\", заяви той. Дорси съобщи, че Туитър взема мерки срещу измамите и манипулациите и че \"всяка седмица се идентифицират от 8 до 10 милиона съмнителни акаунти\". Той увери, че Туитър не взема решенията си въз основа на политическа идеология, предаде Франс прес. Туитър, както и Фейсбук, са обвинявани в пристрастност в ущърб на консерваторите, отбелязва агенцията. \"Туитър не използва политическа идеология при вземането на решенията си за категоризирането на съдържанието или за прилагането на правилата ни\", заяви Дорси и призна, че Туитър не е бил подготвен за огромните кампании с манипулиране на общественото мнение в социалните мрежи през последните години. По време на предизборната кампания през 2016 г. хиляди фалшиви акаунти предизвикваха спорове сред избирателите с обсъждане на деликатни теми като расизма или имиграцията, отбелязва АФП.", "date": "2018.09.05", "title": "Шерил Сандбърг от Фейсбук: Реагирахме твърде бавно на руската намеса в изборите в САЩ от 2016 г."}
{"url": "https://www.24chasa.bg/novini/article/7041175", "text": "Иван е пенсионер от МВР и работел в градския транспорт в София. От 6 г. делял покрив с 33-годишната Венета Николова от ромската махала в Самоков. Приел и детето ѝ Иво и се грижел за него. Момчето на 12 г. е от друга връзка на Венета. Жената работела като готвачка в ресторант. Наскоро обаче се скарали и тя се прибрала в къщата на родителите си заедно с детето. По думите на хора от махалата Иван бил ревнив и сприхав човек. В сряда следобед той пристигнал с колата си от София, за да търси Венета. В това време тя, синът ѝ Иво и племенникът ѝ Методи били в къщата. Полицията изяснява какво точно се е случило на ул. “Люляк”, докато всички са още живи. Според първоначалните данни около 13,40 ч Иван и Венета са в дома ѝ и се карат. Той вади законния си пистолет “Макаров” и стреля в тялото на Венета. Тя умира на място. После насочва оръжието към малкия Иво и натиска спусъка. Вероятно за да няма очевидци, убива и 15-годишния Методи. След това се качва в колата си и потегля. Съседи и жители на 7-и квартал в Самоков чуват изстрелите и виждат мъжа, когото познават отдавна. Обаждат се в полицията. Криминалисти и лекари пристигат на местопрестъплението. Само 12-годишният Иво още е жив, но умира в болница. Издирването на ревнивеца започва веднага. В махалата не е открит. Час след убийството в полицията се получава втори сигнал за труп - мъж е открит с огнестрелна рана в главата и пистолет в ръка в местността Щъркелово гнездо. Криминалистите пристигат и става ясно, че това е издирваният бивш техен колега Иван Льомов. Венета не е подавала сигнали в полицията, че е тормозена от Иван. ", "date": "2018.09.05", "title": "Бивш пожарникар застреля 2 деца и любимата си и се гръмна (Обзор)"}
{"url": "https://www.24chasa.bg/novini/article/7041163", "text": "\"Кризисни болници трябва да има и то в цялата страна. Необходими са при бедствия и за тях трябва да има целева субсидия от държавата в лицето на здравното министерство или МВР”. Това коментира шефът на БЛС д-р Иван Маджаров по повод  Според него и сега има организация на тази помощ, но тя е формална, защото не е осигурена кадрово и финансово. Според Закона за защита при бедствия, наред с всички звена на МВР и Спешна помощ, болниците също са част от единната спасителна система. Първите две се осигуряват финансово и материално от съответното ведомство - МВР финансира своите звена, а МЗ - ЦСМП. Така за болниците остава личното им финансиране, както и това от здравната каса, но приходите от НЗОК са всъщност средства на здравноосигурените български граждани и те според ЗЗО могат да бъдат използвани само за лечение на здравноосигурени лица. „Центровете за спешна медицина не могат да осигурят адекватна помощ без логистичната подкрепа на болничната система, където след това протича интензивното лечение“, коментира д-р Маджаров. \"Медицинската помощ, като част от единната спасителна система и от националната сигурност на държавата, не трябва да се финансира от здравните вноски на гражданите. Освен това, когато има бедствие, няма значение кой е осигурен и кой не. Държавата трябва да обезпечи необходимостта от медицинска помощ за всички”, обясни д-р Маджаров.", "date": "2018.09.05", "title": "Лекари: Държавата да финансира кризисните болници"}
{"url": "https://www.24chasa.bg/novini/article/7041271", "text": "Жертвите на тайфуна \"Джеби\" в Япония достигнаха 11, а ранените са над 470, съобщиха местните властите. Около 530 000 домакинства все още са без ток, предава  .  Най-мощният тайфун от 25 години насам отнесе покриви на къщи и сгради, събори електрически стълбове и нанесе сериозни поражения в страната. От наводненото международно летище край Осака са евакуирани над 3000 туристи, които прекараха там цялата нощ. Според японски метеоролози, тайфунът в момента се движи към руския остров Сахалин, където 4500 души са останали без ток.", "date": "2018.09.05", "title": "Тайфунът Джеби в Япония взе 11 жертви, ранените са над 470 (Снимки)"}
{"url": "https://www.24chasa.bg/novini/article/7041151", "text": "През 2019 г. трябва да стартира възлагането на тунела под връх Шипка с дължина 3220 метра”, каза регионалният министър в оставка Николай Нанков по време на парламентарния контрол. Той посочи, че до края на годината трябва да приключи обходът на трасето. Регионалният министър уточни, че финансирането на проекта ще бъде със средства от държавния бюджет или чрез публично-частно партньорство. Нанков акцентира, че има интерес към проекта, и то не само от китайски компании, а и от други. Министърът посочи, че предстои да се обнародва нова наредба за проектиране на пътищата. С новия документ зоната за безопасност на всеки конкретен път ще зависи от класа на пътя, като при автомагистралите тя ще е 16 метра, а при първокласните пътища - 12 метра. В тази широчина от пътя всички елементи като билбордове, стълбове, дървета ще бъдат допълнително обезопасявани. Сред мерките, предвидени в новата наредба, са също не само удължаване на гаранционните срокове, но и по-големи правомощия за възложителя. ", "date": "2018.09.05", "title": "Нанков: Догодина започва строеж на тунел под Шипка (Обзор)"}
{"url": "https://www.24chasa.bg/novini/article/7041244", "text": "Холандският външен министър Стеф Блок оцеля след вот на недоверие в парламента и се извини за изказването си, че мултикултурните общества никога не биха могли да са мирни и че бившата холандска колония Суринам е \"провалена държава\", предаде Ройтерс. \"Не трябваше да изричам тези думи и си ги вземам назад\", каза Блок за изказването си, което е направил през юли на среща на закрити врата с холандски служители в международни организации. \"Дайте ми пример за мултиетническо, мултикултурно общество, където туземното население все още съществува, където хората живеят в мирен обществен съюз. Аз не знам да има такова\", беше заявил Блок, припомня БТА. След това министърът каза, че хората вероятно са генетично неподготвени за общуване с различни от тях хора и свърза политическите проблеми в Суринам с етническия състав на населението му. Суринам е населен главно с потомци на азиатски работници и африкански роби, както и с туземци. Той бе споменат от един от присъстващите на срещата с Блок като пример за мирно мултикултурно общество. Министърът обаче отхвърли този пример и заяви, че Суринам е провалена държава. Днес Блок заяви, че искал само да предизвика дебати на срещата и не мислел наистина това, което е казал. \"Не знам какво има в гените ни, но знам, че въпреки трудностите хората са напълно способни да съжителстват\", каза днес Блок в парламента.", "date": "2018.09.05", "title": "Холандският външен министър Стеф Блок оцеля след вот на недоверие в парламента"}
{"url": "https://www.24chasa.bg/novini/article/7041147", "text": "В сряда депутатите ще гласуват всички автобуси, които се движат по маршрути над 30 км, да имат колани и видеорегистратори. Промените в закона за автомобилните превози бяха включени в дневния ред на парламента за тази седмица, но гласуването беше отложено заради липса на доклад от регионалната комисия, която е водеща по законопроекта. “Докладът не е завършен, тъй като заседавахме до 17 часа във вторник. Има правно-технически неща, които трябва да се оправят. Експертите работиха до 19 часа.” Това заяви председателят на регионалната комисия Искрен Веселинов за “24 часа”. Той посочи, че е имало много технически предложения, които трябва да бъдат отбелязани. “Можех да го внеса в пленарна зала, но щеше да е някакъв сурогат - нещо, което не е добро за гласуване”, допълни Веселенов. Според него процедурата е по-бавна, но важното е да е качествена. Депутатът уточни, че до петък експертите ще бъдат готови, като в понеделник предстои и той да разгледа доклада. Веселинов посочи, че ще го изпрати и до регионалното министерство, за да няма пропуски от невнимание. Той коментира, че приемането на промените е било предвидено в дневния ред, защото предварително председателят на парламента Цвета Караянчева е знаела за сутрешното заседание на комисията във вторник. То обаче продължило и следобед, за да се довърши гласуването. “Трябва да се изчисти докладът, защото, ако бяхме тръгнали да го гледаме в зала, щяха да се открият проблеми”, коментира и вносителят на законопроекта Александър Ненков. Той посочи, че другата седмица трябва текстовете да се гласуват в пленарната зала. Освен за коланите новите текстове предвиждат и въвеждане на електронна винетка от 1 януари 2019 г. и толсистема за камионите от средата на следващата година. Ще има и уикенд винетка, която може да се ползва през почивните дни.", "date": "2018.09.05", "title": "В сряда гласуват за колани в автобусите"}
{"url": "https://www.24chasa.bg/novini/article/7041266", "text": "Израелският премиер Бенямин Нетаняху, който е също външен министър, нареди да се закрие посолството на Израел в Парагвай днес, часове след като латиноамериканската държава обяви, че е решила да върне посолството си в Израел от Йерусалим в Тел Авив, съобщи Ройтерс. \"Израел гледа с голяма строгост на необичайното решение на Парагвай, което ще обтегне отношенията между двете страни\", се посочва в кратко изявление на кабинета на Нетаняху, предаде БТА. Бившият парагвайски президент Орасио Картес посети Израел през май, за да открие новото посолство. Картес бе сменен на поста от Марио Абдо, също от консервативната партия Колорадо, миналия месец. САЩ и Гватемала също преместиха посолствата си в Йерусалим през май, а Нетаняху се опитва да убеди и други държави да последват примера им, отбелязва агенцията.", "date": "2018.09.05", "title": "Израел закрива посолството си в Парагвай"}
{"url": "https://www.24chasa.bg/novini/article/7041150", "text": "Френските власти евакуираха днес 141 пътници и екипаж от самолет, пристигнал във френския град Перпинян от Алжир, след като се появи подозрение, че дете на борда е болно от холера, съобщиха от пожарната служба, цитирана от Ройтерс. Осемгодишното дете беше прието в болница за изследвания, след като получило пристъпи на повръщане и диария по време на полета, каза представител на пожарната служба, предава БТА. Полицейски източник заяви, че майката на детето и няколко от пътниците седящи до тях също са били хоспитализирани. Останалите пътници и екипажът са били задържани на пистата за кацане, преди да бъдат изпратени в дезинфекционен пункт за преглед, съобщиха властите. Миналия месец в Алжир бяха регистрирани първите случаи на холера от 22 години насам. Двама души са починали.", "date": "2018.09.05", "title": "Евакуираха 141 пътници и екипаж на самолет от Алжир заради съмнения за болно от холера дете"}
{"url": "https://www.24chasa.bg/novini/article/7041172", "text": "Министърът на вътрешните работи на Кипър заяви, че средиземноморската островна държава ще поиска помощ от ЕС, тъй като е подложена на нарастващ натиск от големия брой молби за убежище, съобщи АП. Министър Константинос Петридис заяви днес, че малкият Кипър е на първо място сред страните членки на ЕС по брой молби за убежище на глава от населението, предаде БТА. През първите осем месеца на 2018 г. в Кипър са били внесени над 4 хиляди молби за убежище сравнено с 2600 през същия период на миналата година. Петридис заяви, че Кипър ще поиска от ЕС мерки за облекчаване на диспропорционалното бреме, което той носи сега, включително система, която правилно да разпределя хората, на които се дава убежище, сред всички членки на блока.", "date": "2018.09.05", "title": "Кипър ще иска помощ от Европейския съюз заради големия брой молби за убежище"}
{"url": "https://www.24chasa.bg/novini/article/7041140", "text": "Да не се приемат оставките на тримата министри - Николай Нанков, Валентин Радев и Ивайло Московски, ако се окаже, че шофьорът на автобуса е виновен за катастрофата в Своге, погубила 17 души. Това предложение лансира вицепремиерът и министър на отбраната Красимир Каракачанов пред журналисти. “Преди да излезе разследването и да се види каква е истинската причина, не трябва да се приемат оставките. Ами ако излезе, че грешката е изцяло на шофьора?”, заяви Каракачанов. Според него става дума за министри, които могат да бъдат защитени само с оглед на тяхната работа. “Трябва да има диалог не само в малката, но и в голямата коалиция. Редно беше да бъдем информирани за оставките, а не да научаваме от тях през медиите”, категоричен бе вицепремиерът. “Това, което направихме, никой досега не го е правил. Има кой да решава, има си капитан на отбора, има си Народно събрание - те да преценят”, коментира пък вътрешният министър в оставка Валентин Радев. Той припомни и инцидента от 2006 г., когато автобус падна от мост в Бяла и загинаха 19 души. И допълни, че тогавашният министър на вътрешните работи Румен Петков не е подал оставка. Но в ГЕРБ се правело така. “Няма да оттегля оставката си. Това беше най-правилната постъпка”, категоричен бе и регионалният министър Николай Нанков. Подчерта обаче, че понятията вина и политическа отговорност са две различни неща.", "date": "2018.09.05", "title": "Ново искане от патриотите: Без оставки, ако виновен се окаже изцяло шофьорът (Обзор)"}
{"url": "https://www.24chasa.bg/novini/article/7041215", "text": "Едрият български бизнес се сниши след настъпилата невиждана досега прокурорска жега. Има ли VIP списък за задържане? И кой е в него? Собственици на големи компании търсят информация от медии, служби и политици настойчиво. Част от тях вече не бързат да се прибират от летните дестинации. Заради напрежението партньори на един от големите в алкохолния бранш - Миню Стайков, се усъмниха, че е арестуван. От прокуратурата потвърдиха, но уточниха, че акцията не е свързана с бившия му вече сват Ветко Арабаджиев, нито с алкохола, а с нелегално производство на цигари.", "date": "2018.09.05", "title": "Едрият бизнес се сниши след невижданата\nпрокурорска жега"}
{"url": "https://www.24chasa.bg/novini/article/7041225", "text": "Френският \"Орсе\" оглави класацията на най-добрите музеи в света, съставена от изданието \"Трип адвайзър\", съобщава в. \"Дейли мейл\". Победителят се определя въз основа на анализа на милиони отзиви и мнения на пътешественици от цял свят, предава БТА. На второ и трето място са поставени нюйоркските Национален мемориал и музей 11 септември и \"Метрополитън\". След тях следват Британският музей в Лондон и Националният музей \"Прадо\" в Мадрид. В класацията намериха място също Новият музей на Акропола в Атина, парижкият Лувър и музеят \"Васа\" в Стокхолм. ", "date": "2018.09.05", "title": "Френският \"Орсе\" оглави класация за най-добрите музеи в света"}
{"url": "https://www.24chasa.bg/novini/article/7041090", "text": "Окръг в управляваната по законите на шериата автономна индонезийска провинция Ачех беше критикуван днес заради разпореждане ресторантите да не обслужват непридружени жени след 21 ч. и да забраняват на хора от различен пол, които не са роднини, да седят на една маса, предаде ДПА. Циркулярното писмо, изпратено от ръководителя на окръга Бирен на 30 август, забранява също собствениците на ресторанти да наемат лесбийки, гейове, бисексуални и транссексуални, предава БТА. Разпореждането веднага беше осъдено от много индонезийци, включително и от местни жители в Ачех, след като във вторник се появи в социалните медии. \"Наредбата ограничава движението на жени на публични места\", каза Кауцар Юс, член на законодателния съвет в Ачех, избран от Бирен. \"Като представител на Бирен, се срамувам, че Бирен, който винаги е бил космополитен, става консервативен и губи блясъка си заради тези нелепи наредби\", каза той. Ръководителят на управлението на шериата в Бирен, Джуфливан, защити разпореждането и каза, че присъствието на непридружени жени в кафене може да създаде негативни усещания. \"Правителството на Бирен няма да е безразсъдно и да въведе изцяло разпореждането\", каза Джуфливан за местния всекидневник \"Серамби\". \"Продължаваме да наблюдаваме и да приемаме информация от всички страни, така че собствениците на заведения да може постепенно да се приспособят\", добави той. Ачех е единствената индонезийска провинция, в която е позволен шериатът като част от усилията на централното правителство да успокои стремежа й към независимост, отбелязва агенцията. Хазартът, продажбата и консумацията на алкохол, както и извънбрачният секс се наказват с бой с пръчки.", "date": "2018.09.05", "title": "Окръг в Индонезия: Да не се обслужват сами жени по ресторантите"}
{"url": "https://www.24chasa.bg/novini/article/7041089", "text": "Бивш офицер от естонската армия и неговият баща са арестувани по подозрение в държавна измяна и шпионаж за Русия, обявиха днес естонските власти, предаде АП. В съвместно съобщение на Главната прокуратура и Службата за вътрешна сигурност се казва, че Денис Метсавас, роден през 1980 г., и Пьотър Волин, роден през 1953 г., са били арестувани на 3 септември. Те са заподозрени, че в продължение на повече от пет години са предавали държавни тайни и друга секретна информация на руското военно разузнаване (ГРУ), предава БТА. Метсавас е служил дълго във въоръжените сили на Естония на различни позиции, вкл. мисията на НАТО в Афганистан. През 2015 г. той е бил произведен в чин майор. След придобиването на независимост през 1991 г. балтийската държава е преминала през няколко шумни шпионски скандала, припомни АП. На пресконференция началникът на отбраната на Естония, цитиран от ТАСС, съобщи, че Метсавас постъпва в армията през 1998 г., като отначало служи в артилерийска част, а после в Генералния щаб.", "date": "2018.09.05", "title": "Арестуваха бивш естонски офицер и баща му заради шпионаж в Русия"}
{"url": "https://www.24chasa.bg/novini/article/7041015", "text": "Чакането за нов договор за името на Бившата югославска република Македония е много рискована идея, заяви посредникът от ООН в гръцко-македонския спор за името Матю Нимиц в интервю за Балканската мрежа за разследваща журналистика /БИРН/, цитирано от агенция МИА. На онези от вашата държава, които казват \"Хайде да почакаме още няколко години, ще имаме по-добро споразумение в бъдеще\", аз бих казал \"Не знаете къде ще бъде тогава ЕС, дали ще искат още една членка, дали ще искат това да бъде вашата държава, не знаете къде ще бъде НАТО, не знаете какво ще се случи в Гърция със смяната на властта, не знаете какво ще се случи в региона\", каза Нимиц, като подчерта, че идеята за дълготрайно чакане и отлагане на изпълнението на договора за името с Гърция е много рискована, предава БТА. Нимиц каза, че се надява на успешен изход от референдума за името в Република Македония и приемане на поправки в нейната конституция, а след това и на ратифициране на договора в гръцкия парламент. \"Надявам се, че договорът ще мине и в двете държави, защото е честно решение и за двете страни, но ако не мине, не виждам решение в близко време. Изминаха 25 години, може да минат още 25. И много хора ще изгубят интерес, ако това не мине сега във вашата държава\", предупреди Нимиц в интервюто за БИРН.", "date": "2018.09.05", "title": "Матю Нимиц: Чакането за нов договор за името на Македония е много рискована идея"}
{"url": "https://www.24chasa.bg/novini/article/7041021", "text": "Тя се прибрала при майка си, след като се скарала със своя приятел Иван, но той я проследил. Мъжът я застрелял, както и сина й Ивайло, на 12 г., и нейния племенник Методи, на 15 г. След това се самоубил в \"Щъркелово гнездо\" във вилата на най-добрия приятел на сина му, който също е пожарникар.", "date": "2018.09.05", "title": "Вижте убитата Венета Спасова"}
{"url": "https://www.24chasa.bg/novini/article/7041034", "text": "Самолет на авиокомпания \"Емирейтс, пристигнал от Дубай, бе задържан тази сутрин под карантина на нюйоркското летище \"Джон Ф. Кенеди\", след като пътници се разболели по време на полета. Това съобщиха от авиокомпанията и нюйоркски медии, цитирани от Ройтерс и АП. Двупалубният \"Еърбъс А388\" с около 500 пътници се е приземил малко след 9,00 ч. местно време, каза говорителка на \"Емирейтс\". По думите й броят на заболелите е десет, докато нюйоркски медии съобщиха преди това, че те са стотина, предаде БТА. Като предохранителна мярка на борда са се качили екипи на американските здравни органи, за да окажат необходимата медицинска помощ. Говорителката добави, че скоро на всички останали пътници ще бъде разрешено да напуснат самолета. Според тв канал WNBC експерти от федералната служба за контрол и превенция на заболяванията са на място, но от тях още няма изявление. Няма изявление от нюйоркското кметство, а от полицейското управление на мегаполиса написаха в \"Туитър\" само, че следят \"медицинската ситуация\". Видеокадри от хеликоптер показаха самолета на пистата, заобиколен от автомобили на службите за спешна помощ и наземния летищен персонал.", "date": "2018.09.05", "title": "Поставиха под карантина самолет на летището в Ню Йорк заради болни пътници (Видео)"}
{"url": "https://www.24chasa.bg/novini/article/7041037", "text": "Сътрудници на лидерите на Руската федерация, Германия, Франция и Турция планират да обсъдят в близките дни дневния ред на възможна четиристранна среща на върха за Сирия, която би могло да се състои в Истанбул, заяви пред журналисти помощникът на руския президент Юрий Ушаков, съобщи ТАСС. По думите на Ушаков въпросните страни са заинтересовани от провеждането на тази среща на високо равнище и въпросът е възложен да бъде разработен от помощниците на лидерите по външнополитическите въпроси, предаде БТА. Не изключвам, че в най-близко време, може би в следващите десет дни, ще се състои контакт с колегите, по време на който, може би, ние ще изработим дневния ред на възможна среща на високо равнище, ще докладваме на нашите ръководители и след това ще бъде съгласувана датата на срещата, каза Ушаков. Той отбеляза, че и четирите страни като възможно място за провеждане на такава среща са се ориентирали към турския град Истанбул.", "date": "2018.09.05", "title": "Кремъл: Среща на върха на Русия, Германия, Франция и Турция за Сирия може да има в Истанбул"}
{"url": "https://www.24chasa.bg/novini/article/7041054", "text": "С решение на гръцкия премиер Алексис Ципрас двама рибари от Египет и един от Албания, които живеят от повече от 20 години в Гърция, ще получат гръцко гражданство за това, че са спасили десетки хора от пожарите в Атика през юли тази година, предаде агенция МИА. На среща със Сдружението на рибарите от Неа Макри Ципрас благодари на всички за жертвоготовността и за спасените хора, предава БТА. \"Рибарите от Неа Макри, местното население и мигрантите влязоха в геройска битка по време на трагедията. Държавата признава тяхната жертвоготовност. Благодарим им\", написа Ципрас в Туитър и сподели видеозапис от срещата с рибарите. Предоставянето на гръцко гражданство на тримата рибари е по молба на техните събратя от Неа Макри. \"Те помогнаха по своя инициатива. Дойдоха с нас, рискуваха живота си, влязоха в морето и плувайки, извлякоха деца и възрастни хора и им спасиха живота, без да имат някакъв интерес или задължение да го направят. Те трябва да получат гръцко гражданство\", каза представител на рибарите от Неа Макри пред Ципрас, който отговори, че вече е наредил на министъра на вътрешните работи да започне процедурата за предоставяне на гражданство. В пожарите в Атика на 23 юли множество граждани потърсиха убежище от пламъците на плажовете и бяха спасени по море от местни рибари, от гръцката брегова охрана и от лодки на армията.", "date": "2018.09.05", "title": "Гръцко гражданство за трима от Египет и Албания, спасили десетки от пожарите в Атика"}
{"url": "https://www.24chasa.bg/novini/article/7041056", "text": "6 години съвместен живот са имали Иван и Венета преди той да я застреля в Самоков. Това съобщи шефът на МВР-София Николай Спасов. Той посочи, че сигналът е получен около 14:30 часа. Двамата не са имали предишни прояви. Засега се знае само, че двамата са се скарали преди убийството, но конкретният повод за него все още не е ясен. Убиецът е притежавал законно пистолет \"Макаров\". При стрелбата загинаха и племенникът на Венета Методи, на 15 г., и 12-годишният й син Ивайло. ", "date": "2018.09.05", "title": "Убиецът Иван и жертвата Венета живеели заедно от 6 години"}
{"url": "https://www.24chasa.bg/novini/article/7041079", "text": "Доналд Тръмп предложи да се променят законите за клеветата, като отново отправи нападки срещу известния разследващ журналист Боб Удуърд, чиято книга обрисува силно отрицателен портрет на американския президент, предаде Франс прес. \"Не е ли срамота някой да може да напише статия или книга с напълно измислени истории и да представи такъв портрет на един човек, който буквално е точната противоположност на действителността и да се отърве без никакво наказание? Не знам защо политиците във Вашингтон не променят законите за клеветата\", написа Тръмп в Туитър, предаде БТА. Повод за гнева му стана книгата на Боб Удуърд за работата му в Белия дом. Този разследващ журналист е известен с това, че заедно с колегата си Карл Бърнстийн разкри скандала с Уотъргейт, който принуди президента Ричард Никсън да подаде оставка. Книгата излиза в САЩ на 11 септември, а откъси от нея вече бяха публикувани във в. \"Вашингтон пост\". В нея Удуърд описва президента като невеж сприхав параноик, когото сътрудниците му се стараят да контролират, за да се избегнат сериозни гафове. Вчера Тръмп вече постна множество туитове за книгата, в които заявява, че тя \"вече е дискредитирана\" и е пълна с \"лъжи и несъществуващи източници\". \"Удуърд да не е агент на демократите? Обърнахте ли внимание кога излиза книгата?\", туитна Тръмп малко по-рано, имайки предвид наближаващите междинни избори за Конгрес на 6 ноември.", "date": "2018.09.05", "title": "Тръмп предложи да се променят законите за клеветата, пак нападна журналиста Удуърд"}
{"url": "https://www.24chasa.bg/novini/article/7041094", "text": "В Хърватия всяка година се изхвърлят около 380 хиляди тона годна храна, сочат данните на проучване, направено от Европейската комисия, съобщи Макфакс. Същото проучване показва, че на ниво Европейски съюз годишно се разхищават 88 милиона тона храна, заяви координаторката на проекта за Хърватия. Като част от проекта днес в Хърватия бе проведена дискусия, чиято цел е да се информират всички граждани, в това число и производителите на храни, как да допринесат за това да се хвърля по-малко храна, предава БТА. Често смятаме, че най-много храна хвърлят супермаркети и ресторанти, но се оказва, че 53 процента от изхвърлената храна идва от домакинствата. Статистиката показва, че повече храни хвърлят хората, които живеят сами, следват хората в градовете, които имат по-високи доходи и семействата с малки деца, заяви координаторката на проекта за Хърватия Татяна Попович-Филипович. Тя добави, че целта на Европейската комисия е до 2030 година изхвърлянето на храна да бъде намалено с 50 процента.", "date": "2018.09.05", "title": "В Хърватия всяка година изхвърлят около 380 000 тона храна"}
{"url": "https://www.24chasa.bg/novini/article/7041096", "text": "Не е важно България и Индия просто да търгуват заедно, по-важно е да работим заедно. Това заяви президентът Румен Радев, който заедно с президента на Индия Рам Натх Ковинд поздрави участниците в Българо-индийски бизнес форум, който се състоя в София, съобщиха от прессекретариата на президента. Днес е ден, в който България и Индия заговориха заедно, в един глас и на най-високо политическо равнище, и с гласа на бизнеса, заяви Румен Радев по време на форума, който събра в София представители на около 300 български и индийски компании от различни сектори на икономиката. В рамките на събитието се проведоха редица двустранни бизнес срещи. Румен Радев посочи, че същността на икономическата синергия се състои в съвместните дейности и призова България и Индия да работят заедно в сферата на образованието, при подготовката на свои кадри, с провеждането на научни изследвания, без които е невъзможна конкурентоспособността, съвместното развитие на производства. Българският държавен глава подчерта, че директна авиолиния между двете страни ще насърчи контактите между България и Индия. Двамата президенти откроиха редица сфери с огромен потенциал за сътрудничество между България и Индия, сред които информационните и комуникационните технологии, фармацията, отбранителната индустрия, изследването на космоса, научни изследвания, търговията, образованието, хранителната индустрия. Президентът Радев подчерта и предимствата на страната ни като туристическа дестинация, огромния потенциал в сферата на информационните технологии, благоприятните условия за филмовата индустрия. Геополитическото положение на България позиционира страната ни като транзитен център и незаобиколим елемент от комуникацията между Европа и Азия, каза още президентът Румен Радев. Българският държавен глава открои редица предимства на страната ни за инвестиции – най-ниските оперативни разходи и данъци в ЕС за развитие на бизнес, висококвалифицирана работна ръка. България се възползва от всички възможности, които предоставят регулациите на ЕС, за да облекчи издаването на визи за индийски граждани, посочи Румен Радев и добави, че това се доказва от увеличения брой на индийските студенти и на специалисти в областта на информационните технологии у нас. С президента Радев поехме ангажимент да отворим нова глава в нашите икономически отношения, заяви пред участниците във форума президентът на Индия Рам Натх Ковинд и призова за подкрепа от страна на бизнеса в тази насока. Индийският държавен глава заяви, че приятелството между България и Индия е доказано във времето, а политическите взаимоотношения винаги са били много задълбочени и силни. Българските компании могат да се възползват от бързия ръст на индийската икономика, а индийските компании могат да сформират партньорства в България както за целите на българския, така и на европейския пазар, посочи Рам Натх Ковинд.", "date": "2018.09.05", "title": "Румен Радев: Днес България и Индия заговориха в един глас (Снимки)"}
{"url": "https://www.24chasa.bg/novini/article/7041121", "text": "Министър-председателите на България и държавата Израел Бойко Борисов и Бенямин Нетаняху откриха паметник, посветен на спасяването на българските евреи от лагерите на смъртта през 1943 г., съобщиха от пресслужбата на кабинета. „Този паметник има своя брат-близнак в София. Днес беше възстановена една историческа справедливост. Това не е резултат на ексцентрична идея. В поставянето на два идентични паметника в столиците на България и Държавата Израел има дълбок смисъл. Той е в това, че двете ни страни, двата ни народа, заедно признават историческия факт на спасяването на всички 48 000 български евреи и почитат паметта на техните спасители“, каза българският министър-председател при откриването на монумента. Той посочи, че този акт е бил невъзможен във времената на най-ожесточените нацистки опити за унищожаване на еврейското население, но благодарение на Българската православна църква, съвестта и смелостта на видни български политици и общественици, и на българските граждани, които открито и категорично са се противопоставили на депортирането на 48 000 български евреи, спасението се е случило. „Днес второ и трето поколение български евреи, граждани на Израел, а и на България, са онзи мост на приятелство и подкрепа, които правят междудържавните ни отношения уникални и сърдечни“, каза министър-председателя Бойко Борисов и допълни, че днес в Държавата Израел живеят повече от 100 000 евреи, потомци на онези 48 000 български евреи. Бойко Борисов завърши своето изказване с убеденост, че трябва да се работи за добруването на двата народа и призова българските евреи, живеещи в Израел когато се скарат или спорят за нещо, защото имаме тази черта в българския характер - да идват на паметника, да се сдобрят. По-добри от нас за себе си, като братя няма, каза в заключение българският министър-председател. В своето изказване израелският министър-председател Бенямин Нетаняху изтъкна, че евреите никога не забравят истинските си приятели. Той посочи, че в онези мрачни времена единствено българският и датският народ са се застъпили за тях. Затова той бе категоричен, че евреите никога няма да забравят смелата постъпка на българите, които са лягали на релсите и по този начин са попречили на влаковете да потеглят към лагерите. Паметникът, посветен на спасяването на българските евреи през 1943 година, е дело на архитект Момчил Цветков. Той е идентичен с монумента, издигнат през 2016 г. до Народното събрание на Република България и символизира признанието на историческия факт на спасяването на всички 48 000 български евреи и отдава почит към паметта на техните спасители.", "date": "2018.09.05", "title": "Борисов и Нетаняху откриха в Израел паметник за спасяването на българските евреи (Видео, снимки)"}
{"url": "https://www.24chasa.bg/novini/article/7041135", "text": "На директора на службата на сръбското правителство за Косово Марко Джурич днес бе забранено да влезе в Косово, съобщи белградската агенция Бета. Джурич пристигнал на границата към 15 часа, но не му било позволено да влезе в Косово макар косовската страна да е била своевременно информирана за визитата, предаде БТА. Това е скандално решение на Прищина, което противоречи на всички споразумения и принципи за свобода на движение, заяви Джурич пред агенция Бета. Той каза, че при завръщането си в Белград и след консултации с президента Александър Вучич ще информира обществеността за причините за натиска, на който сръбската страна е била подложена днес.", "date": "2018.09.05", "title": "Не пуснаха в Косово сръбски политик"}
{"url": "https://www.24chasa.bg/novini/article/7041116", "text": "Най-малко 8 души загинаха и 22 бяха ранени днес при самоубийствен бомбен атентат в спортен клуб в шиитски квартал на Кабул, предаде Ройтерс, като се позова на местните власти. На същото място е последвала втора експлозия, вероятно насочена срещу спасителните екипи, полицаите и събралите се журналисти. Не се знае дали има пострадали хора от нея, предава БТА. Засега никой не е поел отговорност за нападението срещу спортния клуб за тренировки по борба. Но за предишни нападения срещу шиити отговорност е поемал афганистански клон на сунитската групировка \"Ислямска държава\". През април атентатор самоубиец се взриви край журналисти, отразяващи атака в Кабул, и уби деветима от тях.", "date": "2018.09.05", "title": "Най-малко 8 загинаха при самоубийствен атентат в спортен клуб в Кабул"}
{"url": "https://www.24chasa.bg/novini/article/7041013", "text": "Тежка катастрофа е станала във Врачанско тази вечер. Шестима души са пострадали при зверски сблъсък между две коли край Криводол. Инцидентът е станал при разклона за с. Уровене. „Фолксваген Пасат“ с търговишка регистрация идвал откъм Монтана. Врачански „Ситроен“, който искал да завие наляво, му отнел предимството. Последвал жесток удар, при който колите се завъртели на пътя. В търговишкото возило пътували четири момчета. Всички те са ранени при сблъсъка. Наложило се екип на гражданска защита да среже автомобила, за да ги измъкне изпод смазаните ламарини. След това те са откарани в болница, като все още няма подробности за състоянието им. По първоначална информация единият младеж е в тежко състояние.В „Ситроен“-а пътували възрастни мъж и жена. Шофьорът е пострадал сериозно и приет във врачанската болница.  ", "date": "2018.09.05", "title": "Шестима пострадаха при жестока катастрофа край Криводол"}
{"url": "https://www.24chasa.bg/novini/article/7040939", "text": "21 век е време на драматична технологична промяна, заяви президентът на Индия Рам Нат Ковинд в лекцията си \"Образованието като инструмент на промяна и общ просперитет\" днес в Аулата на СУ \"Св. Климент Охридски\", цитиран от БТА. Четвъртата индустриална революция, изкуственият интелект, развитието на роботиката и 3Д променят начина, по който живеем и работим, отбеляза държавният глава и посочи, че цифровите технологии ни позволяват да правим скокове, каквито досега са били невъзможни. Той каза, че между българската и индийската култури съществува силен взаимен интерес и припомни, че в СУ е основана катедра \"Индология\". Български студенти пътуват до Индия като стипендианти и са част от растящата международна студентска общност в Индия, отбеляза Рам Нат Ковинд и допълни, че му се ще да вярва, че младите българи, които са част от тази общност, ще се завърнат в България като приятели и посланици на Индия. И много индийски студенти учат в България, най-вече в медицинските университети в София, Варна, Плевен, посочи индийският президент и каза, че българо-индийската програма за сътрудничество в областта на науката, образованието и културата, стартирала през 1994 г., се е оказала изключително полезна. Той припомни, че сред споразуменията, подписани по време на посещението му, е и това за сътрудничество в областта на науката и технологиите. Уверен съм, че то ще даде тласък на партньорството на нашите академични и изследователски общности, коментира Рам Нат Ковинд. Той декларира, че Индия с радост ще сподели своя опит и ноу хау с България в съответствие с приоритетите на нашата с страна. Индия разполага с мрежа от 903 университета и 39 050 колежа, като близо 40 процента от университетите и 80 на сто от колежите са частни. Правителството насърчава учредяването на все повече учебни заведения, особено в областта на медицината, технологиите и фундаменталните и приложни науки, информира президентът на Индия. Той каза, че се очаква тази година инвестициите, които Индия прави в научно-изследователска и развойна дейност, да достигнат 83 милиарда долара. Това е една вълнуваща екосистема и приканваме нашите талантливи, млади приятели от България да станат част от нея, каза индийският президент. Той отбеляза, че 21 век ни засипва с много въпроси и образователната система и университетите ни ще трябва да намерят отговорите, които обществото очаква. В исторически план България и Индия винаги са били средища и на традициите, и на промяната, нашите общества имат здрави устои и дълга памет, коментира Рам Нат Ковинд.Нека този изследователски дух и тази жажда за знание да сплотява българските и индийските студенти и нека сплотява народите ни все по-крепко, пожела той. Президентът на Индия е на държавно посещение у нас от 4 до 6 септември по покана на българския държавен глава Румен Радев.", "date": "2018.09.05", "title": "Президентът на Индия: 21 век е време на драматична технологична промяна"}
{"url": "https://www.24chasa.bg/novini/article/7040926", "text": "Два изтребителя \"Су-34\" от Въздушнокосмическите сили на Русия са унищожили вчера в сирийската провинция Идлиб работилница на Фронта \"Ан Нусра\", в която са се сглобявали безпилотни летателни апарати и е имало склад с експлозиви за тях. В друга акция самолет \"Су-35С\" е унищожил склад за преносими зенитноракетни комплекси, съобщи днес пред журналисти в Москва говорителят на руското министерство на отбраната Игор Конашенков, цитиран от ТАСС. По думите му на 4 септември, през тъмната част на денонощието, зенитни оръдия край базата на ВВС \"Хмеймим\" са ликвидирали два нападателни дрона на \"терористите\". За последния месец в района на руското военно летище са били унищожени и обезвредени общо 47 безпилотни апарата на противника, предава БТА. Конашенков съобщи, че във вчерашната операция са участвали общо четири самолета от руската авиационна група в \"Хмеймим\". Те са нанасяли удари по \"дислоцирани извън населени места\" обекти на \"терористите\". ТАСС припомня, че северозападната провинция Идлиб е една от четирите зони на деескалация в Сирия. Тези зони бяха създадени в съответствие със споразуменията от преговорите в Астана през май 2017 г. между представители на Русия, Иран и Турция.", "date": "2018.09.05", "title": "Русия: Ударите в Идлиб вчера са били по извън населени места обекти на терористите"}
{"url": "https://www.24chasa.bg/novini/article/7040949", "text": "Германската канцлерка Ангела Меркел приветства решението на ръководителя на групата на Европейската народна партия (ЕНП) в Европарламента Манфред Вебер да издигне кандидатурата си от ЕНП за следващ председател на Европейската комисия на мястото на Жан-Клод Юнкер, предаде ТАСС, цитирана от БТА. \"Приветствам тази кандидатура,\" каза Меркел на съвместна пресконференция с чешкия премиер Андрей Бабиш. Тя обаче отбеляза, че е възможно и други политици от ЕНП да се кандидатират. По-рано Вебер потвърди намерението си да стане основният кандидат от ЕНП за поста. Меркел заяви, че е важно излизането на Великобритания от ЕС да се договори по начин, който да осигури продължаването на добри и тесни отношения, предаде Ройтерс. Тя съобщи, че с Бабиш са обсъдили решението на Великобритания да напусне ЕС при първото му посещение в Берлин като премиер. \"И двамата сме на мнение, че това е достойно за съжаление, но че трябва да се постараем да преговаряме така, че и след това да имаме добри и тесни отношения с Великобритания\", каза Меркел. Андрей Бабиш отново изтъкна възраженията на Чехия на разпределянето на мигранти из целия Европейски съюз и призова към по-тясно сътрудничество с Либия за борба с трафика на хора през Средиземно море. Бабиш призна, че е трудно да се работи с Либия заради сблъсъците между съперничещи си фракции там, но отбеляза, че либийската брегова охрана е много ефикасна при намаляването на броя мигранти. Чешкият премиер също призова за повече разисквания в ЕС по бъдещата му структура и по въпроси като бъдещото приемане на страни от Западните Балкани.", "date": "2018.09.05", "title": "Меркел приветства решението на Вебер да се кандидатира за шеф на Еврокомисията"}
{"url": "https://www.24chasa.bg/novini/article/7040571", "text": "Повече от 100 деца, съученици и приятели на 16г. Станислав, който бе прегазен от пияния надзирател Георги Доков, протестираха пред сградата на съда в Пазарджик срещу освобождаването под гаранция от 10 хиляди лв. на виновника за тежката катастрофа. Към протеста спонтанно се присъединиха и много майки с детски колички и малките си рожби, жители на града. Много от децата носеха снимка на убития си приятел.\" До живот\" и \" Убиецът в затвора\" скандираха непълнолетните протестиращи и надуваха свирки. Пред \"24часа\" участници в протеста споделиха, че настояват за доживотна присъда на надзирателя, прегазил приятеля им. \" Много е страшно, когато деца искат справедливост за убито дете\", промълви млада жена с детска количка и се разплака. Протестиращите ученици споделиха, че убития на пътя Станислав тази година е трябвало да бъде в 10клас в СОУ \" Г.Брегов \" в Пазарджик. Децата спонтанно започнаха и събирането на подписка срещу определението на пазарджишкия съд надзирателят Георги Доков да бъде освободен под гаранция от 10 хиляди лв., с мотив че няма опасност за се укрие и да извърши друго престъпление. Подписката ще бъде внесена в апелативния съд в Пловдив, който на 11 септември ще разгледа протеста на прокуратурата срещу освобождаването под гаранция на Георги Доков. Вечерта на 30 август след употреба на голямо количество алкохол Доков сяда зад волана на опела си и блъсна и уби на пътя между селата Сарая и Ивайло 16г. Станислав, който заедно с още четирима свои приятели се прибират към домовете си с велосипеди.", "date": "2018.09.05", "title": "Деца искат доживотен затвор за надзирателя, прегазил пиян 16г. Станислав край Пазарджик"}
{"url": "https://www.24chasa.bg/novini/article/7040591", "text": "Хиляди сирийци, отпътували от Турция за почивните дни по случай мюсюлманския празник Курбан байрам, не са се завърнали от родината си, предаде Анадолската агенция, като цитира заместник-генералния директор на Агенцията по миграцията. Абдуллах Аяз съобщи за агенцията, че 50 000 сирийци не са се завърнали в Турция по своя собствена воля. Той уточни, че и след дните на ваканцията ще има сирийци, които ще се върнат, но по думите му голяма част все пак ще останат в родината си, предава БТА. За тазгодишните празници в Сирия си отидоха 153 258 сирийци, живеещи в Турция. През 2017 г. броят на сирийците, които са си заминали за почивката и не са се върнали в Турция, е бил 40 000, каза още той.", "date": "2018.09.05", "title": "Хиляди сирийци, отпътували от Турция \nза Курбан Байрама, са останали в родината си"}
{"url": "https://www.24chasa.bg/novini/article/7040606", "text": "Вероятно към 80% от цигарите, произвеждани в нелегалните фабрики в Карнобат, са били предназначени за чужди пазари, основно гръцки и румънски, и за Западните Балкани, показват анализите на цигарените консумативи и марките. Това каза пред   анализаторът от Центъра за изследване на демокрацията Тихомир Безлов. „Една от стратегиите, които са следвали тези незаконни фабрики, е било да не продават на българския пазар, за да не рискуват“, добави той. Според анализатора прокуратурата се опитва да докаже неплащане на ДДС. Безлов припомни, че и фамилията на Ветко Арабаджиев, и тази на Миню Стайков са с дълги истории, свързани с разследвания и повдигнати обвинения: „Ако говорим за Стайков, най-ранните случаи са началото на века – 2001 г. Още по време на правителството на Иван Костов имаше две-три операции за нелегален алкохол. Точно изборната година – 2005-а, когато сегашният премиер беше главен секретар, имаше задържане на нелегален алкохол и обиски на офисите на „Сис Индустрийс“.", "date": "2018.09.05", "title": "80% от цигарите в нелегалните фабрики в Карнобат отивали в чужбина"}
{"url": "https://www.24chasa.bg/novini/article/7040600", "text": "Криминалисти издирват близък на 33-годишната жена, която беше застреляна в Самоков. Убити са и двете й деца - на 15 г. и на 12 г.  Кървавата драма се разиграла в ромската махала в града. Жената и по-малкото й дете са простреляни пред къща в гетото. Огледът вътре показал, че има и трета жертва - по-големият й син.  Полицията е блокирала ромската махала и издирва убиеца в околностите на града.  Очаквайте подробности. ", "date": "2018.09.05", "title": "Убитите майка и две деца са от ромската махала, издирват близък на жертвите"}
{"url": "https://www.24chasa.bg/novini/article/7040635", "text": "Турските сили за сигурност са конфискували над двеста хиляди стръка канабис и близо 700 кг хашиш при операция в Югоизточна Турция, предаде Анадолската агенция, позовавайки се на местното валийство. Според изявлението на окръжната управа турската армия е извършила антитерористична операция срещу Кюрдската работническа партия (ПКК) в района на градовете Лидже и Хани на окръг Диарбекир между 2 и 5 септември, предаде БТА. Общо 218 500 стръка канабис и над 675 кг хашиш са били иззети при операцията, в която са участвали и специални части на полицията. Акцията е приключила в 3 ч. тази сутрин. В рамките на действията на властите е било иззето също самоделно взривно устройство.", "date": "2018.09.05", "title": "Заловиха над 200 000 стръка канабис и близо 700 кг хашиш в Югоизточна Турция"}
{"url": "https://www.24chasa.bg/novini/article/7040634", "text": "Британската полиция предполага, че нервнопаралитичното вещество за отравянето на бившия руски шпионин Сергей Скрипал и неговата дъщеря е вкарано в Обединеното кралство във флакон от парфюм \"Нина Ричи\" и приложено на входната врата на дома им в Солсбъри, предаде Асошиейтед прес. Преди три месеца флаконът е бил намерен от местния жител Чарли Роули. Впоследствие той е хоспитализиран, а приятелката му Доун Сърджис умира след употреба на съдържанието, предава БТА. Помощник-комисар Нийл Басу, шеф на контратерористичния отдел на лондонската полиция, не можа да каже дали двамата заподозрени в атаката срещу Скрипал са работели за руските тайни служби, отбелязва АП. Организацията на ООН за забрана на химическите оръжия потвърди днес, че Роули и Стърджис също са отровени с Новичок, посочва АП. Британските разследващи все още не могат да установят къде се е намирал флаконът в периода от покушението срещу Скрипал през март т.г. до 27 юни, когато Роули го намира. Така че засега полицията не е в състояние да предяви обвинения за второто отравяне.", "date": "2018.09.05", "title": "Британската полиция: Отровното вещество за Скрипал е внесено като парфюм (Снимки)"}
{"url": "https://www.24chasa.bg/novini/article/7040665", "text": "Названието \"Новичок\" не фигурира в новия доклад на Организацията за забрана на химическите оръжия (ОЗХО) за инцидента в британския град Еймсбъри, заяви постоянното представителство на Русия в международната организация, цитирано от ТАСС. По-рано днес ОЗХО потвърди заключенията на британските власти, че двамата британци, отровени в края на юни в Еймсбъри, са били изложени на нервнопаралитичен агент от типа \"Новичок\", предадоха Ройтерс и Асошиейтед прес. Информационните агенции цитираха съобщение на ОЗХО, в което се казва, че извършен от реномирани лаборатории анализ на проби, събрани от екипа на организацията, \"е потвърдил изводите на Обединеното кралство във връзка с идентичността на токсичния химикал\", предава БТА. Според руската мисия в Хага обаче в документа не се споменава за произхода на нервнопаралитичното вещество, а експертите от ОЗХО стигат до извода, че е невъзможно да се определи принадлежи ли този химикал към същата партида, но всичко това не е попречило на Великобритания да представи тази информация в необходимата за нея светлина. По-рано днес британският външен министър Джереми Хънт обяви, че ОЗХО е потвърдила извода на британското разследване, че в Еймсбъри е използван агент от групата \"Новичок\", припомня ТАСС. По този повод руската страна заяви, че \"за официален Лондон е съвършено безразлично дали в доклада се говори за \"Новичок\", или не\" и изказа съжаление, че техническият секретариат на международната организация \"волно или неволно се е оказал въвлечен в нечистоплътните политически игри на Великобритания\".", "date": "2018.09.05", "title": "Русия: В доклада на ОЗХО за инцидента в Еймсбъри не се споменава за \"Новичок\""}
{"url": "https://www.24chasa.bg/novini/article/7040673", "text": "Ако референдумът беше днес, 59 процента от британците щяха да гласуват за оставане в ЕС, срещу 41 процента за Брекзит, показа ново проучване - най-високата подкрепа за членството в ЕС, регистрирана в подобна анкета след допитването през 2016 г., предаде Ройтерс. Проучването беше публикувано днес от изследователските организации \"НатСен\" (NatCen) и \"Обединеното кралство в променяща се Европа\" (\"The UK in a Changing Europe\"), предава БТА. То показа най-високата подкрепа за оставането в ЕС, регистрирана в серия от пет подобни проучвания след референдума и най-големият досега спад на дела на гласуващите за напускане - 41 процента вместо 48 процента през 2016 г.", "date": "2018.09.05", "title": "Проучване: Ако референдумът беше сега, 59% от британците щяха да са \"за\" оставане в ЕС"}
{"url": "https://www.24chasa.bg/novini/article/7040667", "text": "Държавният секретар на САЩ Майк Помпейо пристигна днес на официално посещение в Пакистан, където ще се срещне с новия премиер Имран Хан, предаде Франс прес. Помпейо бе посрещнат от началника на генералния щаб на американската армия Джоузеф Дънфорд и от представители на външното министерство на Пакистан. Освен с премиера Имран Хан, Помпейо ще се срещне още с началника на генералния щаб на пакистанската армия генерал Камар Джавед Баджва и с пакистанския външен министър Шах Махмуд Куреши, преди да отпътува днес за Индия. Това е първата визита на Помпейо в Пакистан в качеството му на външен министър, отбелязва БТА. \"Там има нов управляващ. Искам да отида там в началото на този нов период, за да бъде поставено ново начало на отношенията между двете страни\", заяви Помпейо пред журналисти в самолета преди да потегли към Азия. \"Надявам се да обърнем нова страница и да започнем да бележим напредък\", каза още американският държавен секретар. Напрежението между САЩ и Пакистан не е необичайно, но отношенията се влошиха през последните месеци. САЩ и Афганистан обвиняват Пакистан, че посредством службите си за сигурност оказва подкрепа на въоръжени екстремистки групировки като талибаните и свързаната с тях мрежа Хакани. Вашингтон настоява тази подкрепа да бъде преустановена, а Исламабад отрича да е замесен и твърди, че е дал огромни човешки и финансови жертви в борбата срещу тероризма, посочва Франс прес.", "date": "2018.09.05", "title": "Майк Помпейо пристигна в Пакистан, за да се срещне с новия премиер Имран Хан"}
{"url": "https://www.24chasa.bg/novini/article/7040684", "text": "\"Щетата, която фабриката за цигари в Карнобат е нанесла на държавния бюджет за последните две години, за които предполагаме и документираме дейността й за този период, е над 70 млн. лв. и може би повече\", заяви зам. главният прокурор Борислав Сарафов във \"Винпром Карнобат\" в с. Венец. Сред задържаните за 24 часа е й собственикът на дружеството Миньо Стайков, потвърди той.  \"Досъдебното производство е образувано за пране на пари, данъчни престъпления и незаконно държане на акцизни стоки без бандерол. Основният предмет на дейност е свързан с разкритата нелегалата фабрика за производство на цигари\", заяви Сарафов. И уточни, че акцията не е била проведена след разкриването й преди два месеца, за да се стигне до едрите риби. \"Нуждите на разследването изискваха да не бъдат повдигани обвинения на ниските нива на тази организирана престъпна група - тези които са работници във фабриката. А напротив - интересите на разследването, а всъщност и на държавата предполагат да бъдат хванати едрите риби - тези които са организатори, ръководители на това нелегално производство\", заяви Сарафов. Около 70 претърсвания на адреси се извършвали в София и в района на Карнобат. \"Нека да не казвам всичко, тъй като в момента тече разследване\" отговори зам.главният прокурор на въпрос за какъв период назад се проверяват фирмите. По повод \"Винпром Карнобат\" Сарафов заяви, че се проверява цялостната дейност на дружеството и свързаният с него легален и нелегален бизнес. Защото много често прането на парите от нелегалната дейност се извършва чрез легалните фирми на едно дружество. Така че един човек, едно дружество, да го кажа образно, едни пари може да превърти от задния в предния джоб, използвайки легалната дейност за легализиране на незаконно придобитите доходи от нелегалната дейност\", обясни Сарафов. Но не съобщи дали е открит алкохол без бандерол при обиските във винпрома. \"За това можем да говорим едва когато приключат процесуално-следствените действия, които са в ход\", каза Сарафов. И отрече акцията в Карнобат да е свързана с разследването на сем. Арабаджиеви. \"Това са два отделни досъдебни производства и касаят два съвсем отделни предмета на разследване и доказване. Дали някой има роднинска връзка с някого е без значение за хода на разследването и за доказателствата по делото. Ние разследваме не по роднинска линия, а разследваме съобразно доказателствата, такива каквито са установени в рамките на кориците на едно досъдебно производство\", заяви Сарафов.     ", "date": "2018.09.05", "title": "Сарафов: Държавата ощетена с над 70 млн. лв. от фабриката за цигари в Карнобат"}
{"url": "https://www.24chasa.bg/novini/article/7040692", "text": "Мъжът, който уби жена си и децата й, е открит мъртъв в местност до Самоков по посока София.  В сряда следобяд той и жертвата се скарали за пореден път. Скандалът завършил с убийството на жената и двете й  деца в общия им дом в ромската махала в Самоков. След престъплението той избягал и се скрил в местността \"Щъркелово гнездо\". Там пуснал куршум в главата си.  Убиецът не е баща на децата, но е живеел с майка им на семейни начала.", "date": "2018.09.05", "title": "Откриха трупа на убиеца от Самоков"}
{"url": "https://www.24chasa.bg/novini/article/7040698", "text": "Няма никакви разузнавателни данни, които да сочат, че противниците на режима на сирийския президент Башар ал Асад в провинция Идлиб разполагат с химически оръжия. Това заяви днес пред репортери министърът на отбраната на САЩ Джеймс Матис по време на посещение в Делхи, предаде Ройтерс. Сирийската правителствена армия е планирала поетапна офанзива с помощта на Русия и Иран срещу последните бастиони на бунтовниците в Идлиб и съседните провинции. Вчера руски и сирийски самолети нанесоха десетки въздушни удари по противниците на режима там.  предаде БТА. \"Имаме нулева разузнавателна информация, че опозицията разполага с някакъв химически потенциал\", каза Матис. \"Заявили сме много ясно, че разпространяването на инсинуации, че предстои някаква употреба на химически оръжия, която може да бъде приписана на опозицията. Добре, искаме да видим данните\", добави той. По думите му САЩ не виждат \"нещо, което да показва, че опозицията има този потенциал\". Шефът на Пентагона напомни, че режимът на Асад има богата история в използването на химическо оръжие срещу враговете си.", "date": "2018.09.05", "title": "САЩ опроверга Русия: Нямаме данни, че бунтовниците в Идлиб имат химическо оръжие"}
{"url": "https://www.24chasa.bg/novini/article/7040764", "text": "Мъж е починал, след като е бил намушкан с нож в Дупница, съобщиха от полицията в Кюстендил. Инцидентът е станал днес следобед в ромската \"Гиздова махала\", след конфликт, прераснал в сбиване. Намушкан с нож е бил мъж на 30 години, който е починал, каза за БТА говорителят на полицията Катя Табачка, предава БТА. При предприетите от полицията действия са задържани трима мъже, единият от които е извършителят на деянието, уточни Табачка. Работата по случая продължава, уведомен е и дежурен прокурор.", "date": "2018.09.05", "title": "Мъж наръга 30-годишен в Дупница и го уби, задържани са трима"}
{"url": "https://www.24chasa.bg/novini/article/7040727", "text": ", съучениците й от Х А клас на СУ „Вичо Грънчаров“. Снощи около 20.15 ч. момичето бе прегазено на пешеходна пътека на входа на Захарни заводи. След случилото се децата цяла нощ не спали, а трескаво се организирали във фейсбук за бдение.  Под засилена охрана на полицаи те запалиха свещи на мястото на трагедията и поднесоха съболезнования на майката на Ани, Ивелина Иванова. \"Деца, пазете се много ви моля. Няма кой друг да ви пази. Ако мислите, че като пресичате, който кара срещу вас ще ви опази, лъжете се! Не почерняйте майките си, защото лошото идва много бързо\", прегръщаще разплаканата жена момичетата и момчетата от 10 А. Майката на Ани помоли момче което е музикант, да напише песен за нея, за да я помнят усмихната и лъчезарна, каквато е била. Във вторник вечерта Анна-Мария бе блъсната смъртоносно от патрул на частна охранителна фирма на пешеходна пътека, докато се прибирала към дома си.Слязла от автобуса на спирката пред Захарни заводи и тръгнала да пресича, когато била връхлетяна с висока скорост от Опел Астра. \"Беше ходила на разходка с нейни приятелки. Чухме се в 19.15 ч. Казах й да се прибира. Тя отвърна, че в 20 ч. си хваща автобуса и в 21,45 ч. ще ме чака на портала на завода. Аз бях втора смяна, а тя винаги ме чакаше и ме посрещаше. Последните й думи бяха \"Пази се, мамо\". Повече не я чух\", ридае Ивелина Иванова. Ани учела в паралелка Предприемачество и бизнес. Много обичала животните и мечтаела да стане ветеринарен лекар. \"Искаше да се грижи за тях. Обичаше дори и уличните кучета. Те не я закачаха като минеха покрай нея. Такава харизма имаше дъщеря ми\", реди почернената майка. Тя работи в бонбонената фабрика и живее във ведомствените жилища на завода. Сама се грижела за дъщеря си. Близки на семейството и учители в училището на Ани са започнали кампания за набиране на средства за погребението в четвъртък. Открита е и банкова сметка, в помощ на майката. \"Искам възмездие, шофьорът да си понесе последствията. Правосъдна система трябва да има в България. Никой няма право да отнема живота на едно 15-годишно дете, още неразбрало какво е живота\", допълва съсипаната от мъка Ивелина.", "date": "2018.09.05", "title": "Съученици на убитата на зебра в Горна Оряховица оставиха 15 червени карамфила на мястото"}
{"url": "https://www.24chasa.bg/novini/article/7040784", "text": "Британският премиер Тереза Мей заяви, че двамата мъже, обвинени в опита за убийство на бившия шпионин Сергей Скрипал и дъщеря му са офицери от руското военно разузнаване (ГРУ), които \"почти със сигурност\" са действали с одобрение на високо ниво в руската държава, предадоха световните агенции. \"На базата на събраната при разследването информация правителството стигна до заключението, че двамата мъже, посочени от полицията и прокуратурата - Александър Петров и Руслан Боширов - са офицери от руското военно разузнаване\", каза Мей пред британския парламент. \"Операцията почти със сигурност е била одобрена и извън ГРУ на високо равнище в руската държава\", предаде БТА. Русия трябва да обуздае дейността на офицерите от военното си разузнаване и да поеме отговорност за извършеното от тях, подчерта Тереза Мей. \"Искаме Русия да е отговорен член на международната общност. Това означава, че тя трябва да поеме отговорност за безразсъдните и възмутителни действия на ГРУ, което е част от руската държава\". Мей заяви също, че атаката срещу бившия руски шпионин Сергей Скрипал и дъщеря му Юлия през март в град Солсбъри вероятно е послание и към други руснаци, които живеят в чужбина. \"Подозирам, че те искаха да отправят послание към живеещите в чужбина руснаци, които са замесени в свързани с руската държава въпроси\", каза Мей пред парламента, отбелязва Ройтерс.", "date": "2018.09.05", "title": "Мей: Мъжете, обвинени в опита за отравяне на Скрипал, са от руското разузнаване"}
{"url": "https://www.24chasa.bg/novini/article/7040766", "text": "Над 50 камиона с грозде са блокирани пред и във винзавода на Миню Стайков в карнобатското село Венец, видя екип на \"24 часа\". Тези от колите, които са влезли на територията на завода, нямат право да напускат до приключване на проверката на спецпрокуратурата, но кога ще стане това никой не знае, оплакаха се шофьори, блокирани в завода. От сутринта сме тук, а някои колеги и от снощи. Чакаме вече цял ден, никой не ни казва кога ще можем да разтоварим. Губим много пари от този неочакван престой, коментира шофьор на камион, пожелал анонимност.  Преди минути в административната сграда на винзавода влязъл още един екип с прокурори, казаха хора от фабриката.  Междувременно репортерска проверка установи, че нелегалната цигарена фабрика в Карнобат, която спецпрокуратурата свърза с Миню Стайков, е заключен. В него няма хора, само кучета посрещат случайните минувачи. \"Знаехме, че там става нещо от години, говори се даже, че и синът на кмета е участвал.  Той припомни, че разследването за пране на пари и укриване на данъци срещу Миню Стайков е започнало след разкриването на нелегалната фабрика за цигари в Карнобат на 18 юли тази година.                  ", "date": "2018.09.05", "title": "Над 50 камиона с грозде блокирани пред завода на Миню Стайков, проверките продължават (Снимки)"}
{"url": "https://www.24chasa.bg/novini/article/7040291", "text": " \"излезе от нелегалност\", след като се срещна в Пхенян с южнокорейска делегация. Тя му връчи лично писмо от президента Мун Дже-ин, предаде Асошиейтед прес, цитирана от БТА. Канцеларията на Мун каза, че пратениците ще присъстват на прием, след което ще се върнат в Южна Корея по-късно днес. Делегацията, оглавявана от съветника по националната сигурност на южнокорейския президент, пристигна в Пхенян, за да уреди трета среща на върха между Мун и Ким по-късно този месец и да помогне за спасяване на несигурната дипломация между САЩ и Северна Корея.", "date": "2018.09.05", "title": "Ким Чен Ун излезе от нелегалност, срещна се с южнокорейски пратеници"}
{"url": "https://www.24chasa.bg/novini/article/7040319", "text": "Положението в сирийската провинция Идлиб предизвиква повишена загриженост, заяви днес пред журналисти прессекретарят на руският президент Дмитрий Песков, цитиран от ТАСС и Ройтерс. \"Както и преди, ситуацията в Идлиб е предмет на повишена загриженост и безпокойство и, разбира се, е в дневния ред на всички контакти, които руската страна осъществява на различни равнища със заинтересуваните колеги\", посочи Песков. Той не коментира хода на военната операция и оперативната обстановка в Идлиб, предава БТА. Същевременно, руският зам.-министър на външните работи Сергей Рябков каза пред журналисти, че западните партньори много добре знаят, че без ликвидирането на терористите в Идлиб положението в Сирия няма да се нормализира. Рябков посочи, че Западът много добре разбира, че без решаване на този проблем в Сирия няма да има нормализация, много добре си дават сметка, че запазването на този терористичен анклав винаги ще предизвиква нови заплахи, включително заплахи за използването на химическо оръжие, ако не бъде ликвидиран\". Зам.-министърът, цитиран от агенция РИА Новости, посочи, че Русия прецизно насочва военните си действия в Сирия, като се опитва да ограничи цивилните жертви. Руският зам.-външен министър съобщи, че първите дипломати на Русия и САЩ Сергей Лавров и Майк Помпейо ще се срещнат през септември в кулоарите на сесията на Общото събрание на ООН в Ню Йорк, за да продължат обсъждането на ситуацията в Сирия. Рябков каза още, че военната ситуация в Идлиб ще стане ясна след срещата на високо равнище на Русия, Иран и Турция на 7 септември в Техеран. /", "date": "2018.09.05", "title": "Москва: Западът знае, че без ликвидиране на терористите в Идлиб, нормализация в Сирия не е възможна"}
{"url": "https://www.24chasa.bg/novini/article/7040318", "text": "Румънската Главна прокуратура е започнала разследване във връзка с епидемията от африканска чума по свинете в страната, съобщава информационният сайт Зиаре. Прокуратурата разследва начина, по който румънските власти са се намесили и какви действия са предприели във връзка с разпространението на вируса, предаде БТА. Съдебни източници заявиха за сайта, че разследването е започнало преди дни, като прокурорите са се самосезирали, а след това към делото са били приложени и редица жалби. Президентът Клаус Йоханис призова в петък правителството да вземе мерки за спиране на разпространението на вируса на свинската чума и поиска населението и производителите, засегнати от разпространението на вируса, да бъдат обезщетени възможно най-бързо. Държавният глава също така призова компетентните институции да проверят до каква степен са спазени процедурите в тази ситуация, посочвайки примери, които според него показват безотговорност и некомпетентност на правителството и подчинените му институции. Стотици хиляди прасета бяха унищожени в Румъния след откриването на няколко огнища на африканска чума по свинете в различни райони на страната.", "date": "2018.09.05", "title": "Румънската прокуратура се самосезира заради африканската чума по свинете"}
{"url": "https://www.24chasa.bg/novini/article/7040326", "text": "Европейската комисия съобщи, че ще представи този месец законодателно предложение, с което доставчиците на услуги в интернет да бъдат задължени да премахват незаконно съдържание. Досега премахването на подобно съдържание е доброволно, но не може да се разчита само на добрата воля на доставчиците, коментира еврокомисарят по правосъдието Вера Йоурова. Тя отбеляза, че ЕК не цели въвеждането на каквато и да било цензура в ЕС, но и че опасното съдържание е заплаха за сигурността. Еврокомисарят поясни, че новото законодателство предвижда въвеждането на задължение за премахването на опасно съдържание, за което доставчиците са получили сигнал. По нейните думи целта е законите от реалния свят да важат и за виртуалния, включително по отношение на политическата реклама. През март ЕК предложи терористичното съдържание онлайн да се изтрива до час след постъпването на сигнал. Комисията настоя за въвеждането на средства за предотвратяване на повторната поява на вече отстранено съдържание. Еврокомисарят по цифровизацията Мария Габриел уточни по-рано, че засега 90 процента от незаконното съдържание, отстранено веднъж, се е появило повторно. ЕК разглежда като незаконно съдържание съобщения, свързани с тероризъм, подстрекателство към омраза и насилие, сексуална злоупотреба с деца, пиратски стоки и случаи на нарушения на авторското право.", "date": "2018.09.05", "title": "ЕК: Доставчиците на услуги в интернет ще бъдат задължени да премахват незаконно съдържание"}
{"url": "https://www.24chasa.bg/novini/article/7040347", "text": "Гръцката брегова охрана и европейската гранична агенция Фронтекс са спасили повече от сто мигранти от бедстващи плавателни съдове в Егейско море през последните два дни, съобщава агенция ДПА, като се позовава на гръцката брегова охрана. Бреговата охрана е спасила днес 35 души от потъващ съд край остров Кос. Ден по-рано 82 мигранти бяха спасени от друг кораб край Родос, предаде БТА.  Мигрантите се опитват да достигнат от Турция до гръцките острови или дори до Италия.", "date": "2018.09.05", "title": "Над сто мигранти са спасени в Егейско море през последните два дни"}
{"url": "https://www.24chasa.bg/novini/article/7040348", "text": "\"Гейминг индустрията е един от основните двигатели за развитие на новите технологии като изкуствен интелект, виртуална реалност и обогатена реалност. През 2017 г общата сума на инвестиции в тези области в европейски мащаб възлиза на 2 милиарда евро. Тази индустрия е и сред най-бързо растящите в Европа. Трябва да се преборим с предразсъдъците, че играенето на компютърни игри и игри за смартфон се приема често за разсейващо занимание. Имаме редица примери как игрите всъщност помагат в развитието на сектори като здравеопазването, образованието, науката и др.\", заяви българският евродепутат Ева Майдел (ГЕРБ/ЕНП) по време на откриването на изложение за компютърни игри със социална кауза в Брюксел, съобщиха от пресцентъра на ГЕРБ. Ева Майдел, която миналата година получи награда за Евродепутат на годината в категория \"Нови Технологии\", бе един от домакините на изложението \"Силата на игрите\", в което участваха компании като Нинтендо, Убисофт и др. \"Въпреки че често са пренебрегвани, игрите всъщност развиват т.нар. меки умения, като стратегическо мислене, критично мислене и решаване на проблеми. Това са умения, които през 2020г ще бъдат част от основния арсенал, от които работодателите ще имат нужда, според докладите на организации като Световния икономически форум и ОИСР. Важно е да използваме потенциала на гейминг индустрията в полза на образованието, така че да насърчаваме талантите на България и Европа.\", коментира още Ева Майдел.", "date": "2018.09.05", "title": "Майдел: Над 2 млрд. евро са инвестициите в изкуствен интелект и виртуална реалност в Европа"}
{"url": "https://www.24chasa.bg/novini/article/7040359", "text": "Ние си подадохме оставките, а какво ще стане – решава капитанът. Това заяви министърът на вътрешните работи в оставка Валентин Радев пред журналисти в парламента. \"Моята отговорност и тази на колегите беше да си подадем оставките и ние го направихме. Това, което направихме, никой досега не го е правил. Има кой да решава, има си капитан на отбора, има си Народно събрание, те да преценят. Преди години в Бяла като се обърна автобуса, имаше 19 убити. Румен Петков беше министър. Да сте чули за оставка? Е, ние в ГЕРБ правим така. Каквото решат депутатите, каквото реши капитанът на отбора – ние го правим“, отсече Радев. Вътрешният министър обаче отказа да коментира следствените действия в офисите на „Винпром Карнобат“, „Сис Индустрийс“ и „Топаз мел“ от по-рано днес.", "date": "2018.09.05", "title": "В. Радев: Подадохме си оставките, а капитанът ще реши какво ще стане"}
{"url": "https://www.24chasa.bg/novini/article/7040365", "text": "Продължава ремонтът на близо 15 км от път I-5 Русе - Бяла, в участъка от разклона за село Пиргово до отбивката за Две могили. В момента се полага последният асфалтов пласт. Предвижда се строителните работи да завършат до 30 септември, съобщиха от пресцентъра на Агенция \"Пътна инфраструктура\". По време на ремонтните дейности е въведена временна организация на движението, която е съгласувана от „Пътна полиция“. Поставени са необходимите пътни знаци, временна маркировка и скоростта на движение е ограничена до 50 км/ч, която обаче не се спазва от голяма част от шофьорите въпреки присъствието и на полицейски патрул. Агенция „Пътна инфраструктура“ апелира шофьорите да спазват правилата за движение и въведената временна организация по време на извършващите се и в момента ремонтни дейности.", "date": "2018.09.05", "title": "АПИ: Шофьорите не спазват ограниченията по пътя Русе - Бяла, ремонтът продължава"}
{"url": "https://www.24chasa.bg/novini/article/7040302", "text": "Тези дни Microsoft започна да връща Skype към истината, като призна направеният наскоро редизайн за неудачен и обяви премахването на ненужните и дразнещи функции. Това са бутоните Highlights и Capture, които даваха възможност за записване на кратки „истории“ в стил \"Снапчат\" и Инстаграм. Но Microsoft постепенно започна да интегрира в Skype функции, очаквани от потребителите от 15 години. Една от тях е цялостния запис на видеоразговорите. С последното обновяване на Skype бе добавена и тази възможност. Малко странно, поддържат се всички платформи с изключение на Windows 10. За тази операционната система новата функция ще бъде въведена през следващата седмица,  За да започне записа на видеото е необходимо да се кликне върху иконката „+“ в долния десен ъгъл на програмния прозорец. Събеседниците разбират, че са записвани чрез надпис в горната част на екрана. Видеото се записва в електронния облак на Microsoft и се съхранява в продължение на 30 дни. След това автоматично се изтрива. След приключването на видеочата автоматично се дава линк за изтеглянето на видео файла. Новата функционалност може да се окаже полезна за потребителите, които обичат да споделят своята видео кореспонденция от Skype. Досега се налагаше инсталирането на допълнително приложение, като например Evaer, а това не е много удобно.", "date": "2018.09.05", "title": "Skype вече може да записва видеоразговорите"}
{"url": "https://www.24chasa.bg/novini/article/7040037", "text": "В началото на следващата година на китайския пазар ще се появят 5G мобилни телефони, тъй като производителите Xiaomi и Oppo вече са приключили с разработването на работеща 5G връзка за данни, съобщава  . Президентът на Xiaomi Лин Бин публикува снимка в профила си в социалната мрежа, на която е показан телефон с тънки панели, разкриващи интерфейса. Ако се вгледаме в индикатора за силата на сигнала, иконата 5G е ясно видима. На заден план се вижда и изписано „NR5G\" или 5G New Radio (5G-NR), което е част от официалния 5G стандарт утвърден от органите в телекомуникационната индустрия. По-късно компанията обяви, че е тествала успешна 5G връзки за данни на Xiaomi телефони, което поставя основите за официалното пускане на пазара на 5G устройства през следващата година. Миналия вторник, базираната в Гуандун компания Oppo първа обяви успешно работеща 5G връзка на телефоните си. Двете компании ще използват стандарта 5G NR n78. 5G мрежата се характеризира с по-бърза скорост на предаване на данни и по-стабилни връзки. На теория, скоростта на сваляне на съдържание през 5G мрежите е десет пъти по-бърза от тази на 4G. Надпреварата за 5G се разгорещява, тъй като мобилни гиганти като Samsung, Huawei и Vivo също бързат да стъпят на пазара с новата технология.", "date": "2018.09.05", "title": "Xiaomi и Oppo планират да пуснат 5G телефони в началото на следващата година"}
{"url": "https://www.24chasa.bg/novini/article/7040367", "text": " Спецпрокуратурата проверява 70 обекта, свързани с Миню Стайков, сред тях са \"Сис индустрис\", \"Винпром Карнобат\", обекти във Венец и Церовски, офиси и жилища. Това каза в село Венец зам.-главният прокурор Борислав Сарафов, който ръководи на място претърсванията.  Сарафов уточни, че разследването за пране на пари и укриване на данъци е започнало след разкриването на фабрика за нелегални цигари в Карнобат на 18 юли, т.г. , нанесла щети на бюджета за над 70 млн.лв. Както 24 часа по-рано днес писа, от спецпрокуратурата заявиха, че седмичната печалба на фабриката била около 6 млн. лв. Помещението, в което се е намира фабриката, е собственост на сина на кмета на град Карнобат, уточни зам.-главният прокрурор Иван Гешев. ", "date": "2018.09.05", "title": "Спецпрокуратурата проверява 70 обекта, свързани с Миню Стайков"}
{"url": "https://www.24chasa.bg/novini/article/7040376", "text": "С помощта на телескоп в Чили учени установиха, че звезди в края на живота си излъчват светлина, преди да експлодират и да се превърнат в свръхнови, предаде Франс прес. \"Появата на тази светлина се обяснява със сблъсък между разширяващия се газ на свръхновата и материя с неизвестен произход, която обгражда звездата - заяви Франсиско Фьорстер от Чилийския университет в Сантяго. - Това ни позволява да опознаем по-добре края на семейство масивни звезди, в чиято вътрешност горят водород и хелий.\", предава БТА. Наблюденията са извършени с телескопа \"Бланко\" на обсерваторията \"Серо Тололо\" в пустинята Атакама. Според учения, получените резултати променят вижданията за космически експлозии, известни като свръхнови. \"Това открива възможности да се опознае мистериозното поведение на масивни звезди, които са на път да умрат - отбеляза Такаши Мория от Националната астрономическа обсерватория на Япония. - Когато звезда е привършила горивото си, механизъм във вътрешността й вероятно предизвиква загуба на материя в периферните й зони преди експлозията. Нямаме обаче ясна представа какъв е този механизъм.\" Фьорстер се надява, че резултатите ще открият перспективи за нови изследвания с гигантски телескопи, които в момента се строят в северната част на Чили.", "date": "2018.09.05", "title": "Преди да експлодират и да се превърнат в нови звездите излъчват светлина"}
{"url": "https://www.24chasa.bg/novini/article/7040404", "text": "Двама полицаи от Сандански са обект на проверка заради жалба от пиян шофьор, че са го пребили. Във вторник следобед в Районната прокуратура е подадено оплакване от 46-годишния Георги Андонов, в което твърди, че му е нанесен побой от полицейски служители. Към жалбата са приложени медицински документи от извършени прегледи, съобщиха от прокуратурата. По случая е било образувано досъдебно производство за нанасяне на телесни повреди от длъжностни лица. В хода на разследването е установено, че на 3 септември, малко преди полунощ, на ул. \"Стефан Стамболов\", се намирал дежурен автопатрул. В този момент към тях се движел \"Фиат пунто\", шофиран от Андонов. Полицаите му подали сигнал със стоп палка за спиране, обаче той не се подчинил. Направил обратен завой и продължил с мръсна газ. Последвало преследване на колата от автопатрула из целия град. В един момент шофьорът спрял, излязъл от колата и побягнал. Полицаите Валентин Б. и Янко С. го настигнали и задържали. Пробата с дрегер показала 1,86 промила алкохол. Андонов твърди, че униформените го пребили жестоко, като го ритали по главата. Прегледан е от съдебен лекар, който му е издал медицинско удостоверение. Констатирани били контузия на главата, рани в областта на очите, дясното ухо, охлузвания на лявото коляно, болки в гърба. Андонов ще бъде привлечен като обвиняем за шофиране в пияно състояние и бягството, с което попречил на полицаите да си изпълняват служебните задължения. Разследването дали те наистина са го пребили или сам е паднал от колата, както твърдели двамата служители, продължава.", "date": "2018.09.05", "title": "Проверяват двама полицаи за побой над пиян шофьор"}
{"url": "https://www.24chasa.bg/novini/article/7040414", "text": "1 сигнал е от имало от Дуранкулак в Добричка област за вероятно огнище на африканска чума по свинете, но пробата е отрицателна – каза вчера на заседание на Областния координационен щаб директорът на регионалната дирекция на Агенцията по безопасност на храните д-р Борислав Каменов. На заседанието стана ясно, че от преброяването на свинете в задните дворове, което тече в момента в областта, излизат много неригистрани. По неокончателно преброяване те са 1736, а сметките на ветеринарите са били около 700-800. Те се разпределят по общини така - в Шабла – 132, Крушари – 337, Добричка – 508, Тервел – 178, Каварна – 285, Балчик – 44, Ген. Тошево – 362. Друга задача, която областният управител Красимир Кирилов постави пред кметовете е по населени места да се определят площадки за загробване на животните при евентуална епидемия. „Тази задача е приоритетна и всички органи, които отговарят за промяна на предназначението на земеделски земи, са готови да окажат съдействие”- каза още Кирилов. На кметовете беше поставена и задачата да разпространят съветите за отглеждането и клането на прасетата на Агенцията по безопасност на храните във всяко село и до всеки дом. Фермите тип А за отглеждане на прасета в Добричка област са 8, от които пет в община Ген. Тошево. В община Добричка, в село Козлодуйци, има комплекс за 50 000 свине. „Оградата по границата в Румъния е изградена. В Крушарско остава един участък от около 30 км, които следващата седмица ще бъдат подсилени с мрежата, тип „Бруно” – каза на заседанието Цанко Николов, директор на „Горско стопанство”-Добрич.", "date": "2018.09.05", "title": "Половината прасета от задните дворове \nна Добричка област са нерегистрирани"}
{"url": "https://www.24chasa.bg/novini/article/7040407", "text": "\"Не мисля, че в случая може да се говори за политическа акция. Не може във всяко нещо да търсим политически зародиш \", заяви пред БТА кметът на Карнобат Георги Димитров по повод акцията, при която бе разбита нелегална фабрика за цигари в града. \"Не знам на кого е била отдадена сградата, за първи път чувам, че Миньо Стайков има нещо общо с това\", заяви Димитров и допълни, че с Миньо Стайков се познават лично и са в нормални отношения, но не били приятели. Нелегалната фабрика за цигари бе разбита в края на месец юли т.г. По време на разследването стана ясно, че тя се е помещавала в сградата на бивша мандра, която е собственост на сина на карнобатския кмет Георги Димитров - Иван Димитров. Кметът заяви, че синът му отдал помещенията под наем за 6 000 лв. на месец с ДДС. \"Не мога да не съм притеснен, защото става въпрос за сина ми. Дълбоко съм убеден, че той е бил подведен. Иван последно се занимаваше с видеонаблюдение. Бизнесът му е абсолютно легален\", заяви кметът на Карнобат Георги Димитров. Той посочи още, че през 2007 г. когато е избран за кмет, е ликвидирал участието си във всички фирми. Бившата мандра пък се водела на фирмата на жена му и неин съдружник. Те обаче фалирали и всички дялове били прехвърлени на сина му Иван. Той рефинансирал задълженията и започнал да се занимава с производство на дървени въглища, но след време спрял тази дейност и решил да отдаде под наем цеха. След проверката на 18 юли т.г., когато се установи, че в бившата мандра се произвеждат незаконно цигари, адвокатите на сина на кмета са прекратили договора за наем. \"Цехът е с площ 700 кв.м. До него ходих преди два месеца, но само до входа. Вътре не съм влизал от 10 години. Последно се чух със сина ми тази сутрин по телефона заради ангажименти към баба му. Тя е болна, гледаме я и двамата. Синът ми няма притеснения, няма вина и той мисли, че всичко му е законно. Вътре в момента е празно, неотдавна синът ми каза, че иска да продава сградата.", "date": "2018.09.05", "title": "Кметът на Карнобат: Синът ми е бил подведен, дава сградата за 6 хил. лв."}
{"url": "https://www.24chasa.bg/novini/article/7040437", "text": "Полицията в тосканския град Арецо заведе дело срещу 55-годишен италианец заради притежаваната от него фалшива българска шофьорска книжка. Нарушителят бил глобен с 5000 евро, а освен това е запорирана и колата му „Мерцедес”. Според италианските медии шофьорът бил родом от Бриндизи, но живеел в Торино. Мъжът се връщал в Торино с жена си и дъщеря си, но закъсал с колата си на пътя до Лучиняно. Полицията пристигнала на магистралата и му помогнала да се справи с повредата. След това обаче контролирала документите му. Италианецът показал българска шофьорска книжка. С помощта на прожектор с ултравиолетови лъчи властите си дали веднага сметка, че книжката е фалшива. Оказало се, че истинската книжка на шофьора била отнета още през 2010 г. Затова полицията завела дело срещу него за използване на фалшив документ, глобила го с 5000 евро и запорирала автомобила.", "date": "2018.09.05", "title": "Глобиха с 5000 евро италиански шофьор с фалшива БГ книжка"}
{"url": "https://www.24chasa.bg/novini/article/7040088", "text": "Мъж и жена от Варна са задържани за едно денонощие, след като били засечени от икономическа полиция с контрабандни цигари и тютюн. 58-годишната жена е арестувана при специализирана акция на икономическа полицията. Тя била закопчана в момента, в който носела на ръце кашон с 10 кг. нарязан тютюн без акцисен бандерол. При последвалото претърсване в дома на жената е намерен и конфискуван още толкова нарязан тютют. Общото количество, иззети акцизни стоки без бандерол, е 20 кг. Работата по документиране и доказване на извършеното престъпление продължава под надзора на прокурор от Районна прокуратура във Варна. \"Колегата\" й - мъж на 54 години, е арестуван в рамките на къщата операция. Тъй като мъжът вече е бил осъждан и полицията имала информация, че той търгува с контрабандни цигари, униформените предприели проверка в магазинчето, дома и автомобила му. Намерени и иззети са общо 157 420 къса цигари от марките «Assos», «Regina», «Premium», «Gentleman» и «Winston», необлепени с акцизен бандерол. В магазина са намерени и 41 бутилки алкохол без бандерол. Иззетите контрабандни стоки са на приблизителна стойност от 55 917 лв.", "date": "2018.09.05", "title": "Двама в ареста за контрабандни цигари"}
{"url": "https://www.24chasa.bg/novini/article/7040089", "text": "а, в участъка между село Сандрово и град Сливо поле, информират от областната дирекция на МВР в крайдунавския град. Както БТА вече съобщи, сигнал за инцидента е постъпил в 20.42 часа. Веднага на мястото пристигат екипи на противопожарната служба, на полицията и на Спешна помощ. Според първоначалните данни на прав и сух участък автомобил \"БМВ\" с разградска регистрация, с 19-годишен шофьор, движещ се към град Сливо поле, се блъска в идващото срещу него \"БМВ\" с русенска регистрация, управлявано от 24-годишен мъж. При удара първата кола се разцепва на две части, като предницата й се подпалва. Лекият автомобил с русенска регистрация е напуснал пътното платно вдясно и се е блъснал в крайпътно дърво. На място е починал 24-годишният шофьор. С него е пътувало и 18-годишно момиче, което се е возило на предната седалка. То е тежко пострадало и е настанено в интензивното отделение на русенската болница с опасност за живота. Шофьорът на другия автомобил също е в интензивното отделение на медицинското заведение с фрактури на крака и таза, множество натъртвания и охлузвания по цялото тяло, но няма опасност за живота му. Продължава изясняването на обстоятелствата и причините за възникването на тежкото произшествие.", "date": "2018.09.05", "title": "На 24 години е загиналият мъж в тежката катастрофа по пътя Русе - Силистра"}
{"url": "https://www.24chasa.bg/novini/article/7040093", "text": "Комисията по правни въпроси на Европейския парламент обсъди пакета за дружественото право, който съдържа две законодателни предложения. Едното е свързано с презграничните преобразувания, сливания и разделяния, а другото с въвеждането на общи правилa за използването на цифрови инструменти и процеси в областта на дружественото право. Това съобщиха от пресцентъра на ГЕРБ. \"Въвеждането на такава система за целия Европейски съюз и въвеждането на максималния срок от 5 работни дни за регистрация на дружества ще бъде от голяма полза за малките и средни предприятия и ще подобри тяхната мобилност и конкурентноспособност“, заяви българският евродепутат Емил Радев, ЕНП/ГЕРБ, по време на провелата се дискусия. В момента само в 17 ДЧ е налице изцяло онлайн процедура за регистрация на дружества. Съгласно новите правила дружествата ще могат да се регистрират, да създават нови клонове или да подават документи в търговския регистър по интернет във всички държави членки. Oнлайн регистрацията отнема средно половината от времето и може да бъде до 3 пъти по-евтина. Това ще спести между 42 и 84 милиона евро годишно на дружествата в Европейския съюз. Емил Радев подчерта, че използването на цифрови решения в дружественото право, следва да предвижда високи стандарти за защита от измами или злоупотреби. Трябва да има повече прозрачност относно собствеността на фирмите и третите лица (инвеститори, граждани, други дружества) трябва да имат достъп до информацията за дружествата, съдържаща се в регистрите, като този достъп бъде безплатен. В тази връзка, предложението за Директива съдържа възможност за задължителен контрол по отношение на идентификацията; правила за лишаване на директорите на дружеството от права; участие на органи по удостоверяване – нотариуси, длъжностни лица по вписване или други публични и контролни органи. Предстои Комисията по правни въпроси да изработи предложения за изменения, с които да се подобри направеното законодателно предложение.", "date": "2018.09.05", "title": "Емил Радев: Въвеждат се общи правила за онлайн регистрация на дружествата в целия ЕС"}
{"url": "https://www.24chasa.bg/novini/article/7040098", "text": "Жена на възраст 82 години е станала жертва на телефонни измамници в Хасково, съобщи ОД на МВР. Жителката на града е била въведена в заблуждение по схемата \"съдействие на полицията\". Около 14 часа вчера тя е получила телефонно обаждане от непознат, който се представил за служител на органите на реда и който я убедил, че трябва да помогне в разследване и залавяне на престъпници. Доверилата се хвърлила през терасата на жилището си на два пъти найлонови торби с общо 4780 лева без да успее да види кой ги прибира. По-късно обаче се досетила за измамата и сигнализирала на спешния телефон 112. По случая е било образувано досъдебно производство.", "date": "2018.09.05", "title": "Ало измамници отмъкнаха близо 5 000 лв. от баба от Хасково"}
{"url": "https://www.24chasa.bg/novini/article/7040071", "text": "Габровски криминалисти работят по разкриването на две телефонни измами, едната от които на 12-годишно дете, съобщи полицията. На 4 септември в районното управление е получен сигнал от 79-годишна жена от Габрово, че е станала жертва на измама. По сценария „съдействие при провеждане на акция по залавяне на телефонни измамници“ жената била ощетена с 1000 лв. Същия ден в капана на измамниците попаднало и 12-годишно момиче от Габрово. След разговор на домашния телефон с непознат, представящ се за полицейски служител, момичето събрало наличните златни бижута и ги хвърлило през прозорец на жилището. По случаите са образувани досъдебни производства.", "date": "2018.09.05", "title": "12-годишно момиче стана жертва\nна ало измамници в Габрово"}
{"url": "https://www.24chasa.bg/novini/article/7040105", "text": "\"Надявам се да се установи българско посолство в Йерусалим. По време на срещата ни днес ще имаме възможност да разговоряме по темите за киберсигурността. В рамките на нашите добри взаимоотношения мисля, че най-ценно е симпатията, която нашият израелски народ изпитва към вашия\". Това каза израелският премиер Бенямин Нетаняху на пресконференция с Бойко Борисов в Израел. \"Нашата цивилизация е подложена на атаки, най вече от радикалния ислям. Вие също бяхте потърпевши от такива терористични атаки. Затова, което правим заедно, е значимо и е за едно по-добро бъдеще. Надявам се да се фокусираме върху темата как да застанем на страната на доброто и да се противопоставим на злото. Добре дошъл в Йерусалим, приятелю мой\", добави Нетаняху. \"Успях да се видя с много приятели от Израел, действително тук трябва да положим много усилия върху мозъка на хората, защото сега чрез интернет имаме много повече възможности. С технологиите напреднахме, а в същото време виждате - с едно хвърчило могат да направят ужасни поразии\", заяви премиерът Бойко Борисов.  \"Затова паралелно с всичко, трябва да се преборим с мозъците на хората, да разберат, че за всеки от нас е много важна религията, но също така са важни мира и разбирателството. По време на двустранните отношения се надявам да дойдете до България. Ние сме наред като домакини\", каза още българският министър-председател. Борисов заяви, че много хора пътуват между Израел и България. \"Всеки ден има минимум по 5 самолета за България и обратно, затова не на последно, както вече поех ангажимент за генерално консулство за цял Израел в Йерусалим, за да улеснява максимално гражданите\".  \"В атентата в Сарафово бяха загинали и израелски граждани, не само български\", уточни той. \"Не на последното място за българските медии от голямо значение е приятелството и доверието, което имаме с Нетаняху. Той е много информиран човек и това е важно, защото има информация дали ще продължи миграционната вълна, какви ще са етапите, дали ще намалее или увеличи\", обясни Борисов. \"Имаме много да обсъждаме, приятелю. И аз искам да подчертая по отношение на мемориала, който предстои да бъде открит и който има в България. Този мемориал ни напомня за великото дело на вашата държава за спасяването на българските евреи\", заключи Нетаняху.", "date": "2018.09.05", "title": "Борисов: Поех ангажимент за генерално консулство за цял Израел в Йерусалим (Видео)"}
{"url": "https://www.24chasa.bg/novini/article/7040096", "text": "Кметски наместник на тревненско село е привлечен в качеството на обвиняем за съставяне на официални документи с вписани неверни обстоятелства, съобщиха от ОДМВР - Габрово. Служители на РУ-Трявна започнали работа по случая в края на месец април т.г. В хода на предприетите действия по разследването е установено, че от края на октомври м.г. до май 2018 г., кметски наместник на село в Тревненска община, в качеството си на длъжностно лице, е съставил 61 превозни билети, в които е удостоверил неверни обстоятелства. В документите за превоз на дървесина, която била добивана от частни имоти, били записани количества, които многократно надвишават реално възможните за добив. Служителят е привлечен в качеството на обвиняем за престъпление по чл. 311, ал. 1 във вр. с чл. 26, ал. 1 от Наказателния кодекс, като му е взета мярка за неотклонение „подписка“. Действията по разследването са осъществени под ръководството на Районна прокуратура-Трявна.", "date": "2018.09.05", "title": "Обвиниха кметски наместник за 61 превозни билета с нереални количества за добив на дърва"}
{"url": "https://www.24chasa.bg/novini/article/7040123", "text": "Лидерът на десните евродепутати обяви преди час в Брюксел пред колегите си - членовете на ЕП от Европейската народна партия, че приема да бъде номиниран за председател на Европейската комисия. Това означава, че през юни 2019 г. баварецът, който в момента е на 46 г., ще замени на поста съпартиеца си Жан-Клод Юнкер, ако ЕНП спечели евроизборите. \"Искам да стана водещият кандидат на Европейската народна партия за европейските избори през 2019 г. и да бъда следващият председател на Европейската комисия\" - с тези думи Вебер прие да бъде номиниран. Технически това ще се случи на среща на върха на ЕНП през ноември в Хелзинки. Очаква се за номинация да се кандидатира и отговорникът за Брекзит Мишел Барние. Вебер е втори мандат европейски депутат. В сегашния замени лидера на ЕНП Жозеф Дол като председател на най-голямата група в Европейския парламент. Канцлерът Ангела Меркел, от която в най-голяма степен зависи номинацията, вече заяви, че е готова да лансира за поста сънародник.", "date": "2018.09.05", "title": "Манфред Вебер обяви, че се кандидатира за шеф на ЕК"}
{"url": "https://www.24chasa.bg/novini/article/7040125", "text": "През 2019 г. трябва да започне възлагането на строежа на тунела под връх Шипка с дължина 3220 метра, каза по време на парламентарния контрол днес министърът в оставка на регионалното развитие и благоустройството Николай Нанков, цитиран от БТА. Той отговори на въпрос на народните представители Донка Симеонова и Кристина Сидорова относно изграждането на тунела под връх Шипка. Парите за строежа ще са или от държавния бюджет, или ще се осигурят чрез публично-частно партньорство. Към проекта има интерес от китайски, но и от други компании, добави министърът. Тунелът под Шипка не просто свързва две области в Северна и Южна България - това е огромен проект, част от транспортен коридор от Европа през Истанбул до Близкия изток. За ефективното ползване на тунела е нужно да се изгради и пътна инфраструктура в Южна България, връзка с магистрала \"Тракия\", защото досега говорим само за инфраструктурата в Северна България, каза още министърът.", "date": "2018.09.05", "title": "През 2019 г. започва възлагането на строежа на тунела под Шипка"}
{"url": "https://www.24chasa.bg/novini/article/7040135", "text": "\"След извършена проверка днес в района на комплекс \"Спорт Палас\" е установено, че ВиК авария е предизвиква свличане на земни маси. Съборени са и няколко дървета в компрометирания участък. Теренът, засегнат от аварията, е обезопасен с ленти, спряно е водоподаването в зоната\", това съобщиха от Община Варна във връзка с активираното свлачище край Кабакум. По обяд са станали резултатите и от проверката, извършена в района от Геозащита. Експертите също твърдят, че свлачищните процеси са били активирани от ВиК авария. По информация от ВиК Варна са предприети действия за възстановяване на водопровода. Към момента няма опасност за противосвлачищното съоръжение - т.нар. пилотна система, която е изградена за укрепването на района. След отстраняването на аварията ще бъде сформирана комисия, която ще набележи мерки за възстановяване на терена", "date": "2018.09.05", "title": "Община Варна: ВиК авария е предизвикала свлачището край Кабакум"}
{"url": "https://www.24chasa.bg/novini/article/7040124", "text": "Турското министерство на отбраната съобщи, че от 31 август до 4 септември в Анкара се е състояло заседание на работните групи на Турция и Русия по въпроса за Сирия, предаде Анадолската агенция. Заседанието е било посветено на развитията в Сирия и регионалната сигурност, предаде БТА. Министерството уточнява, че съвместните заседания на работните групи ще продължат и занапред. Заседанието в Анкара се е състояло преди тристранната среща на президентите на Турция, Русия и Иран в Техеран на 7 септември, посветена на Сирия.", "date": "2018.09.05", "title": "Турция: Ситуацията в Сирия е обсъдена на заседание с работна група от Русия"}
{"url": "https://www.24chasa.bg/novini/article/7040140", "text": "34-годишният Мюрсел А. отива на съд за предумишленото убийство на 22-годишната Ангелка С. Подсъдимият ще отговаря за престъпление, извършено на 25 януари 2017 г. в местността Келявица край дуловското село Руйно, което се наказва с лишаване от свобода от 15 до 20 години, доживотен затвор или доживотен затвор без замяна. Убийството беше разкрито едва на 6 март миналата година, когато двама служители по поддръжката на железен път откриват на около 30 метра от жп спирката на село Руйно тялото на млада жена на възраст около 20 – 25 години, захвърлено в дере. На следващия ден самоличността на убитата е установена. Била е обявена за издирване от майка си още на 27 януари. От Апелативна прокуратура - Варна, съобщават, че момичето е работело в ресторант в Германия, където се запознало с подсъдимия Мюрсел. По-късно е започнала работа в публичен дом. Живеели заедно с 5-годишното дете на Ангелка. След побой над детето, което наложило животоспасяваща операция, Прокуратурата в Хамбург образувала дело за опит за убийство срещу Мюрсел и Ангелка. В началото на януари двамата се прибрали в България, но на 10 януари потеглили обратно за Германия, за да се явят на насроченото за 16 януари дело срещу тях. Съдът отнел детето от майка му и го настанил в дом. Дни по-късно решават да се върнат в България. Мюрсел искал да закупи агне за жертвоприношение, с цел да измоли омилостивяване, по турския обичай. В това време решил и да се отърве от приятелката си, искал съвети и от брат си. Разигран бил и сценарий как Ангелка е изчезнала с 18 000 евро - негови пари и потърсил съдействие от полицията тя да бъде издирена. В същото време обаче, жената била настанена в къщата на вуйчо му. На 25 януари около 20 часа Мюрсел отишъл в село Ножарево и заявил пред роднините си, че се връща в Германия с Ангелка. Жената се качила в колата му, а братът на подсъдимия ги последвал със своя автомобил по искане на Мюрсел. Без да знае за престъпните му намерения, брат му взел със себе си и сина си. Това наложило разместване по колите. Мюрсел и Ангелка се качили в колата на брат му, а синът му оставили в автомобила на подсъдимия. По пътя подсъдимият ударил младата жена, свидетелят чувал реплики помежду им, държал я за врата. Когато стигнали до жп прелеза на село Руйно, Мюрсел наредил на брат си да извади момичето от колата. Той отказал. Тогава подсъдимият я взел на ръце и побягнал към релсите. След това се върнал сам и потеглили. Преди да отпътува за Германия на 26 януари след полунощ, Мюрсел заявил на брат си, че не трябва да говори по трите мобилни телефона, тъй като се подслушвали. Съдебномедицинската експертиза по делото е открила наличието на 1,5 промила алкохол и амфетамини в кръвта на жертвата, което обяснява липсата на съпротива, за която говори в свидетелските си показания братът на подсъдимия. Експертите от петорната съдебномедицинска експертиза сочат като причина за настъпването на смъртта на 22-годишната жена асфикция, черепно-мозъчна травма, преохлаждане. Приведена в безпомощно състояние, тя е била пренеса на мястото, където е открита близо 2 месеца по-късно от жп служителите. Мотивът за добре планираното убийство е воденото наказателно дело за опита за убийството на детето на Ангелка в Германия, както и фактът, че тя е знаела много за дейностите, с които Мюрсел се занимава в чужбина. Предстои делото срещу 34-годишния подсъдим да бъде насрочено за разглеждане в Силистренския окръжен съд. Вчера състав на Апелативния съд потвърди мярката за неотклонение „Задържане под стража“, взета още на 16 март миналата година, спрямо Мюрсел А. Припомняме, че силистренски полицаи получиха награда за разкриването на сложния казус с убийството на младата жена.", "date": "2018.09.05", "title": "34-годишен отива на съд за убийство на проститутка"}
{"url": "https://www.24chasa.bg/novini/article/7039930", "text": "68-ма бригада \"Специални сили\" - Пловдив подпомогна финансово деца сираци на военнослужещи, които са загинали при изпълнение на войнския си дълг или са починали при други обстоятелства. Сумите им бяха връчени на специална церемония в Щаба на бригадата от командира й бригаден генерал Явор Матеев по повод първия учебен ден. На срещата присъстваха пловдивският митрополит Николай и представители на бизнеса, подкрепили инициативата, колеги на бащите на децата. Основната част от средствата са набрани чрез благотворителния базар, който бе организиран през май тази година от Съюза на жените военнослужещи с председател полк. Невяна Митева. В него участваха жени-военни от 68-ма бригада и от Трета авиобаза - Граф Игнатиево, между които бяха поделени и набраните от търга пари, информира БТА. От името на майките благодарност за непрекъсната подкрепа отправи Мариана Грошева, чийто съпруг е починал само преди седем месеца и чиито две деца, по думите й, не са оставени нито за миг от колегите на баща им. 68-ма бригада \"Специални сили\" подкрепя финансово децата на своите бивши колеги за Коледа, Великден и за празниците на бригадата, подчерта ген. Матеев.", "date": "2018.09.05", "title": "68-ма бригада \"Специални сили\" подпомогна финансово деца сираци на военнослужещи"}
{"url": "https://www.24chasa.bg/novini/article/7040141", "text": "През последните няколко години се е увеличил броят на албанските журналисти, които са кандидатствали за убежище в Европейския съюз и Съединените щати заради заплахи, свързани с професията им, заяви Александър Чипа, председател на Съюза на журналистите в Албания, цитиран от МИА. По думите му общо 45 журналисти се готвят да напуснат страната заради заплахи, предаде БТА. \"Дванайсет журналисти са поискали убежище, а други 34 са кандидатствали за гражданство в други страни. Почти всички имат документирани заплахи и са готови на напуснат страната\", посочи той. Съюзът организира няколко протеста, призовавайки да се подобри сигурността на журналистите, когато си вършат работата. Той обаче изрази скептицизъм по отношение на решаването на случаите с нападения и заплахи срещу журналисти.", "date": "2018.09.05", "title": "Все повече журналисти напускат Албания заради заплахи, свързани с работата им"}
{"url": "https://www.24chasa.bg/novini/article/7040156", "text": "Българският патриарх и Софийски митрополит Неофит ще участва в честването на 1125 години от Преславския църковно-народен събор, което ще се състои във Варненската и Великопреславска епархия. Това съобщават от Българската православна църква. През 2018 г. се навършват 1125 години от Първия църковно-народен събор, състоял се през 893 г. в Преслав. По този повод ръководството на Варненската и Великопреславска света митрополия организира тържествено честване на това значимо събитие на 16 септември, на което ще присъства българският патриарх и Софийски митрополит Неофит. Програмата за честването предвижда на 16 септември в 8.30 часа патриарх Неофит да бъде посрещнат в катедралния храм на Варна - \"Успение Богородично\", където ще бъде отслужена Света Божествена литургия. В 12.30 часа ще бъде отслужен и благодарствен молебен в Дворцовата базилика в Националния историко-археологически резерват \"Велики Преслав\" в град Велики Преслав.", "date": "2018.09.05", "title": "Патриарх Неофит ще участва в честването на 1125 години от Преславския църковно-народен събор"}
{"url": "https://www.24chasa.bg/novini/article/7040158", "text": "Три телефонни измами са осъществени в Ловеч само във вторник. Потърпевши са жени от града на възраст 71, 87 и 64 години и са измамени по идентичен и добре познат вече способ, съобщиха от Областната дирекция на полицията. Схемата е следната: непознат се обажда на стационарен или мобилен телефон, представяйки се за полицейски служител. Заявява на наивниците, че те са набелязани и ще станат жертви на телефонни измамници. За да подпомогнат залавянето им, трябва да предадат всички налични свои ценности и пари на определени за целта места, а \"полицията\" после ще им ги върне. По този начин 71-годишната жена е дала 2290 лв., 200 евро, два златни пръстена с тегло 5 гр. и две златни гривни. 87-годишната ловчалийка пък е измамена със сумата от 2830 лева, които хвърлила през терасата. А 64-годишната оставила под контейнери за отпадъци в центъра на града 2000 лева.", "date": "2018.09.05", "title": "Три жени \"изгоряха\" от наивност за ден в Ловеч"}
{"url": "https://www.24chasa.bg/novini/article/7040172", "text": "Страните непостоянни членки на Съвета за сигурност на ООН Швеция и Кувейт са готови да поемат отговорността за решаването на хуманитарните проблеми и защитата на гражданското население в Идлиб, заяви външната министърка на Швеция Маргот Валстрьом, цитирана от ТАСС. \"В Съвета за сигурност Швеция наред с Кувейт носи специална отговорност за решаването на хуманитарни проблеми. Сега правим заедно всичко възможно в опит да защитим трите милиона души в Идлиб. Знаем от опит, че това е много трудна задача, но сме готови да поемем отговорността\", подчерта шведската министърка в изявление за медиите, предава БТА. По думите й страните гаранти за примирието в Сирия не са успели да спрат насилието в близкоизточната страна. \"Виждаме от зимата насам как зоните за деескалация, съгласувани в Астана от гарантите - Иран, Русия и Турция, отново се връщат в ръцете на режима и съюзниците му с огромни хуманитарни последици. Сега има много признаци, че режимът подготвя мащабно военно настъпление срещу Идлиб, последната останала зона за деескалация. Те не успяха да постигнат обещаното - да намалят насилието в Сирия. Дошло е време да действат според поетите ангажименти. На срещата си в Техеран на 7 септември те трябва да измислят как да се избегне по-нататъшна ескалация\", заяви шведската министърка.", "date": "2018.09.05", "title": "Швеция и Кувейт са готови да поемат отговорността за защитата на мирните жители в Идлиб"}
{"url": "https://www.24chasa.bg/novini/article/7040173", "text": "Иранският заместник-министър на външните работи Абас Арагчи заяви днес, че Европейският съюз трябва да приеме до 4 ноември необходимите мерки за запазване на ядреното споразумение с Иран, предаде ТАСС, като се позова на агенция Тасним. \"Казахме на европейците, че ако ядрената сделка не отговаря на основните интереси на нашата страна, включително въпроса за износа на нефт и работата на банковия сектор, ние ще напуснем споразумението\", заяви Арагчи, предава БТА. Той каза, че \"ако Европа не предложи необходимите мерки за зачитане на интересите на Иран след подновяването на санкциите на САЩ през ноември, участието на Техеран в ядрената сделка става безсмислено\". \"Ако след 4 ноември можем да изнасяме нефт, Иран няма да напусне ядрената сделка\", заяви Арагчи.", "date": "2018.09.05", "title": "Иран: Напускаме ядреното споразумение, \nако до 4 ноември ЕС не вземе мерки за сделката"}
{"url": "https://www.24chasa.bg/novini/article/7040170", "text": "Цял оръжеен арсенал с ръчни гранати, взривни вещества и стотици патрони е укривал 80-годишен мъж в дома си в префектура Лакония, Пелопонес, съобщава \"Прото тема\". Незаконното въоръжение е открито при полицейска проверка в понеделник следобед. В различни стаи на жилището полицията е открила две ръчни гранати, четири кутии с бездимен барут, четири ловни пушки без нужното разрешително, 44 бойни патрона, 29 сигнални патрона и още 1595 патрона от различни видове и калибри. Мъжът, който е бил задържан и предаден на прокуратурата, не е дал обяснение за причините, поради които е държал арсенала в дома си. Разследват се възможни връзки с незаконни групи.", "date": "2018.09.05", "title": "Откриха оръжеен арсенал в дома на възрастен грък в Пелопонес"}
{"url": "https://www.24chasa.bg/novini/article/7040171", "text": "Алжирският президент Абделазиз Бутефлика уволнява генерали, за да затегне контрола си върху властта, преди евентуално да се кандидатира за преизбиране догодина, и за да намали властта на военните, смятат анализатори и дипломати. Преди две седмици 81-годишният Бутефлика уволни още двама генерали, с които отстранените висши военни станаха около дузина само за последните няколко месеца, предава БТА. Уволненията показват ускоряване на реформата в сигурността, започната преди няколко години с цел да трансформира политизираната алжирска армия в по-професионална организация, казаха за Ройтерс политически източници. Отслабването на контрола на армията, която доминираше в страната производителка на петрол, членка на ОПЕК, след войната за независимост с Франция през 1954-62 г., ще отнеме време. Но първите резултати са видими - уволненията, които някога предизвикваха трусове в потайната северноафриканска държава, сега изглеждат рутинни. \"Генералите бяха свикнали да уволняват, не да бъдат уволнявани\", каза бивш офицер от разузнаването, настоял за анонимност. \"Преди решенията се вземаха в Тагарен, сега се вземат в Зералда\", добави той. В Тагарен се намира министерството на отбраната в центъра на Алжир, докато Бутефлика работи в крайбрежното село Зералда, на 20 км западно от столицата. Когато Бутефлика беше избран за първи път през 1999 г., армията и разузнавателните служби се смятаха за истинските центрове на властта. Сега, на фона на спекулациите, че той ще се подчини на призивите от управляващата партия да се кандидатира за евентуален пети мандат на президентските избори през 2019 г. въпреки разклатеното си здраве, Бутефлика концентрира власт в своя вътрешен невоенен кръг. Ключови играчи вече са най-малкият му брат Саид Бутефлика, министър-председателят Ахмед Уяхия и министърът на вътрешните работи Нуредин Бедуи. Неотдавнашните уволнения засегнаха четирима регионални командири, началника на военното разузнаване и няколко генерали от военното министерство, както и шефа на полицията, също офицер от армията, Абделгани Хамел. Преди тазгодишните масови уволнения Бутефлика вече беше уволнил през 2015 г. главния шеф на разузнаването Мохамед Медиен и десетки висши генерали в разузнавателните служби. Той също така замени главната разузнавателна агенция - Департамент за разузнаване и сигурност (Departement du Renseignement et de la Securite - DRS) с нова структура, Агенция за координация на разузнавателните служби (Coordination des services de securite - CSS), начело с бивш генерал - Осман БаширТартаг, подчинена на президентството, а не на военните като преди. \"Това е дълъг процес. Ццелта е да направим армията по-професионална и да е далеч от политиката\", каза Арслан Шихауи, шеф на консултантска фирма. Промените в Алжир се наблюдават внимателно, тъй като страната е ключов съюзник в борбата на Запада срещу джихадизма в региона и водещ енергиен доставчик за Европа. Ако ограничаването на контрола на армията продължи, това може да помогне на инвеститорите, на които е омръзнало техните заявления за визи или проекти да потъват в бюрокрацията, доминирана от фигури от армията и разузнаването, отнасящи се с подозрение към чужденците. \"Това ще е добра новина за чуждестранните преки инвеститори, които ще видят в тази стъпка по-нататъшно нормализация на процеса на взимане на решения в правителството\", каза Джеф Портър, шеф на консултантската компания \"North Africa Risk Consulting\". Алжир иска да привлече повече инвестиции в своя петролен и газов сектор, за да сложи край на дългогодишния застой на добива. През март 2017 г. Бутефлика нае нов главен изпълнителен директор, завършил в САЩ, начело на държавната компания \"Сонатрак\" (Sonatrach), за да я реформира и да възстанови връзките с петролните компании, загубили интерес към Алжир заради бюрокрация, спорове и неизгодни условия. Най-големият риск си остава здравето на Бутефлика, който рядко се появява публично, след като инсулт през 2013 г. го прикова в инвалидна количка. За това напомни пътуването му миналата седмица до Швейцария - за рутинни изследвания, както казаха от президентството.", "date": "2018.09.05", "title": "Алжирският президент уволнява генерали, за да ограничи властта на военните"}
{"url": "https://www.24chasa.bg/novini/article/7040195", "text": "ООН стартира утре в Женева нови преговори, за да сложи край на \"мръсната война\" в Йемен. Този забравен конфликт, предизвикал най-тежката хуманитарна криза в света, изглежда няма скоро да приключи - толкова е силна омразата между воюващите страни. Бездната, разделяща йеменското правителство, подкрепяно от Саудитска Арабия, и бунтовниците хуси, поддържани от Иран, е дълбока дотам, че засега изобщо не се предвиждат директни контакти по време на консултациите, организирани от новия координатор на ООН, назначен през февруари - британеца Мартин Грифитс. Двете страни все пак ще се събират за пръв път в един и същи град, откакто през август 2016 г. се провали мирният процес от Кувейт, продължил 108 дни. Хусите - шиитско малцинство от Северен Йемен, което се оплаква от маргинализация - са превзели обширни територии от 2014 г. насам и контролират столицата Сана. През 2015 г. проправителствените сили си върнаха редица региони на юг, но оттогава не напредват особено. По данни на ООН трима от всеки четирима йеменци имат нужда от помощи, по-специално храни, а регионът е застрашен от трета холерна вълна. Неотдавнашните въздушни атаки, предполагаемо предприети от саудитците, също откроиха тежкото положение на мирните жители, засегнати от конфликта - само през август са убити най-малко 66 деца. \"Мръсна война\",констатира министър от Обединените арабски емирства, чиято страна подкрепя разнородните проправителствени сили наред с коалицията, оглавявана от Рияд. \"Няма война без косвени жертви\", призна саудитски военен говорител. Група експерти от ООН стигнаха на 28 август до извода, че всяка от страните може да е извършила \"военни престъпления\". Въпреки намесата на арабската коалиция през 2015 г., хусите - калени бойци, здраво държат своите крепости в Северен и Западен Йемен. Те редовно изстрелват ракети към Саудитска Арабия и кралството обвинява големия си съперник в региона - Иран, че им доставя тези оръжия, макар Техеран да отрича. В Женева обаче Грифитс поставя летвата доста ниско. Сегашните \"консултации\" целят да бъде потвърдена \"рамката за официални преговори\", посочи ООН. \"Не бива да има прекомерни очаквания\", каза американски дипломат, добавяйки, че от новия процес \"може и да излезе нещо\", ако посредникът се ориентира към \"мерки за доверие\" - освобождаване на затворници, подновяване на полетите до Сана и техническо сътрудничество с централната банка. Йеменският външен министър Халед Ямани потвърди пред АФП намеренията за такъв подход, като спомена проблема със затворниците. Грифитс е третият посредник, който се занимава със сложния йеменски казус. През юни ОАЕ проконтролираха офанзива на проправителствени сили в посока към стратегическото пристанище Ходейда на запад - но загрижени за международния си имидж, спряха настъплението по суша, за да не прерасне в кървава баня. При все това \"поддържаме натиска си върху Ходейда\", защото \"е от ключово значение за стратегическа промяна в ситуацията\", съответно за \"скъсяване на войната\", заяви външният министър на ОАЕ Ануар Гаргаш. Въздушен удар, нанесен предполагаемо от коалицията, уби в понеделник 38 бойци на хусите, съобщиха източници от медицинските среди и силите за сигурност. Засега противниците не отстъпват от позициите си. Коалицията и нейните йеменски подопечни настояват за изпълнение на резолюция 2216 на Съвета за сигурност на ООН, която признава за \"легитимен\" президента Абд Рабу Мансур Хади и изисква хусите да се изтеглят от заграбените територии, като върнат и тежките оръжия. Хусите пък искат \"да бъде спряна агресията\" на саудитците и ОАЕ, преди да склонят на отстъпки - например за споменатото това лято прехвърляне на контрола върху пристанище Ходейда към ООН. Консултациите в Женева \"са важни, доколкото такива не е имало от две години, а те протичат и под егидата на нов пратеник на ООН\", отбелязва йеменският изследовател Фареа ал Мюслими, но прогнозира, че те \"няма да стигнат далеч\", защото никоя велика сила не планира големи усилия за мир в Йемен. Неправителствени сдружения заклеймяват бездействието на Вашингтон, Лондон и Париж по отношение на Рияд - техен стратегически съюзник, на който продават оръжия. Подложена на международен натиск след въздушна атака на 9 август срещу автобус, когато загинаха 51 души, включително 40 деца, коалицията побърза да разпореди вътрешно разследване; накрая призна за допуснати \"грешки\" в правилата за влизане в бой и обеща да накаже виновниците. Лондон приветства тези \"съжаления\", но поиска разяснения за още две кръвопролитни операции през август. Вашингтон не постави под въпрос своето сътрудничество с коалицията, а Париж увери, че \"никое оръжие, продадено от Франция, не се използва срещу\" цивилни. От март 2015 г. насам в Йемен са убити най-малко 6660 мирни жители, а 10 563 са ранени, съобщи Върховният комисариат на ООН по правата на човека, но добави, че \"реалните цифри със сигурност далеч надхвърлят това\". /От БТА/", "date": "2018.09.05", "title": "В Женева започва нов преговорен процес, \nцелящ да спре \"мръсната война\" в Йемен"}
{"url": "https://www.24chasa.bg/novini/article/7040219", "text": "Британската прокуратура е повдигнала обвинения на двама руснаци заради отравянето с нервнопаралитично вещество на бившия шпионин Сергей Скрипал и дъщеря му Юлия в английския град Солсбъри, предаде Асошиейтед прес. Издадена е заповед за арест, предаде Франс прес. Издирваните лица се казват Александър Петров и Руслан Боширов, предава БТА. Те са на по около 40 години и са пътували с руски паспорти под фалшива самоличност, добави началникът на полицията за борба с тероризма, цитиран от Ройтерс.", "date": "2018.09.05", "title": "Повдигнаха обвинение на двама руснаци за отравянето на семейство Скрипал (Обновена)"}
{"url": "https://www.24chasa.bg/novini/article/7040224", "text": "Китайска търговска ракета-носител SQX-1Z(\"Щуанцюсян-1\") бе изстреляна от космодрума Цзюцюан в провинция Гансу в Северозападен Китай, предадоха ТАСС и Асошиейтед прес, цитирани от БТА. Както съобщи централната телевизия на Китай, ракетата трябва да изведе в суборбиталното пространство три спътника. Става въпрос за първо изстрелване на ракета от тази серия. То е извършено за отработване на технологията SQX-1Z. Полетът на ракетата продължи повече от 460 секунди. Максималната достигната от нея височина бе 108 км. Един от спътниците вече се върна на Земята. Очаква се другите два апарата да изпълнят по аналогичен начин мисията си. Новата ракета ще може да се използва за извеждане на малки спътници в орбита и за космически туризъм. Ракетата-носител SQX-1Z е разработена от частната китайска компания i-Space, дълга е 9,5 метра и е с диаметър 1,4 метра. Максималната й скорост е 1,5 км/сек. Понастоящем Китай активно развива частен сектор на ракетостроенето. През месец май китайската компания Lingtai Kongjian (\"Линтай кунцзян\") извърши тестово изстрелване на първата в Китай търговска ракета-носител от серията One Space - OS-X.", "date": "2018.09.05", "title": "Китай за пръв път изстреля търговска ракета с три спътника на борда"}
{"url": "https://www.24chasa.bg/novini/article/7040242", "text": "Неправителствените организации Асоциацията на бащите в България и \"Българска общност в Норвегия\" представиха протестна декларация във връзка с отнемането на български деца от техните родители от норвежката служба Барневерн. Документът беше обявен на пресконференция в Националния пресклуб на БТА. Ще направим и невъзможното, за да върнем отнетите насилствено български деца от биологичните им родители, се посочва в декларацията, изчетена от Валентин Желев от \"Българска общност в Норвегия\". Според данни на организацията Барневерн е отнела насилствено децата от 10 български семейства, живеещи в Норвегия. Те настояват за незабавно и безусловно освобождаване на отнетите деца на 10-те български семейства и затварянето на всички казуси, в които са следени и притеснявани български семейства и децата им, както и да бъде дадено право на тези хора да напуснат Норвегия без последствия. Желев посочи, че ще започнат акция по обединяване на всички етноси, които имат отнети деца в северната страна. От неправителствените организации настояват българската държава да окаже \"тежък дипломатически натиск\" на Норвегия.", "date": "2018.09.05", "title": "Две НПО: Незабавно освободете отнетите деца на български семейства в Норвегия"}
{"url": "https://www.24chasa.bg/novini/article/7040249", "text": "Трима от петимата съдии, които трябваше да разгледат жалбата на бившия военен командир на босненските сърби Ратко Младич срещу присъдата му за редица престъпления, сред които и геноцид, ще бъдат сменени заради възможна предубеденост срещу Младич, съобщава Асошиейтед прес. Международният остатъчен механизъм, създаден да довърши делата на Международния трибунал за бивша Югославия, е решил да отстрани от делото трима опитни съдии с аргумента, че тяхното участие в предишни дела, свързани с Младич, означава, че съществува риск, че е възможно те да не са безпристрастни, предаде БТА. Решението вероятно ще забави делото на Младич, който беше признат миналата година за виновен по десет обвинения в геноцид, престъпления срещу човечеството и военни престъпления за ролята му в жестокостите, извършени от сръбските сили по време на Босненската война от 1992 - 1995 година. Цитиран от ТАСС, синът на Младич Дарко е заявил, че това решение се явява известен прелом в работата на трибунала. На основание на решението защитата на босненския сръбски военен лидер ще обжалва всички решения, взети с участието на тримата съдии, е казал Дарко Младич.", "date": "2018.09.05", "title": "Смениха трима съдии от процеса срещу Младич заради съмнения в пристрастност"}
{"url": "https://www.24chasa.bg/novini/article/7040259", "text": "Заместник-министърът на икономиката Лъчезар Борисов е представил първия по рода си български електрически автомобил. Това съобщиха от пресслужбата на Министерството на икономиката. На официалната церемония собственикът на \"Син карс интернешанъл\" инж. Росен Даскалов е представил шосейна версия на първия български електрически автомобил, състезателен автомобил и концепция за мултифункционален и компактен градски електромобил, който е планирано да се произвежда у нас и да се изнася в чужбина. По думите на Даскалов новият L City е изцяло насочен към бъдещето и именно затова от него ще се предлага единствено електрическа версия. Общо регистрираните електрически и хибридни превозни средства в страната от всички категории е 6808, като от тях леки автомобили изцяло електрически са 554, което е ръст от над 600 на сто за последните 5 години, е казал заместник-министърът Борисов. Борисов е подчертал, че производството на български електромобил е сред приоритетите и изцяло съответства на насоките на провежданата икономическа политика за насърчаване на инвестициите в нови иновативни производства при осъществяването на Иновационната стратегия за интелигентна специализация, както и за развитие на електрическата мобилност у нас. За да има устойчива платформа за развитие на сектора в дългосрочен план, е създадена междуведомствена работна група за разработване на Национална програма с Пътна карта за развитие на електрическата мобилност до 2025 г. и хоризонт до 2030 г., е добавил още Борисов.", "date": "2018.09.05", "title": "Вижте първия по рода си български електрически автомобил (Снимка)"}
{"url": "https://www.24chasa.bg/novini/article/7040250", "text": "Заради изпратен до нея сигнал от медицинския персонал на врачанската болница днес омбудсманът Мая Манолова дойде с екипа си в града. Тя се срещна с ръководството на здравното заведение и авторите на писмото, които искат помощ от нея за решаването на проточилата се криза. Като видя препълнената с лекари и медицински сестри малка заседателна зала на МБАЛ „Хр. Ботев” , Манолова се наложи срещата да се проведе на открито пред болницата, за да може да чуе и види всички. Пред събралите се на двора Мая Манолова заяви, че ще настоява държавата да влезе в ролята си и да поеме отговорността за състоянието на здравното заведение. „ Няма да се уморя да искам министерството на здравеопазването да предприеме необходимите действия за спасяването на врачанската болница и други подобни на нея, заяви омбудсмана. - За всички е очевидно, че има един отговорен за кризата и това е държавата, защото тя е собственик, тя определя ръководствата, тя трябва да контролира как се харчат парите в здравеопазването. Убедена съм, че нито лекарите и медицинските сестри, нито пък жителите на Враца са участвали в определянето на управителните органи и на директорите на болницата. Трябва ли лекарите, медицинските сестри и гражданите да носят отговорност за това, че някой не е управлявал ефективно, че е вземал решения, които не са в интерес на болницата, че е участвал в схеми, отклонявал е пари или каквото и да е друго? „ Според Манолова отговорността за състоянието на болницата във Враца е изцяло на здравното министерство и на среща в понеделник с министър Кирил Ананиев тя ще настоява ведомството да си оправи бакиите, които е натворило. Тя заяви още, че ще изисква да бъде представен ясен план за болницата и да се осигури финансиране за справяне с проблемите. Манолова каза, че на срещата със здравния министър ще настоява той да дойде във Враца и да каже в лицата на хората каква е ситуацията, колко е тежко положението, какви действия ще предприеме министерството и в какви срокове и как ще осигури финансиране. Омбудсманът бе категорична, че е необходима цялостна здравна реформа, в която пациентите да могат да контролират лечебните заведения. Според нея държавните болници трябва да придобият друг статут и да се финансират по различен начин.", "date": "2018.09.05", "title": "Мая Манолова: Държавата да понесе отговорността си за кризата на врачанската болница"}
{"url": "https://www.24chasa.bg/novini/article/7040274", "text": "Кметът на Антверпен и председател на най-влиятелната партия в Белгия Нов фламандски алианс (НФА) Барт де Вевер предупреди, че кокаиновата мафия може да започне да купува политици. По неговите думи с трафика на кокаин са свързани толкова много пари, че вече купуването на политици е напълно възможно. Не сме далеч от този момент, това е заплаха за цялото общество, коментира той, цитиран от БТА. Според кмета през пристанището в Антверпен \"акулите минават през мрежите\". Де Вевер заявява, че местните политици са \"на ръба\" да бъдат купени с кокаинови пари. В Антверпен е най-голямото пристанище на Белгия и наскоро градът взе първенството от Лондон като \"европейска столица на кокаина\". Според официални проучвания около 25 на сто от вноса на наркотика от Колумбия и Еквадор за Европа преминава през тази входна точка. На пристанището в Антверпен на сканиране се подлагат едва два процента от контейнерите. Въпреки това в последните години се съобщава за залавяни пратки с общо тегло от близо 20 тона кокаин. Употребата на наркотика в Антверпен също бележи рекордни равнища, а цената на грам на пазара на дребно е около 55 евро. Годишно през пристанището преминават около осем милиона контейнера със стоки. Антверпен е известен и като столица на диамантите заради множеството магазини за продажба на скъпоценните камъни. ", "date": "2018.09.05", "title": "Кметът на Антверпен: Белгийски политици може да бъдат купени от кокаиновата мафия"}
{"url": "https://www.24chasa.bg/novini/article/7040443", "text": "Неотдавна на заседание на френски дипломати президентът на Франция Еманюел Макрон заяви, че развитието на мултилатерализма и на Европейския съюз са изправени пред безпрецедентна криза. Доналд Тръмп настоява за налагането на унилатерализма и търговска война срещу Европа, дори и личните отношения с него не са от полза. Освен това Вашингтон затруднява Брюксел по отношение на иранското ядрено споразумение и климатичните промени, предава  . На заседанието Макрон всестранно критикува унилатерализма на Тръмпа, но същевременно подчерта колко е важен диалогът с него. Френският президент потвърди активното участие на Китай в многостранните дейности, но изрази съмнение, че страната има свои виждания. Относно глобалното управление Макрон е на мнение, че предложената от Китай инициатива „Един пояс, един път\" е отправена към света и може да съдейства за стабилизирането на някои региони. Франция ще води „конструктивен, взискателен и уверен диалог \" с Китай, балансирайки и защитавайки своите интереси. Дипломатическите действия на Макрон са от полза за противопоставянето на унилатерализма и възстановяването на европейската интеграция, но не могат да осигурят реални резултати. Защото неговата програма за възстановяване на Европа не е подкрепена от всички страни-членки на Съюза. Освен това той има намерение да развива партньорство в световен мащаб, но иска да постави Франция в центъра. От една страна Макрон обръща внимание на Китай, който също полага усилия за изграждането на мултилатерализма в света, от друга обаче той очевидно се съмнява в целите на страната, затова неговата дипломатическа идея не е инклузивна. Може да твърдим, че мултилатерализмът постепенно започва да играе главна роля във френските и европейски дипломатически дейности. Китай и Европа засилват обмена и сътрудничеството в защитата на многостранния световен ред и могат да допринесат за устойчивото развитие на света.", "date": "2018.09.05", "title": "Макрон говори за многостранния световен ред"}
{"url": "https://www.24chasa.bg/novini/article/7040464", "text": "При извършване на изкопни работи в гр. Вършец, фирма за интернет и телевизия скъса кабел средно напрежение, собственост на ЧЕЗ Разпределение България. В резултат голяма част от града остана без електрозахранване. Засегнати са 1100 домакинства и стопански клиенти, сред които жителите на улиците „Тодорини кукли“, „Климент Охридски“, „Банкя“, „Цар Иван Асен“, „Христо Смирненски“, „“Александър Стамболийски“, „Иван Вазов“, „Околовръстна“ и др. Екипите на ЧЕЗ Разпределение работят усилено за отстраняване на нанесените щети и за възстановяване на електрозахранването в максимално кратки срокове.", "date": "2018.09.05", "title": "Кабелна телевизия остави Вършец без електрозахранване"}
{"url": "https://www.24chasa.bg/novini/article/7040447", "text": "Русия е поканила България за предоговаряне цените на природния газ, съобщи за   председателят на КЕВР Иван Иванов. Това стана възможно, след като Брюксел започна антимонополно дело заради завишените цени, по които \"Газпром\" продава синьо гориво на осем държави в Европейския съюз, сред които и България. За да избегне тежки глоби и съдебни такси, руската държавна компания сключи споразумение с Еврокомисията, според което се отказва от забраната за препродажба на руски газ към трети страни и се съгласява да предоговори и цените със засегнатите държави. \"След като в официалния вестник на ЕС беше публикувано решението на ЕК по антимонополното дело срещу \"Газпром\", изтекоха десетте седмици, това е срокът, в който \"Газпром\" трябваше да покани страните, засегнати от решението. По информация, която официално ми беше подадена от ЕК, очаквам започване на преговори, които да доведат до по-добри условия за България в рамките на договора за доставка на природен газ от \"Газпром\". Какви ще бъдат резултатите от тези преговори, зависи вече от тяхното провеждане\", заяви Иванов.", "date": "2018.09.05", "title": "Русия поканила България за предоговаряне цените на газа"}
{"url": "https://www.24chasa.bg/novini/article/7040457", "text": "Британски прокурори днес обявиха имената на двама руски граждани, които според държавното обвинение са се опитали да отровят бившия руски агент Сергей Скрипал и дъщеря му Юлия с нервнопаралитично вещество в Англия, предаде Ройтерс. За Александър Петров и Руслан Боширов е издадена европейска заповед за арест. Полицията разпространи снимките на двамата, предаде БТА. \"Няма да искаме от Русия екстрадирането им, тъй като руската конституция не позволява екстрадиция на руски граждани\", уточни представител на юридическия отдел при кралската прокуратура. Нийл Басу, началник на антитерористичното звено в полицията, заяви, че двамата заподозрени са пътували под фалшиви имена, възрастта им е около 40 години и имат автентични руски паспорти. По думите на Басу следи от замърсяване с Новичок са открити в лондонска хотелска стая, където са живели двамата руснаци. Те са пристигнали във Великобритания на 2 март и са отпътували на 4 март.", "date": "2018.09.05", "title": "Вижте двамата руснаци, обвинени в отравянето на Скрипал (Снимки)"}
{"url": "https://www.24chasa.bg/novini/article/7040507", "text": "Премиерът на провинция Саксония Михаел Кречмер заяви днес пред местния парламент, че не е имало преследваща чужденците \"тълпа\" в Кемниц по време на демонстрациите на крайната десница през изминалите две седмици, предаде ДПА, цитирана от БТА. Кречмер посочи, че случващото се в провинция Саксония и град Кемниц по време на протестите е било показано неправилно. \"Едно нещо е ясно: нямаше тълпа, нямаше преследване и нямаше погроми\" срещу хората, които на външен вид не приличат на германци. Думите на Кречмер влизат в пряко противоречие с изявленията на федералното правителство и водещи политици, сред които външния министър Хайко Маас и канцлера Ангела Меркел, която осъди действията на \"тълпата\" спрямо мигрантите след разпространени видеозаписи на инциденти от Кемниц. Въпреки че прокуратурата на Дрезден заяви тази седмица, че записите не са изцяло анализирани, говорителят на правителството Щефен Зайберт повтори позицията на Меркел: \"Видеозаписите показват как хора от чуждестранен произход са преследвани и заплашвани\".", "date": "2018.09.05", "title": "Премиерът на Саксония: В Кемниц не е имало преследваща чужденците тълпа"}
{"url": "https://www.24chasa.bg/novini/article/7040501", "text": "Около 13.45 часа днес в полицията постъпил сигнал за простреляни жена и дете в Самоков, съобщиха от пресцентъра на МВР. На адреса незабавно са изпратени служители на РУ-Самоков и Спешна помощ, които установили смъртта на 33-годишната жена. 12- годишният й син е настанен в болницата в Самоков в критично състояние. По първоначални данни се касае за битов скандал. Предприети са активни действия за установяването и задържането на извършителя.", "date": "2018.09.05", "title": "Убиха жена, а детето й е в критично състояние след стрелба в Самоков"}
{"url": "https://www.24chasa.bg/novini/article/7040506", "text": "Продължават проверките на полицията в рамките на ежедневния засилен контрол по пътищата на страната. Вчера полицейските екипи са проверили 4861 моторни превозни средства и 6175 души. Установени са общо 4781 нарушения, от които 1599 са за управление на МПС с превишена скорост. Издадени са 2471 фиша и 711 акта за установени административни нарушения, информират от МВР.  Отнети са 47 свидетелства за управление на МПС заради неплатени задължения по ЗДвП. По време на осъществените проверки на място на гражданите са връчени общо 505 електронни фиша. Засилените проверки ще продължат до края на месец септември.", "date": "2018.09.05", "title": "4861 превозни средства проверени вчера в хода на спецакции по пътищата"}
{"url": "https://www.24chasa.bg/novini/article/7040541", "text": "Ообявените от британските власти имена на заподозрени за инцидентите в Солсбъри и Еймсбъри не говорят нищо на Русия, заяви днес говорителката на руското външно министерство Мария Захарова, цитирана от ТАСС и БТА. \"В медиите се появиха изявления на британски официални представители относно заподозрените за инцидентите в Солсбъри и Еймсбъри. Прави се връзка с Русия. Обявените от медиите имена, както и разпространените снимки, не ни говорят нищо\", подчерта говорителката. \"Отново призоваваме британската страна да премине от публични обвинения и информационни манипулации към практическо сътрудничество между провоохранителните органи\", добави Захарова.", "date": "2018.09.05", "title": "Русия: Имената на заподозрените за случая със Скрипал не ни говорят нищо"}
{"url": "https://www.24chasa.bg/novini/article/7040549", "text": "Среща, посветена на сътрудничеството в Западните Балкани, започна днес в главния град на босненската Република Сръбска Баня Лука без представител на Косово като отзвук на продължаващото напрежение в региона след войните от 90-те години, предаде Асошиейтед прес, цитирана от БТА.  Днешната среща в Баня Лука е в рамките на Процеса за сътрудничество в Югоизточна Европа /ПСЮИЕ/, целящ засилване на икономическите и политическите връзки между страните от Западните Балкани. Косовският външен министър Беджет Пацоли се отказа от участие в срещата, след като президентът на Република Сръбска Милорад Додик каза, че той не е добре дошъл в сръбската част на Босна и Херцеговина. Сърбия и босненските сърби не признават независимостта на бившата сръбска област Косово, обявена през 2008 г. Додик нарече Косово \"лъжедържава\". Президентът на Република Сръбска засили националистическата си реторика преди предстоящите избори в Босна и Херцеговина на 7 октомври.", "date": "2018.09.05", "title": "Представители на Западните Балкани обсъждат сътрудничество, но без Косово"}
{"url": "https://www.24chasa.bg/novini/article/7040562", "text": "На 6 септември президентът Румен Радев ще посети Пловдив, където ще участва в честванията по повод 133-ата годишнина от Съединението на Княжество България и Източна Румелия, съобщиха от прессекретариата на президента. В 20.30 часа държавният глава ще участва в тържествената церемония на площад „Съединение“. В 21.00 часа президентът ще произнесе слово.", "date": "2018.09.05", "title": "Президентът ще участва в тържественото отбелязване на Съединението в Пловдив"}
{"url": "https://www.24chasa.bg/novini/article/7040568", "text": "Условно наказание от 1 година и 6 месеца “лишаване от свобода“ с 3-годишен изпитателен срок и глоба в размер на 3000 лв. получи младеж от Добрич, след като Окръжният съд одобри споразумението, сключено между подсъдимия, неговата защита и прокуратурата. С него страните по делото приемат за безспорно установено, че на 17 май т. г., в. Добрич, 20-годишният Н. Н., без надлежно разрешително, е държал с цел разпространение високорискови наркотични вещества - марихуана, разпределена в 4 отделни пакетчета, с общо тегло 48.38 грама, на обща стойност 290.28 лева. Подсъдимият декларира пред съда, че признава вината си, отказва се от по-нататъшното разглеждане на делото по общия ред и е наясно, че постигнатото споразумение има последиците на влязла в сила присъда. Той прие да плати и направените по делото разноски в размер на 198.98 лева. В отделно съдебно заседание Окръжен съд-Добрич, разпореди иззетата като веществено доказателство марихуана да бъде унищожена. Определението на Окръжен съд - Добрич е окончателно.", "date": "2018.09.05", "title": "Наркопласьор получи условна присъда след споразумение"}
{"url": "https://www.24chasa.bg/novini/article/7040589", "text": "12-годишният син на застреляната в Самоков също е починал. Той бе приет в болницата в критично състояние и там е издъхнал. На място е починало и 15-годишно момче. Това уточниха от полицията  Около 13.45 часа днес в полицията постъпил сигнал за простреляни жена и дете в Самоков. По първоначални данни се касае за битов скандал. Районът е заграден от полицейски сили. Предприети са активни действия по издирването на извършителя.", "date": "2018.09.05", "title": "Почина и синът на убитата в Самоков, застреляно е и друго дете"}
{"url": "https://www.24chasa.bg/novini/article/7040798", "text": "Идеята за териториално разграничаване или корекция на границата е единственият начин да бъде приключен конфликтът между Белград и Прищина, заяви президентът на Косово Хашим Тачи, цитиран от държавната сръбска телевизия РТС. Хашим Тачи изтъкна, че ще бъде много трудно да бъде постигнато споразумение с Белград, дори почти невъзможно, но все пак той вижда \"светлина в края на тунела\", предаде БТА. \"Ако сега изгубим тази възможност и чакаме изборите в ЕС през май идната година, съществува опасност дневният ред на ЕС да пропадне. Прищина ще изостане в процеса на присъединяване към ЕС и НАТО, а ние сега се стремим да рационализираме този процес със Сърбия\", заяви Хашим Тачи на кръгла маса за диалога с Белград на тема \"Какво означава корекцията на границата между Косово и Сърбия\". Президентът на Косово каза, че в този процес няма да се говори за разделение или подялба на Косово, както и че град Митровица няма да бъде предмет на тези разговори, но краят на диалога ще ознаменува края на дългия конфликт между двете страни. \"Корекцията на границите не означава подялба на Косово и ние няма да позволим една Република Сръбска вътре в Косово\", заяви Тачи на форума, организиран от Косовския демократичен институт. Хашим Тачи смята, че след договор за границата между Белград и Прищина може да последва международното признаване на косовската независимост. Косовският президент посочи, че ще посвети вниманието си на осигуряването на международно признаване и членство на Косово в международните организации. Той припомни, че на срещата на ЕС и страните от Западните Балкани в София отново е било потвърдено, че условие за присъединяване към ЕС е решаването на двустранните въпроси със съседите и добави, че Прищина има отлични отношения с Албания, Черна гора и Македония, но \"големият договор със Сърбия още не е постигнат\". Целта на Тачи е споразумението със Сърбия да осигури признаване на косовската независимост и членство на Прищина в ООН, ЕС и НАТО. Президентът на Сърбия Александър Вучич оцени същевременно преди предстоящия диалог в Брюксел, че представителите на Прищина не искат да разговарят по нито един въпрос от съществено значение. \"Виждам, че албанските официални лица от Косово не искат да разговарят нито за Съюза на сръбските общини, нито за северната част на Косово, нито за ВЕЦ Газивода\", заяви Александър Вучич, отговаряйки на въпрос на Танюг за това как вижда най-новите изявления на Хашим Тачи и Рамуш Харадинай за това какво според тях е предмет на разговорите. \"Сърбия няма време за губене и иска да разговаря по всички теми, които са важни за сърбите и албанците\", изтъкна сръбският президент.", "date": "2018.09.05", "title": "Хашим Тачи: Ще е много трудно да се постигне споразумение с Белград"}
{"url": "https://www.24chasa.bg/novini/article/7040815", "text": "„Решителното преодоляване на неравенствата в ЕС и пълен приоритет на политиките за рестартиране на сближаването, особено в социалната сфера трябва да бъдат основополагащото начало на следващата Многогодишна финансова рамка (МФР) на ЕС“ заяви Георги Пирински при обсъждане на МФР на 4 септември в Работната група по бюджетни и структурни политики на Групата на социалистите и демократите в Европейския парламент. Това съобщиха от офиса на Пирински. Той изтъкна, че намаляването на средствата за сближаване и преместването на приоритетите от подпомагане на по-слабо развитите страни и региони към пазарно ориентирани инвестиции ще доведе до нова криза и все по-голямо задълбочаване на различията в ЕС. Пирински призова социалистите да удвоят усилията си за изричното включване на специални средства за решаване на неотложния проблем с бедността при децата чрез т. нар. Детска гаранция, в следващата финансова рамка.", "date": "2018.09.05", "title": "Георги Пирински: Новият бюджет на ЕС - с пълен приоритет на политиките за кохезия"}
{"url": "https://www.24chasa.bg/novini/article/7040846", "text": "Бившият пожарникар Иван и приятелката му са се скарали вчера в София. Тя се прибрала в Самоков, откъдето е родом, а Иван я е проследил. Скандалът продължил, а мъжът прострелял любимата си, 15-годишния й племенник Методи и 12-годишния й син Ивайло.  Мъжът избягал в посока \"Щъркелово гнездо\", където се самоубил.", "date": "2018.09.05", "title": "Вижте тройния убиец от Самоков Иван"}
{"url": "https://www.24chasa.bg/novini/article/7040814", "text": "Да отпадне задължението за присъствие на длъжностно лице от горското или ловно стопанство при провеждането на подборния отстрел на дива свиня. Това предложение е направено с промени в правилника за прилагане на Закона за лова и опазване на дивеча. Те са публикувани за обществено обсъждане, а до 5 октомври всеки заинтересован може да изрази мнението си по тях.  Според измененията в ловностопанските райони, предоставени на ловните дружини, изискването за присъствие на длъжностно лице при осъществяване на подборен лов отпада, независимо от начина на провеждането му. Тъй като с промените се повишавал риска от извършване на нелегална търговия с месо и дивеч, за да се засили контролът индивидуалното ловуване  ще може да се извършва след предварително представени в държавните горски и държавните ловни стопанства графици, съдържащи името на ловеца, местността и датата. \"Това дава възможност за извършване на периодични проверки от контролните органи, което ще има дисциплиниращ ефект върху ловуващите\", мотивират се експертите.  \"За съжаление към момента служителите от тези стопанства са крайно недостатъчни за обезпечаване на изискването за присъствие по време на лова. Успешният отстрел на дива свиня чрез подборно ловуване се осъществява основно вечер, което допълнително затруднява осигуряването на длъжностно лице\", гласят мотивите на земеделското министерство. Промените се налагали във връзка с превенция на африканската чума по свинете и необходимостта от редуциране броя на дивата свиня.  \"Подборният лов към момента е единствения начин, чрез който може да отстрелват дивите свине. С оглед спешната необходимост от редуциране броя на дивата свиня и невъзможността към момента в рамките на действащото законодателство да се реши този проблем, предлагаме подборният лов на дива свиня да не се извършва в присъствието на длъжностно лице от горското или ловното стопанство, освен при подборния отстрел по линия на организирания ловен туризъм\", се посочва в доклада към промените.  Към момента индивидуалният лов на дива свиня бил единственият начин за редуциране броя на вида. От началото на годината до сега са издадени около 500 разрешителни за отстрел, което се оказва недостатъчно, за да се изпълнят поставените цели. Причината за малкия брой издадени разрешителни за отстрел е изискването за присъствие на длъжностно лице, обясняват експертите.  Заинтересованите страни били ловните сдружения, респективно ловните дружини и членуващите в тях ловци, придобили право на подборно ловуване на дива свиня – около 180 ловни сдружения в страната, 2800 ловни дружини и около 80 000 ловци. Контролните органи в лицето на държавните горски и държавните ловни стопанства – около 190.  Включени са и животновъди, отглеждащи източнобалканска свиня (полудива свиня), както и такива с домашни прасета.  Проектът с промени е подкрепен от катедра „Лов“ в Лесотехническия университет и от Професионалната ловна асоциация. ", "date": "2018.09.05", "title": "Индивидуалният лов на глигани - без придружител"}
{"url": "https://www.24chasa.bg/novini/article/7040922", "text": "Босненската полиция влезе в сблъсък със стотици протестиращи ветерани от войната, недоволни от закон, който регулира техните права във връзка с конфликта през 1992-95 година, предаде Асошиейтед прес. Полицаи с щитове и каски използваха лютив спрей срещу бившите бойци, някои от които носеха знамена или пръти. На част от протестиращите им прилоша от спрея. Местни медии съобщиха, че определен брой хора са били ранени при стълкновението в Сараево, столица на Босна и Херцеговина, преди ситуацията да се успокои, предаде БТА. Според сараевския портал Кликс при сблъсъка са ранени четирима полицаи, а четирима от демонстрантите са арестувани. По неофициални данни са ранени и около 30 ветерани. Военните ветерани се оплакват, че предназначените за тях пари отиват в джобовете на хора, които никога не са участвали в сражения. Те настояха за по-стриктни закони и за единен регистър на бойците. Около 100 000 души загинаха по време на войната в Босна, а милиони останаха без дом. Кликс съобщи, че ситуацията вече се е успокоила, а стотина ветерани са останали пред сградата на парламента и обсъждат дали да се разотидат, или да прекарат нощта на площада.", "date": "2018.09.05", "title": "Босненската полиция влезе в сблъсък с\nпротестиращи ветерани от войната"}
{"url": "https://www.24chasa.bg/novini/article/7040925", "text": "Международна конференция на тема \"Миграционната криза: отговорности и отговори\" започва днес в Охрид и ще продължи до петък, предаде агенция МИА. Участие в конференцията са заявили около 100 представители на Република Македония, България, Турция, Румъния, Хърватия, Сърбия, Босна и Херцеговина, Черна гора, Косово, Швеция, Испания, Португалия, Швейцария, Италия и Австрия, предава БТА. Организатор на форума е Институтът за сигурност, отбрана и мир към факултета по философия в Скопския университет в сътрудничество с факултета по криминалистика, криминология и сигурност на университета в Сараево и факултета по сигурност в Белград. На откриването на конференцията днес ще говори Аргентина Шабадос, регионален директор на Международната организация по миграция, отговаряща за Югоизточна Европа, Източна Европа и Централна Азия.", "date": "2018.09.05", "title": "Международна конференция за мигрантите започва днес в Охрид"}
{"url": "https://www.24chasa.bg/novini/article/7040974", "text": "19 хиляди деца, открити от екипи на Министерството на образованието, не са били записани на училище през миналата учебна година. Това съобщи за   заместник-министърът на образованието Деница Сачева. 24 хиляди деца са върнати в клас. От тях около 2 хиляди са повторно отпадналите, а 14 хиляди са отпаднали за първи път, посочи Сачева: \"Това са децата, с които смятаме, че ще имаме най-голям успех по евентуалното им връщане обратно в клас, но имаше и много деца, които бяха открити, но които не успяхме да запишем обратно в клас по различни причини, най-вече поради отказ от страна на родителите. Имаме и сериозна група деца, които са подадени от ЕСГРАОН като деца, които би следвало да бъдат на училище, но за които ние нямаме информация, защото настоящата им адресна регистрация не е валидна. Предстои съвместно с полицията да започне издирването на тези деца\". Министерството на образованието работи по програми, за да не отпадат отново от училище записаните вече деца.", "date": "2018.09.05", "title": "Зам.-министър Сачева: 19 хил. деца не са записани на училище през миналата учебна година"}
{"url": "https://www.24chasa.bg/novini/article/7040998", "text": "Министърът на младежта и спорта Красен Кралев и извънредният и пълномощен посланик на Руската федерация у нас Н. Пр. Анатолий Макаров откриха фотоизложба, организирана от Руското географско дружество и показваща красивата природа на Русия, съобщиха от пресцентъра на спортното министерство.  „За мен е чест да присъствам на откриването на тази изложба и съм убеден, че тя ще бъде изключително интересна за гражданите и гостите на София. Аз дълбоко вярвам, че спортът и изкуството спомагат за единението между народите“, заяви Кралев. По време на церемонията министърът обяви, че през месец септември България ще бъде домакин на Световните първенства по волейбол за мъже, художествена гимнастика и гребане за мъже и жени. По покана на Красен Кралев у нас за шампионатите пристига министърът на спорта на Руската федерация Павел Колобков. Кралев обяви, че предстои и още една фотоизложба. Тя ще бъде съвместен проект на българския фотограф Костадин Андонов и руските му колеги Сергей Кибрин и Андрей Голованов и ще представи техния поглед върху провелото се в Русия Световно първенство по футбол. Н. Пр. Анатолий Макаров заяви, че снимките, изложени пред руското посолство са селектирани от над 52 000 фотографии. Те са творби на руски и чуждестранни фотографи, разказващи за красивата дива природна и самобитното културно наследство на Русия. „Хубаво е, че провеждането на една такава изложба се превръща в традиция. През изминалата година интересът към изложбата беше много голям. Сигурен съм, че и тези фотографии ще Ви дарят с незабравими емоции. В епохата на напрегнати международни отношения, именно връзките между хората остават тази константа, която задържа скелето на нашето приятелство“, каза Макаров.", "date": "2018.09.05", "title": "Кралев участва в откриването на фотоизложба за природата на Русия (Снимки)"}
