{"url": "https://www.24chasa.bg/novini/article/7738550", "text": "Американската администрация засега не може да убеди турските власти да се откажат от получените от Русия зенитно-ракетни системи С-400, призна Джон Съливан, номиниран от президента Доналд Тръмп за посланик на САЩ в Москва, предаде ТАСС. \"Още не сме достигнали тази точка, не сме убедили турците като съюзници в НАТО в необходимостта да ликвидират вече нанесените от тях щети, като се откажат от тези системи, преди те да достигнат пълна бойна готовност\", заяви Съливан на изслушване в комисията по външни работи на Сената на САЩ, посветено на неговата кандидатура, предава БТА.", "date": "2019.10.30", "title": "Джон Съливан: САЩ засега не успяват да убедят Турция да се откаже от руските С-400"}
{"url": "https://www.24chasa.bg/novini/article/7738336", "text": "Полицията в Есекс разпространи снимки на двамата братя от Северна Ирландия, които са издирвани по случая с 39-имата замръзнали мигранти в камион. Един от двамата Ронан Хюз се е свързал с детективите миналата сряда, за да се сдобие с информация за арестувания 25-годишен шофьор Мо Робинсън. От полицията търсят и брат му Кристофър Хюз от Армаг за разпит по подозрение за убийство и трафик на хора. \"Ронан Хюз се обади в полицията във Великобритания от мобилен телефон малко след 2 часа сутринта миналата сряда\" твърди анонимен източник, предава The Sun. \"Той заяви, че трябва да разговаря с някого относно Мо Робинсън и заяви, че шофьорът няма нищо общо с каквато и да е нелегална дейност и не е знаел нищо за товара. Хюз потвърди, че познава Робинсън и настоя да получи отговори на редица въпроси. Той си даде рождената дата и адреса\", казва още източникът. \"Вярваме, че Ронан Хюз се опитваше да установи колко и каква информация има полицията по онова време. Изглеждаше сякаш иска да сътрудничи на разследващите, но оттогава няма контакт с него\". Вчера от полицията разпространиха снимки на двамата братя. Смята се, че те са наели хладилния камион от друга фирма, базирана в Ирландия. Засега няма данни двамата да са били наясно с превозването на мигранти в него. \"Откриването на братята и разпитите им са ключови за нашето разследване\", коментира главният детектив по случая Стюарт Хупър.", "date": "2019.10.30", "title": "Вижте двамата братя, издирвани заради замръзналите в камион мигранти (Снимки)"}
{"url": "https://www.24chasa.bg/novini/article/7738540", "text": "Властите във Варшава представиха днес план за допълнително ограничаване на движението на автомобили в централната част на града, отоплението с въглища на частни домове и разширяване на зелените райони в рамките на усилията да се подобри качеството на въздуха, предаде Асошиейтед прес. Най-вече през есента и през зимата, когато въздухът е влажен и хората използват въглища за отопление, полската столица често пъти потъва в смог. Проблемът е още по-голям в Южна Полша, в Краков и промишлената и въгледобивна Шльонска област, където също се предприемат мерки срещу замърсяването, предава БТА. Кметът на Варшава Рафал Тшасковски заяви, че таксите за паркиране и глобите в центъра ще бъдат увеличени значително, а ще бъдат изградени повече буферни паркинги, за да се насърчат шофьорите да ползват метрото, автобусите и трамваите. В дългосрочен план се планира пълна забрана за автомобили в туристическите зони в Стария град, където ще бъде разрешено движението само на автобуси без въглеродни емисии. Градът освен това субсидира семействата и малкия бизнес с до 200 000 злоти (52 000 долара), когато сменят силно замърсяващото отопление на въглища с безвъглищно отопление. Тшасковски обеща също така да се изградят повече зелени райони и повече станции за контрол на качеството на въздуха в града.", "date": "2019.10.30", "title": "Варшава ограничава още движението на коли и отоплението с въглища за по-чист въздух"}
{"url": "https://www.24chasa.bg/novini/article/7738250", "text": "Над 200 пожарникари и доброволци с модерна техника, хеликоптери и булдозери потушиха най- големия пожар на Балканите. В предизвикателството силите на Пожарна безопасност и защита на населението- Монтана показаха завидна организация, бързина и смелост, висок професионализъм, каза инспектор Владимир Мишев. Над 100 лесничеи, доброволци и военни са прекарали нощта високо в планината, за да не позволят да реапростират пламъците вече трето денонощие. Пожарникарите са се срещали с колегите от Сърбия, за да действат в синхрон. На помощ се притекоха и пилотите от ВВС, но ситуацията беше тежка с гъст дим и лоша видимост. На мястото за последната решителна акция пристигна с хеликоптер директорът на Главна дирекция НПЗНС главен комисар Николай Николов. Според него от сръбска страна пожарът е локализиран, но обстановката остава тревожна. Разговаряхме с премиера Бойко Борисов да имаме готовност да окажем помощ на сърбите с пожарникари и техника, но те отговориха, че засега се справят, каза Николов. Той благодари на всички участвали в потушаването на огнената стихия за ефективната работа и справянето с предизвикателството да гасят високи треви и храсти на 1700-1800 метра височина при екстремни условия. Спасена е 200 метра букова гора, която е горяла само по върховете. Пожарът е низов, на площ близо 52 кв. километра по билото на Западна Стара планина, под Мартинова чука и Голяма чука, затова щетите не са големи. За радост в Чипровци заваля и дългоочакваният дъжд. Направени са сателитни снимки от гасенето на пожара.", "date": "2019.10.30", "title": "Потушиха в екстремни условия големия пожар в Чипровския балкан"}
{"url": "https://www.24chasa.bg/novini/article/7738243", "text": "Министърът на правосъдието Данаил Кирилов се срещна днес с посланика на Федерална република Германия Н.Пр. Кристоф Айххорн, съобщават от пресцентъра на Министерство на правосъдието. Посланикът поздрави правителството за постигнатите от страната ни резултати, отбелязани в последния мониторингов доклад на Европейската комисия. „Намираме се във фаза, в която е важно по-нататъшната дискусия да се води по-хладнокръвно. Нужно е да се убедят българските граждани, че законите, написани на хартия, могат да доведат до резултати“, отбеляза Н.Пр. Айххорн. По думите му сега е от значение как България ще осъществи прехода от досегашния режим към бъдещите нови правила по отношение на отговорността на главния прокурор. Министър Кирилов припомни, че преди близо месец е подписал пред посланиците на държавите-членки на ЕС писмо до Европейската комисия за демокрация чрез право (Венeцианската комисия), в което иска становище и препоръки по законопроекта за изменение и допълнение на Наказателно-процесуалния кодекс (НПК) във връзка с въвеждане на ефективен механизъм за разследване срещу главния прокурор и председателите на Върховния административен съд и Върховния касационен съд. Той заяви още, че във връзка с изготвянето на становището на комисията се очаква посещението на нейни експерти на 7 и 8 ноември т.г., които ще имат срещи и с представители на парламентарно представените партии, Висшия съдебен съвет, прокуратурата и Върховния административен съд. „Ще осигурим максимална прозрачност на целия текущ процес и ще изпълним максимално точно и добросъвестно бъдещото становище на комисията“, увери Кирилов.", "date": "2019.10.30", "title": "Германският посланик: Българите трябва да се убедят, че законите водят до резултати"}
{"url": "https://www.24chasa.bg/novini/article/7738272", "text": "Временният главен прокурор на румънската антикорупционна агенция Калин Нистор заяви днес, че прокурорите провеждат заедно с колегите си от страна от Югоизточна Европа разследване по дело за злоупотреби с еврофонодове в земеделието, щетите от които възлизат на няколко милиона евро, предаде Аджерпрес. \"Провеждаме разследвания по дела, в които си сътрудничим както с (Европейската служба за борба с измамите) ОЛАФ, така и с колеги от други страни членки в общи следствени екипи с подкрепата на (органа на ЕС за съдебно сътрудничество) Евроюст\", заяви Нистор. Той посочи, че такъв съвместен екип \"с колеги от една страна от Югоизточна Европа\" в момента провежда разследване срещу лица, заподозрени в извършването на десетки злоупотреби в земеделския сектор чрез използването на фалшиви декларации за наемане или концесия на площи, предава БТА. \"В резултат на тези престъпления заподозрените са получили неправомерно милиони евро от еврофондовете, като част от сумата е реинвестирана чрез пране на пари в Румъния\", посочи временният ръководител на Националната дирекция за борба с корупцията (НДБК). Той добави, че през последните четири години НДБК е получила 241 сезирания от румънската Дирекция за борба със злоупотребите (ДЛАФ) и Европейската служба за борба с измамите (ОЛАФ) за предполагаеми престъпления срещу финансовите интереси на ЕС, а от друга страна прокурорите от НДБК често са търсили помощта на ДЛАФ в провеждането на разследвания в тази сфера. \"По сложни дела с трансгранични елементи се наложи през 2018 г. изпращането на молби за следствени комисии или европейски следствени заповеди до съдебните власти в страни членки на ЕС като Италия (най-много), Унгария, Франция, Германия, Полша, Ирландия или трети страни като САЩ, Турция, Сърбия или Ливан\", посочи още Нистор. Той уточни, че през последните четири години (без настоящата година) НДБК е изпратила на съд 938 заподозрени по 363 дела за извършване на престъпления срещу финансовите интереси на ЕС, а нанесените щети са възлизали на 949 милиона леи (еврото се разменя за 4,75 леи). В същия период съдебните инстанции са осъдили 452 обвиняеми и са ги задължили да платят обезщетения на граждански ищци на стойност 140 милиона леи, заяви ръководителят на НДБК.", "date": "2019.10.30", "title": "Тече разследване на огромни злоупотреби с еврофондове в Югоизточна Европа"}
{"url": "https://www.24chasa.bg/novini/article/7738273", "text": "Белгийската полиция откри 12 мигранти в хладилен камион в зона за паркиране в Северна Белгия, след като шофьорът подал сигнал до властите, предаде Ройтерс, цитирайки говорителка на федералната полиция. Шофьорът, който пренасял плодове и зеленчуци, се обадил в полицията. Пристигналите сили на реда открили 12 мъже, родом от Сирия и Судан, и ги отвели в имиграционната служба в град Антверпен, предаде БТА. Миналата седмица във Великобритания бяха открити телата на 39 мигранти, пристигнали през белгийското пристанище Зеебрюге. Белгийските власти сътрудничат с британските при разследването, отбелязва Ройтерс.", "date": "2019.10.30", "title": "Откриха 12 мигранти в хладилен камион в Белгия"}
{"url": "https://www.24chasa.bg/novini/article/7738283", "text": "Роскосмос планира в руските кораби \"Союз\" да се използват места, които може да са необходими на НАСА, предаде ТАСС. Това оповести източник от ракетно-космическия отрасъл, предава БТА. По-рано директорът на НАСА Джим Брайдънстайн заяви на конференция по астронавтика във Вашингтон, че на американското космическо ведомство ще са нужни 1-2 места в руските кораби \"Союз\" за транспортиране на астронавти до Международната космическа станция (МКС). \"Русия има свои планове. Нужно е те да се съгласуват, да се потърсят резерви\", отбеляза източникът. По думите му, създаването на нови пилотирани кораби е дълъг процес, който отнема над две години. Необходимо е това също да бъде отчетено при преговорите със САЩ, поясни източникът. НАСА преустанови своите пилотирани полети през 2011 г. след приключването на програмата \"Спейс шатъл\". Оттогава астронавти се транспортират до МКС с руски кораби \"Союз\". Понастоящем няколко американски компании разработват за НАСА нови космически кораби за пилотирани полети.", "date": "2019.10.30", "title": "Роскосмос има планове за места, за които настоява НАСА, в руските кораби \"Союз\""}
{"url": "https://www.24chasa.bg/novini/article/7736439", "text": "“Не броя медалите си, защото те не са толкова важни”, казва ученикът от СМГ. Все пак отличава четири свои постижения. В колекцията му блести златото по математика от олимпиадата на мегаполисите (международна надпревара за отбори по природни науки). Тази година състезанието се проведе в Москва през септември. През юли пък печели среброто от Международната олимпиада по математика във Великобритания. “Доволен съм от резултата, но се надвях на златото”, казва момчето. Поставя си за цел догодина вече да прибави злато и от нея. Сред постиженията му са и златни медали от Жаутиковската олимпиада по математика и от балканиадата. Евгени се пали по математиката във 2-и клас, когато отива на първото си състезание. Подготвя се за състезания през цялата година. Понеже го правя с кеф, въобще не разбирам колко време ми отнема”, усмихва се момчето. Все пак има задачи, които го затрудняват и се мъчи над тях с дни. “Чувствам го като голямо падение, когато не мога да измисля нищо, но е неизбежно. Има адски трудни задачи и трябва да се четат решенията”, обяснява момчето. Математиката за него е като решаване на пъзел. Някои парчета са в условието, други са теорема, която си виждал преди два месеца, а трети пък са нещо, което се сещаш на самото състезание. Колкото по-добре го подреждаш, толкова по-добър състезател си”, обяснява Евгени. Според него на състезание е важно да овладееш емоцията, защото състезателите са изложени на голям стрес и само талантът не стига. Конкуренция обаче между тях няма. “На международни състезания не представляваме само себе си, а и България. Няма смисъл от конкуренция, тя е по- скоро вредна, отколкото полезна”, разказва шампионът. Зад успехите му стоят и учителите от СМГ. “Всичките ми преподаватели са вдъхновяващи. Те винаги ни помагат и ни разбират”, казва Евгени. Почти целият му клас ходи на състезания по математика, лингвистика, химия или физика, но между децата няма съревнование. “Ние се подкрепяме и се радваме на успехите си”, категоричен е Евгени. Според него СМГ е най-доброто училище, но ако може, би променил образователната система. “Учениците трябва сами да си избират кои предмети да учат. До 7-и клас трябва да се учи всичко, но след това трябва да се профилират според интересите си”, смята момчето. До миналата година пък е ходил и на състезания по химия. “Това е много готина наука, но заради математиката трябва да се правят жертви”, казва още той. Той обича да пътува, а състезанията са го отвели на много места по света - САЩ, Южна Корея, Китай, Индия, Русия, Великобритания и други. Сред хобитата на Евгени са фитнесът и спортът. Преди е ходил и на танци, но заради математиката е спрял. Свободното си време прекарва с приятели, обича да чете книги или да гледа филми. Най-добре решава задачи под звуците на алтернативен поп, но е фен и акустична музика. Иначе харесва Тейлър Суифт и St. Vincet. Сега Евгени е в 12-и клас, смята да продължи обучението си в чужбина и е категоричен, че ще продължи да се занимава с математика. “Не виждам как ще се занимавам с нещо друго. Математиката е толкова голяма част от живота ми, че е обзела всички негови страни”, казва олимпиецът. От 9-и клас проучва най-добрите университети в света, а мечтата му е да учи в Стамфорд. Все пак е направил дълъг списък, защото конкуренцията е голяма. “Защото не виждам голяма разлика дали ще правя това, което харесвам, тук, или в чужбина, но там образованието със сигурност е по-добро”, казва още момчето.", "date": "2019.10.30", "title": "С упоритост, дисциплина и любов Евгени става един от най-добрите BG математици"}
{"url": "https://www.24chasa.bg/novini/article/7738301", "text": "Петролният разлив по плажове в Североизточна Бразилия най-вероятно е причинен от изтичане на петрол от кораб, което може да е случайно или преднамерено, каза днес командващ на бразилските военноморски сили, цитиран от Ройтерс. В коментара си за телевизия \"Глобо нюз\" висшият бразилски военен изрази увереност, че властите ще открият виновниците за разлива, който засегна повече от 100 плажове в страната, предава БТА.", "date": "2019.10.30", "title": "Висш военен: Петролното замърсяване по плажове в Бразилия е причинено от кораб"}
{"url": "https://www.24chasa.bg/novini/article/7738306", "text": "Турският президент Реджеп Тайип Ердоган не изключва възможността за нови разговори с руския си колега Владимир Путин, предаде Анадолската агенция. Запитан дали ще има нови разговори с руския президент тази седмица, турският президент Ердоган отговори: \"Може да има във всеки един момент. Зависи от развитията\", предаде БТА. На 22 октомври президентите на Русия и Турция Владимир Путин и Реджеп Тайип Ердоган на среща в Сочи постигнаха споразумение за съвместни действия за нормализиране на ситуацията в Североизточна Сирия, напомня ТАСС.", "date": "2019.10.30", "title": "Ердоган: Може да има разговори с Путин във всеки един момент, зависи от развитията"}
{"url": "https://www.24chasa.bg/novini/article/7738320", "text": "Децата вероятно отново ще се приберат с повече бонбони, отколкото здравословни храни, след обиколката на съседите на Хелоуин, съобщи Асошиейтед прес, позовавайки се на резултатите от анкета как американците планират да отбележат деня. Плановете на американците за Хелоуин са различни - да правят тиквени фенери, да гледат страшни филми. Някои дори ще маскират кучетата и котките си като таласъми или Спайдърмен. Такива са резултатите от анкетата на Асошиейтед прес и Националния център за изследване на общественото мнение, предава БТА. Повечето американци мислят, че не е безопасно децата да обикалят домовете сами, а една трета - че дори е много опасно. Затова малчуганите обикновено се движат на огромни групи и не си тръгват, докато не ги почерпят. Привличат ги не само бонбоните, а и украсата със зомбита и скелети. Не всички хора обаче се подготвят да черпят децата - само около 40 процента са планирали да го направят. От тях приготвилите здравословни храни са само 7 процента. Много американци, повечето с деца до 13 години, мислят да ги маскират и да ги заведат да обикалят домовете на съседите. Около четвърт от възрастните ще облекат костюми. При хората с деца те са една трета. При хората над 60 години ентусиазмът да прекарат вечерта, облечени като Дракула, намалява. За разлика от тях почти половината от младите - до 30 години, го правят. Те много по-често украсяват и домовете си. В анкетата са участвали 1075 души.", "date": "2019.10.30", "title": "Децата получават повече бонбони, отколкото здравословни храни на Хелоуин"}
{"url": "https://www.24chasa.bg/novini/article/7738315", "text": "\"Фейсбук\" е спрял операция за дезинформация, водена от територията на Русия и обхващаща няколко страни в Африка, включително Кот д'Ивоар и Демократична република Конго, предаде Франс прес, цитирайки изявление на компанията. Акаунтите, страниците и групите, създадени във \"Фейсбук\" и \"Инстаграм\", са били свързани с юридически лица, свързани на свой ред с Евгений Пригожин, приближен на руския президент Владимир Путин, предава БТА. Пригожин вече е обвиняван, че е организирал кампания против Хилари Клинтън и в подкрепа на Доналд Тръмп по време на кампанията за президентските избори в САЩ през 2016 г. чрез базираната в Санкт Петербург Агенция за интернет изследвания, припомня Франс прес. Освен Кот д'Ивоар и ДР Конго, са били засегнати още Мадагаскар, Мозамбик, Централноафриканската република, Камерун, Судан и Либия.", "date": "2019.10.30", "title": "\"Фейсбук\": Спряхме руска операция за дезинформация\nв Африка"}
{"url": "https://www.24chasa.bg/novini/article/7738316", "text": "През изминалата нощ в Калифорния отново задухаха бурни ветрове, разпалвайки два огромни пожара, които бушуват в югозападния американски щат от близо седмица, предаде Франс прес. Към полунощ ветровете със скорост до 100 км/ч отслабнаха, но метеорологичната служба обяви най-високата, червена степен на опасност. Тя ще е в сила до днес следобед в района северно от Сан Франциско, където пожарът Кинкейд вече погълна над 30 000 хектара лозарски площи в окръг Сонома, предаде БТА. Ветровете не са така интензивни, но все още са доста силни и се съчетават с много ниско равнище на влажност - едва 9 процента, предупредиха метеоролозите. Над 4500 пожарникари се борят и днес с пожара Кинкейд, заради който много училища в Сонома ще останат затворени до петък. Калифорнийската енергийна компания \"Пасифик Газ енд Илектрик\" съобщи вчера, че прекъсването на тока ще засегне близо 1,5 милиона души в около 30 окръга. В това число влизат един милион човека, които са без електричество от уикенда.", "date": "2019.10.30", "title": "Бурни ветрове разпалват пожарите в Калифорния"}
{"url": "https://www.24chasa.bg/novini/article/7738329", "text": "Янко Янков е кандидатът на „БСП за България“ за кмет на район „Сердика“, който ще се бори на балотаж в неделя. С номер 56 в бюлетината. Той е магистър по военно дело, транспортно строителство и публична администрация. Има управленски опит в областта на транспортното строителство. Янков е бил член на надзорния и управителния съвет на „Локомотив София“ и началник щаб на спортната школа на клуба. Какви са най-големите проблеми в район „Сердика“? Проблеми има навсякъде. За “Сердика” бих започнал от състоянието на уличната мрежа с прилежащите й тротоари. Този проблем го има на много места в София, също и в нашия район. На места няма дори осветителни тела. На второ е липсата на довеждащ транспорт до основните линии на градския транспорт и метрото. В това число влиза и липсата на транспортна връзка със Северната тангента. Ако това се промени, със сигурност ще има положителен ефект върху живота и удобството на гражданите в „Сердика”. Живеем в 21 век, но в кварталите “Бенковски”, “Орландовци” и “Малашевци” липсва канализация. Това е огромен проблем. Отново става дума за София на две скорости – не е справедливо да се забравят някои райони и части на Столична община, независимо къде се намират те. Като последен проблем, но не и по важност бих посочил лошото състояние на училищните сгради, дворовете и зелената система. Това са неща, които тревожат хората от района. А какви са вашите решения за тези проблеми? Решенията ги има, трябва просто да се започне отнякъде. Необходимо е да се направи моментна снимка на състоянието на уличната мрежа и с обосновано предложение до кмета на София и до Столичния общински съвет да се поиска планиране на финансови средства от общинския бюджет. Тази процедура трябва да се приложи и за останалите проблеми на кварталите, които са отговорност на Столична община. Какво Ви отличава от другия кандидат на балотажа? Ние сме различен типаж. Наблюдавайки „свършеното“ за три мандата от досегашния кмет, мисля, че се отличавам със своята инициативност, желанието си да подобря състоянието на района и по този начин да допринеса за създаване на нормална градска среда. С чист въздух и сигурност за нас и нашите близки. С упоритост ще отстоявам исканията на жителите на “Сердика” за по-добър и качествен живот в един от най-хубавите географски разположени райони на столицата. Какви проблеми имате като гражданин на София и на района, в който живеете? Като на повечето софиянци и аз имам проблеми с движението пеша. Затрудненията идват от некачественото състояние на тротоарите. Друг основен проблем, който срещам е трудното намиране на паркомясто след приключване на работния ден. Какво искате вие лично да се промени? Грижата за живота и здравето на жителите на кварталите изисква да се изведе тежкия транспорт от улиците на района. Искам да се осъществи пътната връзка със Северната тангента. Искам ул. „Първа българска армия“ да се ремонтира генерално, за да не се срамуват войниците и офицерите, сражавали се под знамето на Първа българска армия, от сегашното състояние на улицата, която носи това име. Как ще опишете района си с няколко думи? “Сердика“ е прекрасно разположен район в близост до сърцето на столицата. С добри и работливи хора, силно обичащи децата си. Но в същото време сме забравени, като район и жители от Столична община и районна администрация. Как си представяте “Сердика“ в бъдеще? Като район на европейска столица си представям, че ще имаме удобна градска среда, бърз градски транспорт с нормални интервали, красиви зелени площи с кътчета за игра на децата, много усмихнати хора и чист въздух. Размечтах се! Какво правите в свободното си време, преди и след кампанията? Обичам да съм сред природата. Това ми е любимо занимание. Включва кратки излети с пикници в Искърското дефиле, риболов, а през зимата ловни излети в Стара планина. Но след края на кампанията, като бъда избран за кмет, знам че личното ми време ще се ограничи. Ще трябва да намаля някои от тези мои любими занимания, за да имам време да си върша работата. Разкажете любим спомен, свързан с Вашия район? Най-хубавият ми спомен от район “Сердика” е абитуриентският ден на сина ми в 14-то СУ „Проф. д-р Асен Златаров“. Организацията беше прекрасна. Много искам софиянци и гостите на столицата да свързват район “Сердика” с хубави моменти и положителни емоции. Ето защо Централна гара и предгаровия площад трябва да изглеждат подобаващо, защото от тях гостите на града добиват първите си впечатления от София. Как ще опишете се себе си с няколко думи? Инициативен, действен, отговорен. Силно влюбен и отдаден на работата, с която съм се захванал. Щом съм убеден, че една кауза е правилна, заставам до хората и се боря заедно с тях. Без притеснение, че може ще загубя общинска или държавна длъжност. Какво ще кажете на избирателите преди балотажа в неделя? Заедно можем да променим района си, така че да се чувстваме сигурни, да се гордеем с това, че живеем в „Сердика“ и да сме усмихнати! Благодаря за подкрепата на всички, които искат да променим модела на управление на София и на район “Сердика”. Призовавам ги на 3-те ноември да излязат и да гласуват.", "date": "2019.10.30", "title": "Янко Янков: Ще отстоявам исканията на жителите на “Сердика” за по-добър и качествен живот"}
{"url": "https://www.24chasa.bg/novini/article/7738346", "text": "Военни от сирийската армия днес влязоха в сблъсъци с турските сили край граничния град Рас ал Айн в Североизточна Сирия, съобщи сирийска държавна медия, цитирана от Ройтерс. Сблъсъците се разразиха на фона на изявленията на Анкара, че си запазва правото да предприеме друга трансгранична операция срещу сирийските кюрдски Сили за защита на народа (СЗН). Сирийската държавна медия не даде повече подробности, но подкрепяните от Турция сирийски бунтовници предоставиха сходна информация. Сирийските бунтовници посочиха, че спорадични боеве със сирийската армия е имало през последните дни южно от Рас ал Айн, контрола над който Турция пое по-рано този месец. Последните сблъсъци показват, че има риск насилието в Североизточна Сирия да се възобнови отново, след като преди седмица Русия и Турция постигнаха в Сочи споразумение за района. Съгласно меморандума, договорен на 22 октомври 2019 г. по време на преговори между президентите на Русия и Турция, кюрдските милиции трябва да се изтеглят 30 км южно от турската граница.", "date": "2019.10.30", "title": "Сирия и Турция се сблъскаха край Рас ал Айн"}
{"url": "https://www.24chasa.bg/novini/article/7738363", "text": "Два трамвая се удариха на столичния бул. „Христо Ботев” между пл. „Македония” и бул. „Александър Стамболийски”, предаде  . Към момента все още не е ясно дали има пострадали при инцидента. Видимо двете пътнически возила са със сериозни повреди. На мястото се образува голямо задръстване.", "date": "2019.10.30", "title": "Трамваи се удариха в центъра на София"}
{"url": "https://www.24chasa.bg/novini/article/7738351", "text": "\"Въпреки че трябва да се успокоя, като знам, че той е в мир с Господ, аз също знам и за агонията, която нашето семейство преживява, като знаем, че някой го е ударил и просто го е оставил там да умре\", пише 41-годишната Шерцингер.  \"Мили моя братовчеде, много те обичам. Този свят беше по-добро място с теб и твоето добро, творческо сърце в него. Никога няма да те забравим и ще те носи със себе си завинаги\", написа още бившата приятелка на Григор Димитров.  \"Моето семейство и аз се молим за всяка информация, която би могла да помогне в разследването на трагичната смърт на този невероятен човек. Моля този, който направи това, да има достойнството и силата да се покаже. Нашият Бог е любящ и прощаващ Бог, но аз се моля за справедливост за Джон Бой и за закрила за семейството ми\", написа Шерцингер. ", "date": "2019.10.30", "title": "Никол Шерцингер търси кой е блъснал и убил братовчед й"}
{"url": "https://www.24chasa.bg/novini/article/7738382", "text": "Официален представител на Европейската комисия заяви днес, че съществуват съмнения дали последната номинация на Румъния за поста еврокомисар - Виктор Негреску, е направена легитимно от временното правителство на страната и подчерта, че всяко предложение за поста трябва да бъде съгласувано с президента на Румъния, предаде Хотнюз. Говорителката на ЕК Мина Андреева заяви в отговор на журналистически въпрос, че избраната за председател на ЕК Урсула фон дер Лайен е получила писмото на румънския премиер с предложението за еврокомисар. \"Това ново предложение на временното румънско правителство не е било съгласувано с президента. (. . .) Всеки, който дойде от Румъния, трябва да бъде одобрен от президента на Румъния. Има съмнения в Румъния дали номинацията е направена легитимно от временното правителство, което упражнява изпълнителните правомощия в момента. Боя се, че това е нещо, което трябва да бъде решено в Румъния\", посочи говорителят на ЕК. Лявото румънско правителство на премиера Виорика Дънчила, което беше свалено от власт с вот на недоверие на 10 октомври, номинира бившия министър по европейските въпроси Виктор Негреску за поста еврокомисар, след като по-рано бяха отхвърлени две други номинации за тази длъжност, предаде БТА. Президентът Клаус Йоханис заяви, че уволненото правителство на социалдемократите няма легитимност да предлага еврокомисар и че това трябва да бъде направено от новия кабинет на либералите, който ще се изправи пред парламентарен вот за встъпване в длъжност в понеделник.", "date": "2019.10.30", "title": "ЕК: Дали новото румънско предложение за еврокомисар е направено легитимно?"}
{"url": "https://www.24chasa.bg/novini/article/7737916", "text": "Министърът на регионалното развитие и благоустройството Петя Аврамова инспектира днес старта на работата в участъка от Видин до п. в. „Макреш“ край гр. Димово, който е част от проекта за модернизация на пътя Видин – Ботевград. В строителството на близо 30-километровата отсечка от Видин до п. в. „Макреш“ ще се инвестират 357,6 млн. лв. Изпълнителят – дружеството „СЕВЕРОЗАПАД ЛОТ 1“ ДЗЗД, трябва да завърши планираните дейности в срок от 30 месеца. Строителният надзор на стойност близо 3,6 млн. лв. ще се изпълнява от ДЗЗД „БОНОНИЯ КОНСУЛТ“ 2020, а авторският – от ДЗЗД „ВИА ПЛАН-БУРДА“. Трасето на пътя ще следва съществуващия обходен път на Видин, който ще бъде реконструиран и разширен – ще бъде с две ленти за движение в посока, зелена ивица и банкети. След това ще преминава по нов терен. Новият участък ще бъде с магистрален габарит – с две ленти за движение в посока, аварийна лента, разделителна ивица, водещи ивици и банкети. Връзката със съществуващите пътища и населените места в региона ще се осъществява чрез пътни възли. Ще бъдат изградени подлези, надлези, 2 моста над реките Делийска и Войнишка, 3 виадукта, селскостопански подлези и надлези, площадка за отдих с електричество, водоснабдяване и пречиствателно съоръжение. Предвидена е реконструкция на електропроводи, водопроводна и канализационна мрежа, телефонни и оптични кабели и ландшафтно оформяне. Отсечката Видин – п.в. „Макреш“ е първата от трасето Видин – Ружинци с обща дължина 54,3 км, по която стартира реално изпълнение. За другите два участъка – от п. в. „Макреш“ до с. Бела и от него до с. Ружинци, текат обществените поръчки за строителство и строителен надзор. Министърът провери и изграждането на пътя от Ботевград до Мездра в участъка от Мездра до с. Люти дол, който е 13,4 км. Стойността на договора с изпълнителя ДЗЗД МБ ЛОТ 2-2019 е близо 267 млн. лв. Бъдещото скоростно трасе ще има две самостоятелни платна c по две ленти за движение и средна разделителна ивица. На съществуващите три моста по трасето ще бъде построено по още едно платно. Ще се изградят и два нови. За връзка с гр. Мездра ще има пътен възел. На 500 м от него ще има отклонение за градския стадион. Още два пътни възела – „Дърманци“ и „Ребърково“, ще осигуряват връзка с околните села в региона. Планиран е ремонт на двата съществуващи надлеза за преминаване над ж. п. линията – този, който се намира на около 100 м преди бъдещата пътната връзка за Мездра, и другият – в района на пътната връзка. Пътят ще обхожда с. Люти дол по нов терен, в който е предвидено изграждането на два тунела – с дължина 490 м и 340 м. Започна поетапното изпълнение и на Лот 1 от пътя Мездра – Ботевград. В изграждането на участъка с дължина 19,3 км ще се инвестират близо 160 млн. лв. Той започва на 2 км след с. Люти дол и е до съществуващия четирилентов участък при Ботевград. Изпълнител на строителството е Обединение „ГЕОПЪТ ЛОТ 1“. Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо. По нов терен бъдещият скоростен път ще се развива в участъците, обхождащи селата Новачене и Скравена. При пътния възел „Люти дол“ ще бъде изградена и нова връзка между бъдещото трасе и съществуващия път за обслужване на селата Люти дол и Типченица. Ще бъдат построени още три пътни възела - „Скравена“, „Ботевград“ и в близост до с. Новачене, който ще бъде на две нива. Съществуващите мостове над реките Малата река и Новаченска ще бъдат рехабилитирани и разширени. Ще бъдат построени и 3 нови съоръжения – над реките Малата река, Рударка и Бебреш. Ще има и площадки за отдих.", "date": "2019.10.30", "title": "Министър Аврамова провери строителството в участъци от пътя Видин - Ботевград"}
{"url": "https://www.24chasa.bg/novini/article/7737950", "text": "\"Фейсбук\" (Facebook) се съгласи да плати глоба в размер на 500 000 паунда за нарушения на закона за защита на личните данни, свързани с нерегламентираното използването на такива данни от консултантската компания \"Кеймбридж аналитика\" (Cambridge Analytica), съобщи в сряда службата на Британския комисар по информацията (ICO) - британският регулатор, отговарящ за информационните права, предава  . Изпълнителният директор на \"Фейсбук\" Марк Зукърбърг беше изправен пред редица въпроси от страна на американските и на европейските законодатели относно това, как политическият консултант \"Кеймбридж аналитика\" е успял да получи за целите на свои изследвания личните данни на 87 милиона потребители на водещата социална медия. Службата на комисаря по информация на Обединеното кралство (ICO) наложи малката и символична по размер глоба още през миналата година, след като каза, че данни на поне един милион британски потребители са били сред информацията, събрана от Cambridge Analytica и използвана за политически цели.", "date": "2019.10.30", "title": "\"Фейсбук\" плаща 500 хил. паунда за скандала с \"Кеймбридж аналитика\""}
{"url": "https://www.24chasa.bg/novini/article/7737948", "text": "1237 проверки са извършили през миналата седмица служители от 18 стопанства на Североизточното държавно предприятие – съобщават оттам. От тях 231 са в обекти за добив на дървесина, 315 са на превозни средства, 607 - на ловци, 2 - на риболовци и 82 на физически лица, които са извършвали различни дейности в горските територии. За различни нарушения са съставени 21 акта и 2 протокола. Задържани са 24 пространствени кубически метра дърва за огрев, четири каруци и инструменти за дърводобив. 186 са проверките за периода 21-28.октомври на територията на Държавното горско стопанство-Генерал Тошево. Проверяващите са съставили 8 акта и 1 констативен протокол за различни нарушения установени по време на обходите в горите. Задържани са седем пространствени кубически метра дърва за огрев. Каруца с четири кубика дърва са задържали горските от Държавното ловно стопанство-Балчик. На нарушителите са съставени четири акта. 44 са проверките през седмицата в стопанството. Две каруци и два пространствени кубически метра дърва за огрев, незаконно добити от територии на Държавното горско стопанство-Варна, са конфискували служители на териториалното поделение. На бракониерите са съставени 4 акта по Закона за горите. Каруца, инструменти за дърводобив и един кубик дърва за огрев са конфискували от нарушители през изминалата седмица служители на Държавното ловно стопанство-Шерба. За незаконната сеч са издадени два акта. Три акта за различни нарушения е съставил мобилният екип на Държавното горско стопанство-Провадия, при проверки в горските територии и обекти за дърводобив. С началото на отоплителния сезон зачестяват нарушенията в горските територии – отчитат от Североизточното държавно предприятие.", "date": "2019.10.30", "title": "Не спират опитите за кражба на дърва"}
{"url": "https://www.24chasa.bg/novini/article/7737956", "text": "НАТО приветства изтеглянето на украинските войски и силите на подкрепяните от Русия бунтовници в Източна Украйна, заяви генералният секретар на Алианса Йенс Столтенберг, цитиран от Ройтерс. Той призова Москва да изпълнява Минските споразумения. НАТО каза много ясно, че Русия има специална отговорност за прилагането на Минските споразумения и че тя трябва да изтегли всички свои войници, всички свои офицери от Източна Украйна, и да спре да дестабилизира\" този район, подчерта Столтенберг, цитиран от Франс прес. Генералният секретар на НАТО изрази подкрепа за усилията за мирно уреждане на конфликта в Донбас и приветства напредъка, постигнат в Станица Луганска, предаде ТАСС. Вчера Украйна и бунтовниците започнаха процес на раздалечаване на силите си в района на село Золотое в Луганска област. \"Приветстваме всяко усилие да бъде намалено напрежението, да бъдат изтеглени войските и да бъде уреден по мирен начин конфликтът в Източна Украйна\", каза той на общ брифинг в Одеса с украинския вицепремиер по въпросите на европейската и евроатлантическата интеграция Дмитро Кулеба. \"Станахме свидетели на определен напредък, постигнат в Станица Луганска, и бихме искали този пример да бъде последван\", допълни той. Генералният секретар на НАТО съобщи, че организацията помага на Киев да проведе ключови реформи, включително в областта на сигурността и отбраната. Стортенберг нарече посещението на водена от него делегация на Алианса в Украйна \"ясен сигнал за солидарност\" с тази страна. Алиансът стои рамо до рамо с Киев по въпроса за подкрепата за териториалната цялост и суверенитета на Украйна, потвърди той. Столтенберг заяви, че Черноморският регион има голямо стратегическо значение за НАТО и Алиансът увеличава присъствието си в него, съобщи ТАСС. \"За НАТО ситуацията в Черно море има огромно стратегическо значение. Румъния, България и Турция, три страни по крайбрежието на Черно море, са членки на алианса. Грузия и Украйна също имат излаз на него и са наши партньори\", каза той. Столтенберг отбеляза, че НАТО и страните партньори на Алианса имат широко присъствие в региона и че \"присъствието в този регион се увеличава\". \"Присъствието на четири кораба на НАТО (в Одеса) е още едно потвърждение за това колко важен е този регион за Алианса, а също така показва и подкрепата за Украйна\", каза той. Вчера украинското министерство на отбраната съобщи, че в Одеса е пристигнала група от четири кораба на НАТО. Това са миночистачите \"Села\" (Испания), \"Лупу Динеску\" от Румъния, \"Шквал\" от България и \"Нумана\" Италия. Корабите ще останат в пристанището на Одеса в продължение на седмица, отбелязва ТАСС. Столтенберг е в Одеса начело на делегация, в която освен него влизат постоянните представители на страните членки, съобщи сайтът на Алианса. Днес те посетиха четирите кораба на НАТО в Одеса. Плавателните съдове извършват патрулиране в Черно море. Визитата на делегацията на Северноатлантическия съвет на НАТО начело със Столтенберг започна днес и ще продължи и утре. Очаква се генералният секретар на Алианса да произнесе реч във Върховната рада, както и на заседание на комисията Украйна-НАТО, отбелязва ТАСС. Според сайта на Алианса Столтенберг ще се срещне и с президента на Украйна Володимир Зеленски.", "date": "2019.10.30", "title": "Столтенберг: Черно море има огромно стратегическо значение за НАТО"}
{"url": "https://www.24chasa.bg/novini/article/7737976", "text": "Нов случая на агресия на пътя в София. Водач на лек автомобил е заплашил с пистолет шофьор на автобус след засичане и скандал на столичният булевард Черни връх. Полицията е задържала и двамата мъже, предаде  При инцидента автобусът и лекият автомобил се засекли на булеварда. Шофьорът на колата влязъл в автобуса и ударил водача, а той от своя страна е нарязал гумите на лекият автомобил. Тогава опонентът му извадил законно притежаван пистолет и го е заплашил. Пристигналият на място полицейски патрул отвел и двамата мъже в Четвърто РПУ за изясняване на случая. Образувано е досъдебно производство.", "date": "2019.10.30", "title": "Удар, рязане на гуми и изваден пистолет при засичане на пътя в София"}
{"url": "https://www.24chasa.bg/novini/article/7737972", "text": "Сливенският окръжен съд насрочи дело за убийство на мъж в Новозагорско, съобщиха от Окръжна прокуратура - Сливен, която предаде на съд обвинените в престъплението. Пламен П. и Иван М. са обвинени в убийство, извършено с особена жестокост и по особено мъчителен начин на 12 март 2019 г. в новозагорското село Езеро. Двамата в съучастие умишлено умъртвили 54-годишен мъж, като за Пламен П. деянието е извършено при условията на опасен рецидив. Двамата обвиняеми са пребили жертвата след употреба на алкохол, оставили са го полумъртъв, а по-късно са го изнесли от жилището му и са го поставили на улица. След това се върнали и почистили кръвта, скрили тръба, с която са го удряли и изгорили в печка обувките, колана и шапката на жертвата. Окръжен съд - Сливен е насрочил заседанието си за 31 октомври 2019 г.", "date": "2019.10.30", "title": "Съдят двама за убийството на мъж в Новозагорско"}
{"url": "https://www.24chasa.bg/novini/article/7737977", "text": "Общият брой на нощувките във всички места за настаняване в Добричка област, регистрирани през август 2019 г., е 679.7 хил., или с 3 % по-малко в сравнение със същия месец на миналата година – съобщават от отдел „Статистически изследвания” в Добрич. Спадът на нощувките е по-малък от този през юли, когато бяха отчетени близо 11% по-малко нощувки, сравнение с година по-рано. От всички пренощували лица 31.4% са българи, като по-голямата част от тях ( 77.0%) са нощували в места за настаняване с 1, 2 или 3 звезди. Пренощувалите чужденци са 92.5 хиляди. Чуждестранните туристи посетили област Добрич са предимно от Румъния (53.0%), Германия (11.9%), Полша (5.1%) и Русия (4.5%). Общата заетост на леглата в местата за настаняване през август 2019 г. намалява с 1.6 процентни пункта в сравнение със същия период на 2018 г., като достига 75.6%. Приходите от нощувки през август 2019 г. достигат малко над 44, 113 млн. лв., като приходите от български граждани са 23%, а от чужди граждани – 77%.", "date": "2019.10.30", "title": "След юли и през август - спад на нощувките в Добричка област"}
{"url": "https://www.24chasa.bg/novini/article/7737994", "text": "1237 проверки са извършили през миналата седмица служители от 18 стопанства на Североизточното държавно предприятие – съобщават оттам. От тях 231 са в обекти за добив на дървесина, 315 са на превозни средства, 607 - на ловци, 2 - на риболовци и 82 на физически лица, които са извършвали различни дейности в горските територии. За различни нарушения са съставени 21 акта и 2 протокола. Задържани са 24 пространствени кубически метра дърва за огрев, четири каруци и инструменти за дърводобив. 186 са проверките за периода 21-28.октомври на територията на Държавното горско стопанство-Генерал Тошево. Проверяващите са съставили 8 акта и 1 констативен протокол за различни нарушения установени по време на обходите в горите. Задържани са седем пространствени кубически метра дърва за огрев. Каруца с четири кубика дърва са задържали горските от Държавното ловно стопанство-Балчик. На нарушителите са съставени четири акта. 44 са проверките през седмицата в стопанството. Две каруци и два пространствени кубически метра дърва за огрев, незаконно добити от територии на Държавното горско стопанство-Варна, са конфискували служители на териториалното поделение. На бракониерите са съставени 4 акта по Закона за горите. Каруца, инструменти за дърводобив и един кубик дърва за огрев са конфискували от нарушители през изминалата седмица служители на Държавното ловно стопанство-Шерба. За незаконната сеч са издадени два акта. Три акта за различни нарушения е съставил мобилният екип на Държавното горско стопанство-Провадия, при проверки в горските територии и обекти за дърводобив. С началото на отоплителния сезон зачестяват нарушенията в горските територии – отчитат от Североизточното държавно предприятие.", "date": "2019.10.30", "title": "Не спират опитите за кражба на дърва"}
{"url": "https://www.24chasa.bg/novini/article/7737998", "text": "Във връзка с многобройните медийни запитвания ви информираме, че руският дипломат, който трябваше да напусне територията на България в срок от 24 часа, е отпътувал с директен полет за Москва заедно със своето семейство. Това съобщиха от Министерството на външните работи.  Вчера външно министерство връчи нота на руския дипломат, шпионирал у нас, да напусне незабавно страната в рамките на 24 часа. Това стана, след като се оказа, че във вторник дипломатът, който е един от деветте първи секретари на посолството на Русия в София, още е в България. Първоначално в понеделник МВнР съобщи, че той вече е отпътувал. Малко по-късно обаче узнали, че това не е така. \"Същевременно, поради отрицателно становище на една от институциите, която съгласува издаването на дългосрочни визи за дипломати, няма да бъде издадена такава на руски гражданин, намиращ се в момента в Русия, на когото му предстоеше да поеме поста „аташе по въпросите на отбраната“ в руското посолство в София. Уточняваме, че това не е процедура по обявяване за персона нон грата. За решението е уведомена руската страна\", съобщават още от министерството.", "date": "2019.10.30", "title": "Външно: Руският дипломат, обвинен в шпионаж, е напуснал България"}
{"url": "https://www.24chasa.bg/novini/article/7738002", "text": "Тежка катастрофа с много ранени е станала днес  между село Арчар и Видин, предаде  . Лек автомобил „Форд“ с германска регистрация е поднесъл на десен завой и се е ударил в идващ от „Дунав мост“ 2 монтански тир. От зловещия удар колата е напълно размазана. На мястото на катастрофата е пристигнала полиция, очакват се и линейки. По първоначална информация в леката кола са се возили мъж, жена и две деца, като всички те са ранени. По цялото пътно платно са разпилени части от размазаната кола. Движението в този участък е временно затворено, за да могат да пристигнат линейките. Очаква се през следващия поне 1 час трафикът между Арчар и Видин да бъде преустановен, а натрупалите се колони от двете страни ще изчакат на място. Пътни полицаи регулират движението, като пренасочват автомобилите по Е-79.", "date": "2019.10.30", "title": "Тежка катастрофа с много ранени край Видин"}
{"url": "https://www.24chasa.bg/novini/article/7738027", "text": "На 29 октомври около 14:00 часа в РУ-Дулово е постъпило искане за оказване на съдействие от Държавно ловно стопанство – Каракуз във връзка с възникнало напрежение след проверка на сигнал за незаконна сеч на дървета в гората край село Чернолик, съобщиха от пресцентъра на МВР. На мястото незабавно са изпратени полицейски служители, а по-късно и допълнителни сили и средства с оглед предотвратяване разрастването на конфликта между служители на ДЛС и местни жители. Има пострадали двама – служител на ДЛС и мъж от село Чернолик, на които е оказана медицинска помощ и са освободени. Случаят е докладван на Районна прокуратура – Дулово, разпоредена e проверка за изясняване на всички факти и обстоятелства по случая.", "date": "2019.10.30", "title": "Двама са пострадали след свада при незаконна сеч в Силистренско"}
{"url": "https://www.24chasa.bg/novini/article/7737992", "text": "Професионалните стандарти в журналистиката могат да се отстояват само от свободни медии, които са независими в политическо и финансово отношение. Това заяви президентът Румен Радев на среща на „Дондуков“ 2 с президента и изпълнителен директор на „Свободна Европа“ Джейми Флай, който е на посещение в България. Държавният глава оцени високо възстановяването на дейността на „Свободна Европа“ в България и особено приноса на медията в разследващата журналистика и борбата с корупцията по високите етажи на властта. Това съобщиха от прессекретариата на президента. Състоянието на медийната среда у нас, свободата на словото, следването на професионални медийни стандарти и влиянието на автоцензурата в журналистиката бяха сред акцентите на срещата. По думите на Румен Радев отстояването на плурализма и обективността в медийното пространство е от ключово значение както за гражданското общество, така и за демократичното развитие на страната. Финансовата уязвимост на много медии и липсата на ясни правила при разпределението на европейски средства в медийната сфера бяха посочени като сериозни фактори за деформирането на информационната среда в България. Джейм Флай запозна президента Румен Радев с дейността на „Свободна Европа“, която работи и подготвя журналистически материали в 22 държави на 26 езика. Той приветства последователните позиции на българския държавен глава в защита на независимостта на медиите у нас и на обективността в медийното съдържание. Изпълнителният директор на „Свободна Европа“ призова за ефективни действия от страна на българските институции срещу всеки опит за оказване на административен или друг натиск върху журналистите в България. Джейми Флай подчерта, че медията ще продължи да действа у нас, като отстоява професионалните стандарти, независимо от политическо влияние и ще насърчи разследващата журналистика. По време на срещата държавният глава отново подчерта необходимостта от всеобхватен медиен закон в България, който да установи общи за всички медии стандарти и да регулира прозрачно тяхната дейност и моделите на финансиране.", "date": "2019.10.30", "title": "Румен Радев: Стандартите в журналистиката могат да се отстояват само от независими медии"}
{"url": "https://www.24chasa.bg/novini/article/7738033", "text": "От началото на месеца 2 мобилни екипа оказват помощ на пациенти с тежки психиатрични заболявания в столицата. Така наречената мобилна психиатрия се осъществява по проект в 5 европейски държави, сред които и нашата страна, предаде  Мобилните екипи са липсващото звено в цялостната картина на психиатричната грижа в България, посочи д-р Владимир Наков, директор на Дирекция „Обществено здраве“ в Националния център за обществено здраве и анализи: Холандски модел „Ние вземаме холандския модел за мобилните екипи и ще използваме техния опит. Мобилният екип е изграден от психиатър, психолог, социален работник, медицинска сестра и това, което е най-важното - експерт от опит, т.е. човек, който е минал през психичната болест, възстановил се е и може да помогне на хора в криза“. По проекта вече са сформирани 2 мобилни екипа. Те са с капацитет да обгрижват по домовете 180 пациенти с тежки психиатрични заболявания, посочи д-р Анна Джисова, психиатър в столичния Център за психично здраве „Никола Шипковенски“ , която от 1 октомври е част от мобилен екип. „Реално от началото на проекта до момента ние работим главно за организацията на работния процес, т.е. да стиковаме помежду си работата на мобилните екипи. Вече сме в процес на набиране на пациенти. Имаме осъществени няколко домашни посещения съвместно с психолог и социален работник. Повече от хората, които ние до момента сме набрали като пациенти, са познати наши пациенти, които вече са изградили връзка на доверие с членовете на екипа и приемат много добре цялата идея за проекта. Вярват, че може да им се помогне в процеса на възстановяване“. Грижа след изписване Основната функция на мобилната психиатрия е да продължи грижата за пациента, след като той бъде изписан и изпратен в семейната си среда. Такава услуга на този етап в България няма, уточни д-р Владимир Наков от Центъра за обществено здраве. „Всъщност след изписването тези хора на практика попадат като свободни електрони и няма кой да продължи така важната роля за възстановяването. Защото акронимът на проекта Recover-e означава възстановяване“. Особено ценно е участието в екипите на т.нар. експерти от опит, които се включват и помагат с голямо желание, каза д-р Джисова. „Познати наши пациенти, които са преживели тежка психично-здравна криза, били са наши пациенти преди години и в момента работят, възстановени, заедно с нас. Двама са в екипите в момента, а имаме опция да включим още 1-2 човека на по-късен етап“. В България психиатричната помощ е твърде консервативна и липсва връзка между болничното заведение и семейството на пациента, която ще бъде запълнена от мобилната психиатрия, обясни Владимир Наков: „Ако има криза и тя може да бъде овладяна, да се овладее в домашни условия и ако екипът разбира се прецени, този човек да бъде настанен в стационар, но да не позволява стигането в болница. Това е основната цел“. Хората с психични заболявания са „неглижирани“ Цялото ни общество има да наваксва много в отношението си към хората с психични заболявания, смята д-р Вася Вутова, психиатър и психотерапевт в Клиниката по психиатрия на Александровска болница: „Те са грубо неглижирани и по-скоро е актуално това схващане, че те трябва да бъдат трайно изолирани, дори затворени и по този начин да се реши комфорта на обществото. Повечето от тези болни имат липсваща подкрепа, както от страна на близките им, които са по-възрастни и нямат адекватната възможност да оказват необходимата за тях подкрепа. Те биват на практика неглижирани и от страна на институциите в България, което създава още по-голям проблем за самите болни“. Липса на достатъчно стационари, остарели материални бази и нормативна уредба, която се нуждае от актуализиране и недофинансирана система са сред основните проблеми. И още от Владимир Наков: „12 са държавните психиатрични болници, 12 са центровете за психично здраве, неравномерно разпределение на територията на страната, това е много характерно за цялата ни психиатрична грижа. Съществуват и около 20 отделения в общите болници и няколко университетски клиники. Ние сме доста назад. Да, те се подобряват, но те се подобряват за даден момент и ако не бъдат влагани ресурси, това подобряване бързо ще се загуби“. Нужда от толерантност Ако на улицата срещнете психично болен човек, който има нужда от помощ, бъдете толерантни, съветва д-р Вася Вутова: „Контактът с такива болни, дори с цел да помогне човек на тези пациенти, трябва първо да има едно толерантно, приемащо отношение и ако видите, че състоянието на човек, когото виждате на улицата и има проблем, по-скоро да се обърнете към специализираните служби, за да се окаже адекватната помощ“. Мобилните екипи за психиатрична грижа ще работят в следващите 18 месеца. А ако институциите у нас осигурят средства, те ще продължат да функционират и след края на проекта.", "date": "2019.10.30", "title": "Мобилна психиатрия оказва помощ на пациенти в София"}
{"url": "https://www.24chasa.bg/novini/article/7738059", "text": "Продължителните наблюдения на Северния полюс на Сатурн са довели до откритието от испански планетолози на нов вид урагани, възникващи в атмосферата на газовия гигант всеки 30-60 години, предаде ТАСС. Учените предполагат, че те са свързани с Големите бели петна в екваториалните зони на планетата, предаде БТА. \"За пръв път можахме да наблюдаваме такъв голям брой урагани на различни ширини. Подобни урагани на Земята изчезват буквално за броени дни, докато един от наблюдаваните от нас на Сатурн продължи над седем месеца!\", заяви Аугусин Санчес-Лавега от университета в Билбао. Веднъж на 30 години, което съответства на една сатурнова година, астрономите могат да наблюдават гигантски урагани на тази планета. Досега учените са регистрирали седем подобни вихъра, възникващи в умерените ширини и мигриращи към екватора. Впоследствие те обхващат почти цялата атмосфера на планетата. Последният от тях беше регистриран през 2010 година, когато дори и астрономите-любители можаха да наблюдават Голямо бяло петно с размери 15 хиляди километра. Успоредно с тях на полюсите на Сатурн възникват по-малки урагани, чийто диаметър не превишава 2000 километра. Те изчезват в рамките на няколко дни или седмица и не успяват да нараснат до по-големи размери. Новият вид урагани не могат да проникнат в други региони на планетата.", "date": "2019.10.30", "title": "Астрономи откриха нов вид урагани на Северния полюс на Сатурн"}
{"url": "https://www.24chasa.bg/novini/article/7738066", "text": "Руското министерство на образованието е издало методически препоръки към училищата в цялата страна да въведат уроци за автомат \"Калашников\", като източник на национална гордост, което да вдъхнови децата по-късно да постъпят на служба в руската армия, предаде ДПА. Уроците ще включат \"духовно и морално възпитание\" за използване на това оръжие за защита на родината, съобщи в изявление министерството, предава БТА. Инициативата съвпада със 100-годишнината от рождението на създателя на легендарния автомат Михаил Калашников на 10 ноември. Изобретеният от него през 40-те години на миналия век автомат е едно от най-разпространените оръжия в света. Руското министерство на образованието подчерта, че всяка година близо четвърт милион души по света загиват от куршумите на това леко стрелково оръжие, което е повече от убитите при артилерийски обстрел, бомбардировки и ракетни удари. Един от лидерите на руската опозиция, Дмитрий Гудков, разкритикува инициативата в изявление, като каза, че духовността на може да бъде смесвана с убийства. Това, което министерството представя за \"наша идентичност и духовност\", е да убиваме колкото се може повече хора\", аргументира се Гудков.", "date": "2019.10.30", "title": "В училищата в Русия ще се изучава историята\nна автомат \"Калашников\""}
{"url": "https://www.24chasa.bg/novini/article/7738065", "text": "- Какво Ви отличава от другия кандидат? - Знам как и мога да реша нерешените проблеми на район „Връбница“, а те са много. Имам хъс. Имам желание. Имам достатъчно опит – от 11 години работя в Столичен инспекторат и съм наясно как функционират и си взаимодействат общинските структури. - Хората във Вашия район често протестират. Например в “Обеля” 2 имаше протести по повод застрояването на междублоково пространство. - Трябва да се работи за промяната на подробните устройствени планове - да се направят частични изменения. Междублоковите пространства трябва да бъдат отредени за озеленяване, а не за жилищно строителство. Или като алтернатива - да се работи за отчуждаването на тези терени, така че и самите собственици да не бъдат ощетени. В тези междублокови пространства трябва да бъдат изградени стрийтфитнеси, футболни игрища, волейболни игрища и т.н. За да има къде да спортуват нашите деца, а и по-големите. - А какво мислите за крайградските части на района? - Това са места с много проблеми. Например – хората, които живеят след гарата във Волуяк, са принудени до септичната яма да копаят кладенец. Не е нормално през 21 век да няма не само канализация, но да няма и водопровод. При това в рамките на Столична община. А напоследък хората имат проблеми и с тока, явно мрежата не издържа. Те живеят в мизерни условия, а това е недупостимо – все пак са столичани. А това може да се промени, ако районната администрация е по-активна и си е на мястото. Ако я е грижа за всички жители на „Връбница“. - Доволен ли сте от резултата на изборите в неделя? - Притеснително е, че има основание да се смята, че има пазаруване на гласове на местата, където живеят малцинствени групи. Например в кв. “Модерно предградие“. В изборния ден се забелязваше голямо струпване на хора, които буквално ги водеха до секциите. Това се вижда и от протоколите на секциите в квартала. Тези действия се отразиха на изборния резултат. - На тези, които имат желание да гласуват по съвест – искате ли да им кажете нещо? - Призовавам ги да излязат и да гласуват. Не трябва да позволяваме, чрез финансови стимули по време на избори, да се определя бъдещето на района. Има хора, които смятат, че и да гласуват – нищо няма да се промени. Уверявам ги, че това не е така. С техните гласове може да се случи промяната. Ако си останат вкъщи, след това няма да имат основание да се сърдят, че нищо добро не се случва в района, около техния блок, на тяхната улица.", "date": "2019.10.30", "title": "Владимир Петров: Знам как и мога да реша проблемите на „Връбница\""}
{"url": "https://www.24chasa.bg/novini/article/7387531", "text": "Сайтът   е дигиталното продължение на известната страница “Спомен” в хартиеното издание на вестник “24 часа”, с която се отдава почит на починалите. От години това е предпочитаното място за възпоменания и траурни обявления, където освен това се публикува и информация за кончината на известни личности, епитафии и спомени за добродетелите на отишли си бележити люде и най-обикновени хора. Преди всичко spomen.bg е страница в услуга, помощ и утеха на живите. Особено на тези, които неминуемо са се оказали изправени пред трудния момент на раздяла с близък човек. На посочените най-отгоре в сайта телефони и имейли отговарят консултанти, чиято работа е да помогнат лесно и бързо да бъде подадена траурна обява. Всяка от шестте основни рубрики отваря падащо меню към различни секции (виж инфографиката). Вариант за некролог, съответно текст, размер и цвят може да бъде избран от рубриката ”Как/Къде”. Опцията “Варианти за възпоменания” дава възможност за избор къде да бъде публикуван некрологът - във вестника, в сайта или на двете места. Има и вариант за на покойника. В случай че сте избрали опцията за възпоменание в сайта, то ще се появи отдясно на най-видното място в рубриката “Тъжен помен”. Само с един клик върху вече публикуваната обява всеки, който пожелае, ще може да напише под нея своите съболезнования. Това действие дава и още една опция - да бъде запалена виртуална свещ в памет на починалия. И тук всичко става само с един клик. Съболезнованията и виртуалните свещи са напълно безплатни функции, които просто дават възможност за проява на почит към близък човек, макар и от разстояние. Рубриката “Услуги” прави лесна връзката към траурни агенции, гробищни паркове, фирми за изработка на паметници, надгробни плочи и поддръжка на гробни места, житарни, кетъринг компании, хосписи и т.н. В същото време има възможност специализираните агенции и фирми, магазини за цветя, застрахователни компании и др. да се свържат лесно със сайта, за да бъдат включени в каталога за услуги. различни законови разпоредби, уреждане на наследства, донорство и действие при смърт в чужбина. В раздел “Пътят към Бога” има информация за храмове и манастири, православни празници, както и за дните, в които отдаваме специална почит на мъртвите, също и за чудотворни икони и др. “Утеха” е рубрика, в която могат да се прочетат текстове по фундаменталните въпроси за живота и смъртта, народната памет, както и интересни истории от страната и чужбина. В сайта може да се намерят отговори на съвсем резонни въпроси като например какво да правим със снимките на умрелите ни близки. Хората са свикнали по стените в къщите на родителите и бабите им да висят портрети и общи снимки на отдавна умрели предци. Някога това не се е смятало за опасно. Днес обаче има много хора, които заради прочетено тук и там в интернет се чувстват объркани и смятат, че снимките на починалите носят негативна енергия и могат да повлияят на здравето и на съдбата на живите. Например снимката на току-що умрял близък, която е била на погребението или поклонението. Обикновено тази фотография се е харесвала на покойния приживе, а вероятно и роднините са я харесвали. Но след като е била поставена до ковчега в черна рамка или с жалейка в ъгъла, тя вече носи определена тежка символика. Най-малкото навява скръбни спомени от тежкия ден на раздялата. Но След погребението е прието тази снимка да се държи на видно място вкъщи 40 дни. След това близките решават сами какво да правят с нея. Ако все още тъгуват много от загубата, по-добре е да приберат снимката за по-спокойни времена. Ако вече са претръпнали от загубата, снимката може да се прибере някъде или да си остане в хола или в друга стая, но не и в спалнята. Православната църква не вижда нищо лошо в това снимките на умрели роднини да се държат вкъщи. Според църквата пред Бога всички са равни - умрелите и живите. Но според екстрасенси и специалисти по паранормалното точно такава снимка на покойник може да стане врата към отвъдното, ако виси на стена. Ако тази врата е постоянно отворена, живите може да почувстват върху себе си енергията на мъртвите. Хора, които спят под такива портрети, са казвали, че имат постоянно главоболие, усещат слабост и често боледуват. Най-лошо е слагането на такива портрети в детски стаи, тъй като децата ще се чувстват постоянно под зоркия поглед на мъртъвците. Други смятат, че снимки, направени в деня на погребението, също носят лоша енергия. Не е ясно защо изобщо тогава се снима, тъй като такива кадри изобразяват само скръб, горест и мъка. Затова най-добре е човек да се избави от тях. И тъй като пред смъртта всички наистина са равни, в която са споменати световни и български бележити личности. По почина на страница “Спомен” във в. “24 часа”, сайтът също напомня за хора, които приживе са направили много, но години след смъртта им вече са забравени или паметта за тяхното дело е изтляла. Освен полезни съвети и информация в сайта spomen.bg има и предложения за подходящи книги, музика и филми. Съвети за пътувания и разтуха, окуражителни и утешителни думи, защото дори когато сме преживели огромна загуба, животът трябва да продължи.", "date": "2019.10.30", "title": "Почит към починалите - и в сайта spomen.bg"}
{"url": "https://www.24chasa.bg/novini/article/7737434", "text": "Новият генерален директор на БНР ще бъде избран на 22 януари 2020 г., реши Съветът за електронни медии на заседанието си днес, на което обяви конкурс за поста. Кандидатите ще подават документи до 5 декември, а изслушванията им ще бъдат на 20 и 21 януари. СЕМ ще посочи кого е избрал на 22 януари. Дотогава БНР ще се управлява от Антон Митов, който временно заема поста, след като на 17 октомври СЕМ прекрати предсрочно мандата на Светослав Костов. Причината за крайната мярка на съвета е безпрецедентното спиране на програма \"Хоризонт\" за 5 часа на 13 септември. Веднага след свалянето му от поста Костов обяви, че ще обжалва решението в съда. Той бе избран за генерален директор на 28 юни и пое управлението на радиото на 2 юли. Изборът на друг генерален директор обаче няма да обнови изцяло ръководството на БНР, тъй като новият шеф ще трябва да работи със стария Управителен съвет, посочен от Костов и одобрен от СЕМ. Според медийния закон генералният директор и УС на БНР - така е и за БНТ, са с различни мандати, които продължават по 3 години. Веднъж избрани, членовете на УС не може да бъдат сменени от генералния директор, преди да изтече мандатът им, освен ако не решат сами да си тръгнат. В момента членове на УС на БНР са юристите Галя Тренчева и Димитър Димитров и журналистите Стефан Ташев и Мария Маркова. Те са утвърдени от СЕМ в края на юли и по закон остават в управителния съвет до юли 2022 г. Абсурдната ситуация може да бъде променена само с поправка в Закона за радиото и телевизията. Преди няколко месеца депутатите имаха намерение да го променят, за да бъде удължен мандатът на шефовете на БНР и БНТ от 3 на 5 години. Изтеглиха предложението си, тъй като по това време предстоеше стартът на конкурса за шеф именно на БНР, но с идеята да преработят закона по-късно.", "date": "2019.10.30", "title": "БНР ще има нов генерален директор на 22 януари (обновена)"}
{"url": "https://www.24chasa.bg/novini/article/7737462", "text": "Само 13 държави от ЕС прилагат общите правила за ограничаване на достъпа до огнестрелни оръжия, а 21 държави все още не са въвели изискванията за борба с прането на пари. Това се посочва в доклад на Европейската комисия за изпълнението на мерките за сигурността, предава БТА. В ЕС 23 държави все още не прилагат правилата против сексуално насилие над деца. Четири държави не спазват законодателството за ударите по информационните системи, се допълва в документа. Еврокомисарят по въпросите на сигурността Джулиън Кинг отбеляза на пресконференция днес, че заплахата от терористични удари в ЕС не е намаляла. Той добави, че онлайн продължава разпространяването на пропаганда - джихадистка и крайнодясна. Кинг съобщи, че в ЕС 1100 души са в затвора с присъди за тероризъм, а двойно повече са лишените от свобода, които може да се радикализират. Еврокомисарят отчете, че в Сирия задържаните европейски джихадисти са около 500 души. В Сирия се намират и около 1400 деца на европейски терористи, от които около половината са въдворени в лагери. Държавите от ЕС сами решават дали да приберат у дома европейските джихадисти от Сирия, но ЕК е готова да осигури помощ, каза Кинг. Той приветства страните, решили да върнат терористите, за да ги съдят. Връщането на европейските джихадисти не трябва да застрашава сигурността, коментира еврокомисарят по вътрешните работи и миграцията Димитрис Аврамопулос. Той определи въпроса като много чувствителен. Аврамопулос съобщи, че в последните години проверките в Шенгенската информационна система са се увеличили над три пъти. Той призова Съвета на ЕС и Европейския парламент до края на годината да приемат законодателните предложения на ЕК за премахването на екстремисткото съдържание онлайн.", "date": "2019.10.30", "title": "ЕК: Държавите от ЕС не прилагат общите правила за сигурност"}
{"url": "https://www.24chasa.bg/novini/article/7737483", "text": "Психиатричната експертиза на мъжа, който е обвинен в нападение на джамия в югозападния френски град Байон, стигна до извода, че той е с частично нарушение на когнитивните способности, но това не го освобождава от наказателна отговорност, предаде Франс прес. След заключението на психиатрите 84-годишният Клод Синке ще се яви пред натоварения с разследването съдия-следовател, съобщи прокурорът Марк Марие. Той уточни, че националният антитерористичен отдел на прокуратурата не възнамерява да поема делото, предаде БТА. Разследването ще е по обвинения в опит за убийство, нанасяне на материални щети и въоръжено насилие, съобщи прокурорът на Байон. Вчера Марие съобщи, че заподозреният казал на разпита, че искал да опожари джамията на Байон, за \"да отмъсти за разрушаването\" на парижката катедрала Нотр Дам, за което той обвинява мюсюлманите. Синке стрелял по двама мюсюлмани на възраст над 70 години и ги ранил тежко. Той обаче твърди, че не е искал да убива никого и разузнал посещаемостта на джамията, за да може да я запали в момент, когато в нея има възможно най-малко хора.", "date": "2019.10.30", "title": "Нападателят във френската джамия има психични проблеми, но ще бъде съден"}
{"url": "https://www.24chasa.bg/novini/article/7737567", "text": "В деня, след като избухнаха антиправителствените протести в Ирак, в Багдад долетял късно вечерта иранският генерал Касем Солеймани и след това се отправил с хеликоптер към строго охраняваната Зелена зона, където изненадал група високопоставени представители от сферата на сигурността, като председателствал заседание вместо премиера, предава БТА. Пристигането на Солеймани, началникът на елитното иранско подразделение \"Ал Кудс\" и архитект на регионалния апарат за сигурност на Иран, е сигнал за безпокойството на Техеран от протестите, които обхванаха цялата столица и основните шиитски територии в Ирак и на които бяха отправени призиви към Иран да спре да се меси в страната. Протестите в Ирак и Ливан са подхранвани от местно недоволство и са насочени главно срещу политическите елити, но те представляват предизвикателство и за Иран, който оказва тясна подкрепа както на правителствата, така и на мощни въоръжени групировки във всяка от тези страни. Все по-насилствените репресии в Ирак и нападение на привърженици на Хизбула срещу главния протестен лагер в Бейрут породиха опасения от враждебна реакция на Иран и съюзниците му. \"Ние в Иран знаем как да се справяме с протести\", казал Солеймани пред иракските представители според двама високопоставени официални източници, пожелали анонимност и запознати с тайната среща. \"Това се случи и в Иран, но ние овладяхме ситуацията\", добавил той. Но почти месец по-късно протестите в Ирак се възобновиха, продължават и демонстрациите в Ливан, като и в двата случая те са насочени срещу правителства и фракции, съюзени с Техеран. Протестите заплашват регионалното влияние на Иран във време, когато той се мъчи под тежки американски санкции. В деня след посещението на Солеймани насилието в сблъсъците между протестиращите и силите за сигурност в Ирак се е увеличило осезаемо, като броят на загиналите мина 100, след като неизвестни снайперисти прострелваха демонстранти в главата и гърдите. За по-малко от седмица бяха убити близо 150 протестиращи. При възобновяването на протестите тази седмица мъже с черни цивилни дрехи и маски стояха пред иракските войници, изправяйки се срещу протестиращите и използвайки сълзотворен газ. Местни жители казаха, че не знаят кои са били те, като някои дори предполагаха, че са били иранци. \"Иран се страхува от тези демонстрации, защото най-големите си ползи от правителството и парламента той извлече чрез партии, близки до него\", след американското нахлуване в Ирак през 2003 г., каза Хишам Хашими, иракски анализатор в сферата на сигурността. \"Иран не иска да губи тези ползи. Затова той се опита чрез своите партии да възпре протестите по един много ирански начин\", добави той. Но това не сработи. В петък протестите в Ирак се възобновиха след кратко прекъсване, като протестиращите се събраха масово на багдадския площад \"Тахрир\" и влязоха в сблъсъци със силите за сигурност в опит да пробият барикадите по моста, водещ към Зелената зона, района, в който се намират сградата на правителството и няколко посолства. В Южен Ирак протестиращи нападнаха и опожариха офиси на политически партии и подкрепяни от правителството милиции, съюзени с Иран. В страната, която е втората най-голяма производителка на петрол в ОПЕК, обеднелите й жители недоволстват, че влиятелните шиитски милиции, свързани с Иран, са си създали истински икономически империи, овладявайки държавни проекти за възстановяване и навлизайки в незаконни бизнес дейности. \"Всички партии и фракции са корумпирани, а това е свързано с Иран, защото ги използва и се опитва да изнесе в Ирак своята система на религиозно управление\", каза Али Араки, 35-годишен протестиращ от южния град Насирия, където сблъсъците между протестиращи и силите за сигурност бяха особено изпълнени с насилие. \"Хората са против това и именно по тази причина ставате свидетели на въстание срещу Иран\", заяви той. През нощта срещу вторник маскирани мъже, които изглежда са свързани с иракските сили за сигурност, откриха огън по протестиращи в Кербала, свещен град, свързван с мъченичеството на една от най-почитаните фигури в шиитския ислям. Най-малко 18 протестиращи бяха убити, а стотици ранени в кръвопролитие, което може да се окаже зловещ повратен момент в демонстрациите. В Багдад протестиращи гориха иранското знаме. Дни по-рано пред иранското консулство в Кербала се събраха демонстранти, скандиращи \"Вън Иран, вън!\" В Ливан стотици хиляди хора излязоха по улиците с искания за оставка на правителството, което е доминирано от проирански фракции. Както в Ирак, в основата на протестите стои недоволство на местна почва. \"Протестите и в Ирак, и в Ливан са главно заради местната политика и корумпирана политическа класа, която не изпълнява обещанията си\", каза Айхам Камел от мозъчния тръст \"Юрейша груп\". Протестите \"показват провала на марионетния модел, при който Иран е в състояние да разширява влиянието си, но съюзниците му не са в състояние да управляват ефективно\", заяви той. Ливанските протестиращи споменаваха Иран и неговия главен съюзник, войнствената групировка Хизбула, само епизодично, но насочиха голяма част от гнева си срещу ливанския президент и външния министър, които са от християнска партия, намираща се в тесен съюз с Хизбула. Често се чува възгласът \"Всички значи всички\", а смисълът му е, че всички ливански фракции, включително Хизбула и съюзниците на шиитското движение, заслужават упреци. Миналата седмица на главния митинг се стигна до юмручни схватки, след като протестиращите започнаха да скандират срещу водача на Хизбула шейх Хасан Насралла, който някъде по същото време обяви, че оттегля привържениците си от протестите. Той каза, че външни сили се възползват от демонстрациите, за да навредят на организацията му, предупреждавайки, че подобни действия могат да тласнат страната обратно към гражданската война. Вчера привърженици на Хизбула вилняха из главния протестен лагер в центъра на Бейрут. Малко след това премиерът Саад Харири, подкрепян от Запада лидер, който с неохота си партнираше с проиранските фракции в правителство на националното единство, подаде оставка. До залез слънце протестиращите отново се бяха върнали на площада, ликувайки след първата си победа, откакто демонстрациите започнаха на 17 октомври. Хизбула е най-влиятелната въоръжена групировка в Ливан и само тя отказа да се разоръжи след края на гражданската война (1975-1990 г.). Шиитското движение оправдава запазването на арсенала си с това, че според него той е нужен за защитата на страната от Израел, който беше окупирал Южен Ливан от 1982 до 2000 г. Хизбула изпрати хиляди бойци в съседна Сирия, за да помогне да бъде разгромен бунтът срещу сирийския президент Башар Асад, друг ключов ирански съюзник. Мощните подкрепяни от Иран шиитски милиции в Ирак, мобилизирани първоначално да воюват срещу групировката \"Ислямска държава\", също воюваха редом с войските на Асад. А Иран потуши със сила след президентските избори през 2009 г. продемократични протести на своя територия, станали известни като Зеленото движение. Техеран общо взето пази мълчание по въпроса за протестите, но същевременно изрази подкрепа и за двете правителства, както и за Хизбула. Говорителят на иранското външно министерство Абас Мусави изрази \"дълбоко съжаление\" от страна на Техеран за десетките убити протестиращи в Ирак. \"Сигурни сме, че иракското правителство, народ и духовници са в състояние да преодолеят тези проблеми\", каза той.", "date": "2019.10.30", "title": "Протестите в Ирак и Ливан са предизвикателство за Иран (Снимки)"}
{"url": "https://www.24chasa.bg/novini/article/7737593", "text": "Министърът на финансите Владислав Горанов заяви по време на заседанието на Националния съвет за тристранно сътрудничество, че очакваният икономически растеж за следващите три години е около 3,3 на сто за всяка една година от прогнозния период, предаде БТА.  Растежът ще бъде леко по-нисък от очакваното тази година ниво от 3,4 на сто. Основните двигатели на растежа, измерени през елементите на БВП по метода на крайното използване, са вътрешното търсене - както по линия на потреблението, така и по линия на инвестициите. Частните потребителски разходи се очаква да запазят сравнително висок темп на растеж, каза министърът. Положително влияние върху потреблението ще има и увеличението на разходите за персонал, който се предлага за публичния сектор, допълни той. НСТС ще разгледа проекта на Закон за държавния бюджет за 2020 г. и актуализираната средносрочна бюджетна прогноза за периода 2020-2022 година, както и проекта на Закон за бюджета на държавното обществено осигуряване за 2020 г., внесен от управителя на НОИ, както и проект на Закон за бюджета на НЗОК за 2020 г., внесен от управителя на Здравната каса. Според прогноза на Министерството на финансите, базирана на последни предварителни неофициални данни, с които ведомството разполага от националната статистика, анонсираното достигане на средна заплата през 2021 г. между 1400 и 1500 лева е постижимо и възможно, каза още Горанов. Състоянието на пазара на труда предполага подобно съотношение на инвестициите в труд и капитал, допълни Горанов. По думите му в този бюджет има достатъчно буфери, той е изпълним и до голяма степен намира баланса между основните сектори, които финансира държавата. Съвършен бюджет няма, този изпълнява приоритетите на сегашното правителство, заяви финансовият министър. Смятам, че липсата на изненади в бюджета е добрата новина, чухме и такава критика, каза още Горанов. Прогнозируемостта в политиките, която наложихме в началото на управленския мандат, изисква и предполага големите мерки, които сме начертали да бъдат последователно изпълнявани, посочи министърът и изтъкна, че се запазва данъчната тежест. \"Последователно се стремим да \"притискаме\" бизнеса към увеличение на доходите, както по линия на минималните доходи, така и по линия на разходите, които ние заплащаме за труд в бюджетната сфера\", каза финансовият министър. Той посочи още, че се увеличава възнаграждението на преподавателския персонал. Държавният дълг намалява. Оптимисти сме, че всички цели, които сме си заложили в началото на този управленски мандат, с последния цял бюджет, който ще се изпълнява в него, ще бъдат доближени, заяви финансовият министър. Инвестициите в основен капитал ще се повишават, въпреки очакваното възстановяване на износа по-високото вътрешно търсене ще се отрази в повишение на вноса и увеличение на отрицателния принос на нетния износ до около 1, 5 на сто от БВП, каза министърът. В прогнозния период се очаква леко забавяне на инфлацията около 2,1 на сто годишно в сравнение с 2,5 на сто за 2019 г., поради очакваните намаляващи равнища в международните цени на петрола. Вътрешните фактори за инфлацията се запазват и те произтичат основно от платежоспособното търсене на домакинствата, което е благоприятствано от нарастването на доходите и исторически ниската безработица, каза финансовият министърът и допълни, че принос има и растежът на кредитите. Горанов информира, че в рамките на прогнозния период коефициентът на безработицата се очаква да се запази с тенденция за намаление, която ще се реализира с по-бавни темпове от сегашните и се очаква безработицата да достигне до около 4 процента през 2022 г. спрямо очакваните нива за тази година от 4,4 на сто. Заетостта се очаква леко да отслабне през 2020 г. и постепенно да премине към допълнително отслабване през следващите две години в съответствие с очакванията най-вече на предлагането на труд в края на прогнозния период поради естествени демографски причини, каза министърът. Нестабилната геополитическа обстановка, нарасналият брой протекционистични мерки и по-силно от очакваното забавяне на икономическата активност в ЕС са основните рискове пред икономиката на страната, според финансовия министър. Според него те могат да повлияят негативно както върху износа, така и върху очакваното възстановяване на частните инвестиции. В номинално изражение след ревизията на националната статистика прогнозният БВП за следващата година се очаква да достигне 126,7 млрд. лева, през 2021 г. - 134,9 млрд. лева, и 2022 г. - 143,3 млрд. лева. Министърът каза, че се очаква по-благоприятно развитие на фиска до края на 2019 г. Той изтъкна, че догодина се очаква да бъдат отделени повече средства за образование - 610,1 млн. лева повече от бюджета за 2019 г., здравеопазването расте с близо половин милиард лева, пенсиите ще изискват още 590 млн. лева в бюджета на Държавното обществено осигуряване. Социалните помощи и обезщетенията нарастват консолидирано с близо 200 млн. лева. Програмите, дейностите и службите по социално осигуряване, подпомагане и заетост имат ръст от 116 млн. лева. За отбраната има минимален спад от 47,4 млн. лева спрямо програмата за 2019 г., като в сметката е изключен проектът, свързан с модернизацията на въоръжените сили, защото се наложи той да бъде реализиран като еднократно плащане в рамките на тази година и разходите, които са били разчетени по съответните години за този проект са били премахнати от бюджета, което по думите на министъра е нормално. Очаква се положително бюджетно салдо по методологията на Евростат в размер на 0,05 процента от БВП, за 2021 г. - излишък от половин процент, за 2022 г. - 0,1 процент от БВП. По отношение на приходите спрямо БВП те трайно са около 36 - 37 на сто от БВП. С въвеждането на тол таксата през пролетта на следващата година очакванията са за около 450 млн.лева за следващата година, каза министърът. Разходите, свързани с хората с увреждания, са близо близо 560 млн. лева, за подпомагане на уязвимите социални групи са предвидени над 170 млн. лева. По отношение на бюджета на НЗОК разходите нарастват с 394,2 млн. лева. НСТС разглежда проекта на Закон за държавния бюджет за 2020 г. и актуализираната средносрочна бюджетна прогноза за периода 2020-2022 година, както и проекта на Закон за бюджета на държавното обществено осигуряване за 2020 г., внесен от управителя на НОИ, както и проект на Закон за бюджета на НЗОК за 2020 г., внесен от управителя на Здравната каса.", "date": "2019.10.30", "title": "Горанов: Средна заплата през 2021 г. може да бъде между 1400 и 1500 лв."}
{"url": "https://www.24chasa.bg/novini/article/7737602", "text": "31-годишният Нилгин А. е предаден на съд от Окръжната прокуратура в Шумен за извършени четири престъпления, като най-тежкото от тях е опитът да убие съпругата си при условията на домашно насилие – престъпление по член 116, ал. 1, т. 6а и 9, във връзка с член 115 и член 18, ал. 1 от НК. Той ще отговаря и за хулиганство при управление на МПС, за закана с убийство и за държане на огнестрелно оръжие – преправен газов револвер без надлежно разрешение. Подсъдимият вече е преведен в ловешкия затвор, където ще дочака началото на съдебния процес, който предстои да бъде насрочен в Шуменския окръжен съд, съобщават от прокуратурата. Нилгин и пострадалата имали три деца. Съвместното им съжителство било съпътствано от системно физическо и психическо насилие спрямо съпругата му. 31-годишният мъж й забранявал да работи. Държал я в пълна изолация и икономическа зависимост. Разрешавал й да се среща само с най-близкия семеен кръг. След системна употреба на алкохол Нилгин проявявал чувство на ревност и демонстрирал безгранична доминация в семейните отношения. Съпругата напускала заедно с трите деца неколкократно дома на домашния насилник, връщала се при родителите си и след молби от страна на Нилгин отново се завръщала при него. На 31 май 2018 г. жената се изнесла окончателно от семейното жилище и заживяла при родителите си. На 14 февруари тази година двамата се развели по взаимно съгласие, а родителските права били предоставени на майката. През май и април тази година подсъдимият започнал да следи бившата си съпруга, която пътувала до и от работа със свой съсед. На 14 май Нилгин купил GPS-устройство за проследяване. Два дни по-късно той го монтирал през нощта под колата на съседа, за да може да знае във всеки момент къде се намира МПС-то. На 20 май Нилгин се срещнал с бившата си съпруга. Поискал отново да се съберат. Направил опит насила да я качи в колата си. Същия ден купил газ-сигнален револвер, който повредил при опит да го манипулира. На следващия ден купил газов револвер. Успял да го преправи и да произведе пробен изстрел.", "date": "2019.10.30", "title": "Съдят домашен насилник, опитал да убие съпругата си"}
{"url": "https://www.24chasa.bg/novini/article/7737644", "text": "Скандалите, които разтресоха варненската структура на БСП точно преди изборите, набират допълнителна инерция броени дни преди балотажа. Разделението на левицата в морската столица достигна до там, двете разклонения да контактуват чрез медиите. След като лидерът на партията Корнелия Нинова свали доверието от градския лидер Борислав Гуцанов и БСП издигна свой кандидат за кметския стол - проф. Анелия Клисарова, страстите не се успокоиха, а ескалираха. Сега Борислав Гуцанов приканва от името на градското ръководство на БСП на балотажа да се подкрепи лидерът на \"Възраждане\" Костадин Костадинов, а щабът на проф. Клисарова ще даде пресконференция за позицията си в четвъртък. Ето какво бе разпространено от името на градското ръководство на партията: \"Градското ръководство изказва своята благодарност към всички членове, симпатизанти и варненци, които дадоха своя глас на изборите в неделя за общински съветници и за кандидата на социалистите за кмет на Варна. Те се включиха активно в предизборната кампания и направиха много за доброто представяне на нашия кандидат проф. Анелия Клисарова. На заседание на Градския съвет ръководният орган на столетницата в града отчете необходимостта от решителна промяна в управлението на страната. Поради това и съобразявайки се с позицията на националното ръководство на партията и на нейния лидер Корнелия Нинова, ГС на БСП – Варна единодушно прие да подкрепи кандидатурата на Костадин Костадинов за кмет на морската столица на предстоящия балотаж. Като призовава членовете и симпатизантите на партията, левите, лявоцентристките политически организации и движения, всички демократични политически партии и техните избиратели, гражданските сдружения на 3 ноември да подкрепят Костадин Костадинов и да гласуват за промяната в управлението на града ни.\" Малко по-късно дойде и следващото съобщение: \"Уважаеми колеги, във връзка с разпространено съобщение до вас от имейл адрес bsp_varna@abv.bg, искаме да ви уведомим, че официалната позиция на БСП по повод предстоящия балотаж на Местни избори ‘2019 ще бъде представена от председателя на предизборния щаб Иван Иванов и кандидата за кмет на община Варна проф. Анелия Клисарова на пресконференцията, за която вече ви информирахме. Тя ще се проведе утре (31.10) от 11,00 ч. в салона на Радио-Варна.\"", "date": "2019.10.30", "title": "Червените във Варна си контактуват чрез медиите"}
{"url": "https://www.24chasa.bg/novini/article/7737633", "text": "Районна прокуратура – Плевен внесе в съда обвинителен акт срещу мъж, отправял закани за убийство и пречил на полицаи да изпълнят служебните си задължения. Обвинението срещу Й. С. е за това, че на 08.04.2019 г. в гр. Плевен се заканил с убийство на С. М. и на Д. Н., което заканване би могло да възбуди основателен страх за осъществяването му – престъпление по чл.144,ал.3,вр.ал.1 от НК. повдигнато му е обвинение и за това, че на 08.04.2019 г. в гр. Плевен, противозаконно е пречил на орган на властта – старши полицай в група „Охрана на обществения ред“ във Второ РУ - Плевен при ОД на МВР Плевен, да изпълни задълженията си по опазване на обществения ред и да извършва проверки за установяване самоличността на лице, за което има данни, че е извършило престъпление или друго нарушение на обществения ред – престъпление по чл.270 , ал.1 от НК. Пострадалият С. М. и обвиняемият били съседи, но имали влошени отношения. На 08.04.2019 г., С. М. посетил имота си, като обвиняемият му се оплакал, че наемателят му Д.Н. до късно вдигал шум. Същият ден С.М. предупредил наемателя си да не вдига шум, но Д.Н. отрекъл това да е вярно. По този повод двамата се срещнали с обвиняемият, за да изяснят проблема. При разговорът обвиняемият заявил, че няма да се обяснява, а ще очисти Д. Н., след което ще отиде да го лежи в затвора. Без причина станал агресивен и блъснал С.М. в гърдите. Заявил, че повече с тях двамата няма да се разправя. Заканил се, че ще влезе в къщата и ще изхвърли Д.Н. от там. На С.М. извикал „Ей сега ще те оправя и теб, ще Ви очистя и двамата, и ще Ви лежа“, която закана била придружена и с жестове показващи рязане на глава и стрелба с пушка. Веднага след това се нахвърлил върху С.М., блъснал го отново и го ударил с юмрук, след което извадил от джоба си отвертка и замахнал с нея към главата на С. М. Уплашени двамата пострадали избягали, като подали сигнал на тел.112 за случилото се. Пристигайки на мястото на инцидента, служителите на МВР поскали от обвиняемия документ за самоличност, както и да даде обяснение за случилото се. Вместо да изпълни разпореждането на полицаите, обвиняемият демонстрирал грубо и арогантно поведение, категорично отказал да съдейства и ги възпрепятствал да изпълнят служебните си задължения по установяване на фактически обстоятелства, свързани с инцидента, като отправял закани към тях, че ще бъдат уволнени и че ще ги побърка от жалби, блъснал единия служител и оказал съпротива при поставянето на белезници. Предстои насрочване на делото за разглеждане от съда.", "date": "2019.10.30", "title": "Съдят мъж, заплашвал с убийство"}
{"url": "https://www.24chasa.bg/novini/article/7737625", "text": "Няма пострадали хора, но са нанесени значителни материални щети при пътно-транспортно произшествие, станало днес около 09.00 часа в района на силистренското село Богорово, съобщиха от Областната дирекция на МВР в Силистра. Първоначално е катастрофирал лек автомобил \"Тойота\", чийто шейсет и една годишен шофьор изгубил управлението и навлязъл в горист терен край пътя. За да помогне на катастрофиралия, на мястото на произшествието спрял бус \"Фолксваген\" с трийсет и пет годишен шофьор. Но в него се ударил лек автомобил от същата марка, управляван от петдесет и две годишен мъж. От удара бусът също навлязъл в горичката, а леката кола се завъртяла, без да напуска пътното платно. При произшествието няма пострадали хора, но щетите и по трите автомобила са значителни. Дежурна оперативна група е извършила оглед, изясняват се причините за инцидента.", "date": "2019.10.30", "title": "Три коли катастрофираха тази сутрин край силистренското село Богорово"}
{"url": "https://www.24chasa.bg/novini/article/7737655", "text": "Георги Томов е кандидатът на „БСП за България“ за кмет на столичния район „Илинден“, който в неделя ще се бори на балотаж – с номер 56 в бюлетината. Целият му живот е свързан с района - роден е в ж.к. „Св. Троица“, а сега живее в ж.к. „Захарна фабрика“. Той е предприемач в сферата на търговията и услугите. Служил е в Гранични войски. На 44 години. Не са един или два, но има такива, които изискват спешно решаване. Това са повишаването на сигурността и спокойствието на гражданите, както и подобряването на пътната инфраструктура, чистотата и общото благоустройство на района. По отношение на повишаването на сигурността на гражданите съм набелязал няколко неща, по които имам намерението да действам веднага след като и ако бъда избран за кмет на „Илинден“. Те включват изграждането на система за видеонаблюдение, подобряване състоянието на уличното осветление, както и по-строго съблюдаване на прилагането на Наредба 1 за опазване на обществения ред, с активното съдействие на представителите на МВР. Що се отнася до подобряването на пътната инфраструктура, чистота и общото благоустройство на района, първата предпоставка за пълноценното им и трайно подобрение е разходването на средствата да бъде рационално, прагматично и с планиране за целия мандат. А не на парче, кампанийно и предизборно. Имам намерение сериозно да завиша контрола от страна на районната администрация и компетентните органи по изпълнението на тези дейности, както количествено, така и качествено. Също така, възнамерявам да направя необходимите постъпки за въвеждане на еднопосочно движение по някои вътрешноквартални улици, с цел по-лесното придвижване и разкриване на повече паркоместа. Има и други конкретни мерки, които съм набелязал и са залегнали в платформата ми. Единственото общо между нас е, че и двамата сме Водолеи. За разлика от конкурента ми, аз съм роден, израснал, живял и продължавам да живея и работя в „Илинден”. Познавам проблемите и тревогите на жителите на района от първо лице, защото те са и мои проблеми. Те пряко се отразяват на качеството на живот на хората от района. Факт е, че БСП издигна кандидатурата ми, но зад мен стои подкрепата на още четири леви и патриотични партии и движения. И най-важното – подкрепен съм от моите съкварталци и от хората, развиващи малък и среден бизнес в „Илинден“. Именно животът и работата ми през годините в моя район, ме научиха да се вслушвам в думите и съветите на всичките ми съкварталци, без оглед на партийна или някаква друга принадлежност. Да се ръководя в действията си от интересите на хората. „Илинден“ е районът на моя живот. Район с история, с ценни спомени за значими българи и техни постижения. Той е зелен, голям, с много деца. Място, където живеят обикновени хора, с обикновено ежедневие, но с необикновен заряд. Но той е и район, който бавно, но сигурно се превръща в място, от което хората искат да избягат, заради несигурност, безхаберие и лошо управление! Малко са нещата, които моите съкварталци не знаят за мен, предвид факта, че животът ми минава сред тях и заедно с тях. Но, може би, има нещо, което само близките ми приятели знаят, а мисля, че е важно. То е, че трудно забравям. Трудно забравям споделените истории, трудно забравям, когато някой е поискал помощта ми или ми е оказал такава. Трудно забравям дадени обещания и поетите ангажименти. Ето защо, ако понякога Ви изглеждам разсеян, знайте, че то е само привидно. Част от хората в „Илинден” действително са мои приятели. Но за тези, които все още не ме познават лично, ще кажа: „Аз съм един от Вас и ще остана един от Вас. Когато ме изберете за свой кмет – заедно ще направим „Илинден” по-добро и сигурно място за нас, за нашите деца и родители. Разчитам на Вас на 3 ноември“.", "date": "2019.10.30", "title": "Георги Томов: Ще направим „Илинден” по-добро и сигурно място"}
{"url": "https://www.24chasa.bg/novini/article/7737624", "text": "Ръководителката на прокуратурата за организирана престъпност Вилма Русковска говори снощи в предаването 24 Отворено на ТВ 24 за аферата Рекет, която заинтригува македонската общественост, пишат македонски сайтове. Обвинени по делото \"Рекет\" са Катица Янева, бивш ръководител на Специалната прокуратура, Боян Йовановски, известен като Боки 13, и Зоран Милески, предава БТА. Според Русковска чантата Луи Витон, която била открита при бившата специална прокурорка, имала инициали К. Я., но това не била същата чанта от видеозаписа, на който се вижда как Боян Йовановски и Зоран Милески излизат от дома на бизнесмена Орце Камчев /с подкупа/. Русковска между другото потвърди, че сред доказателствата имало и снимка на Катица Янева и 50 хиляди евро в кеш, а на въпрос как тези пари са били свързани с парите на свидетеля Орце Камчев, тя отговори, че това е резултат от анализ на експерти. Компютърният специалист ме увери в достоверността, заяви Русковска.", "date": "2019.10.30", "title": "Бившата македонска спецпрокурорка Катица Янева има снимка с 50 хил. евро в кеш"}
{"url": "https://www.24chasa.bg/novini/article/7737659", "text": "Окръжна прокуратура – Благоевград е внесла за разглеждане в съда обвинителен акт срещу С.Я. (на 74 години) за извършено от него престъпление по чл. 343, ал.1, б. „в“, пр. 1, вр. чл. 342, ал. 1, пр. 3 от НК. Обвиняемият Я. е правоспособен водач на моторно превозно средство и притежава валидна шофьорска книжка. Около 08:30 ч. на 25.07.2018 г. мъжът потегля с лекия си автомобил „Фолксваген“ от дома си на ул. „Пирин“ в гр. Сандански, за да отиде при сестра си, живееща на пл. „Грамос“. По същото време, на ул. „Александър Буйнов“, служители на общинско дружество извършвали дейности по отстраняване на авария. По време на изкопните работи, от дясната страна на багера, оставало разстояние от около 2 м от уличното платно, през което е било възможно да преминават автомобили и пешеходци. В кофата на багера бил поставен знак Г9 „Преминаване отдясно на знака“. В непосредствена близост до изкопа имало паркирани автомобили. На тротоара стояли живеещите наблизо граждани. Стигайки до ул. „Алексанъдр Буйнов“, която е покрита с павета и има значителен стръмен наклон на спускане в посока към ул. „Чудомир Кантарджиев“, обвиняемият С.Я. спрял автомобила на разстояние от около 10-15 м от багера. Мъжът слязъл и набързо отишъл да провери дали работниците ще приключат бързо. След като се върнал и се качил в колата си, форсирайки я, потеглил рязко напред, насочвайки се вдясно към тротоара. В резултат на действията си ударил паркиран наблизо автомобил „Тойота“, а след това и пешеходеца – малолетния М.С. Тялото на детето било отхвърлено пред управляваното от обвиняемия МПС, след което той преминава над него. Пострадалият бил веднага транспортиран за оказване на спешна медицинска помощ. Въпреки предприетото лечение, няколко дни по-късно шестгодишният М. е починал. Според експертното заключение, причината за смъртта му е съчетаната травма с водеща черепно-мозъчна такава с развилите се усложнения. Предстои наказателното производство срещу обвиняемия С.Я. да продължи в съда.", "date": "2019.10.30", "title": "Съдят шофьор заради загинало 6-годишно момче в Сандански"}
{"url": "https://www.24chasa.bg/novini/article/7737683", "text": "Софийският окръжен съд постанови шест години затвор на Цвета Таскова, обвинена за катастрофата между лека кола и автобус на АМ \"Тракия\" от 13 април 2018 г. , при която загинаха шест души, а 17 получиха средни телесни повреди. Присъдата на Таскова е за нарушаване правилата на движение и причиняване на смърт по непредпазливост. Прокуратурата поиска условна присъда за Таскова, както и защитата й, а самата тя се призна за виновна и поиска делото да се гледа по съкратената процедура. Съдът обаче постанови шест години затвор, които намали с една трета на четири години при първоначален общ режим. Както и за четири години да не управлява моторно превозно средство. Таскова е осъдена да заплати и разноските по делото, както и 20 хил. лв. за неимуществени вреди на брат на загинала жена при инцидента, предава БТА. Пред медиите адвокатът на Таскова - Николай Кокинов коментира, че ще обжалва присъдата. По думите му прокуратурата е подходила обективно, като е поискала условна присъда. Според Кокинов е необосновано тежко ефективното наказание. Прокурор Мирослав Ангелов заяви, че \"правото е наука за справедливостта и човещината\". Ангелов отбеляза, че е поискал условна присъда на базата на доказателствата и законовите изисквания. \"Вътрешно убеден съм, че наказанието, макар и условно, щеше да постигне целите си\", допълни прокурорът. Той каза още, че хората трябва да си вземат поука и да бъдат по-толерантни на пътя.", "date": "2019.10.30", "title": "4 г. затвор за жената, блъснала автобус на магистрала \"Тракия\" и убила шестима"}
{"url": "https://www.24chasa.bg/novini/article/7737677", "text": "Ливанският президент Мишел Аун поиска от кабинета да продължи да изпълнява задълженията си като служебно правителство, докато не бъде сформирано ново управление, предаде Ройтерс. Вчера ливанският премиер Саад Харири подаде оставка, с което на практика бе сложен край на коалиционното правителство, на което беше начело. Министър-председателят обяви, че е ударил на камък в опитите си да реши кризата, породена от започналите преди 13 дни протести срещу управляващия елит, предава БТА. Харири е готов да бъде премиер отново, но при определени условия, съобщи добре осведомен неназован източник на Ройтерс. Условието му е кабинетът да включва технократи, които да са способни в кратък срок да осъществят реформи, необходими за излизане от икономическия колапс. Това означава, че в правителството не трябва да влиза цяла група от водещи политици, които участваха в досегашното управление, преди Харири да подаде оставката си, добави източникът. Ливанските протестиращи откликнаха днес на призива на армията да премахнат пътните блокади от важни пътища, предаде ДПА. Протестиращи в районите на североизток от Бейрут и други части на Ливан отстраняваха палатковите си лагери и помагаха на булдозерите на военните да разчистят барикадите от пътя. В град Библос, намиращ се северно от столицата, протестиращите, освен че премахваха палатките си и разчистваха улиците, раздаваха и рози на шофьорите. На мигистралата в района на Джал ел Диб обаче, на североизток от Бейрут, някои протестиращи плачеха, защото искаха да останат, докато не бъде съставено ново правителство. По-рано днес армията изтъкна правото на хората на \"мирни протести и да изразяват свободно мнението си само по площадите\" и посочи, че с оглед на опасните конфликти поради пътните блокади, както и с оглед на актуалните събития в Ливан, командването на войската призовава всички протестиращи да опразнят преградените пътища. С връчената вчера от Харири на президента Аун оставка на практика беше изпълнено едно от основните искания на протестиращите, отбелязва ДПА.", "date": "2019.10.30", "title": "Ливанският президент поиска от кабинета да остане на власт като служебен"}
{"url": "https://www.24chasa.bg/novini/article/7737718", "text": "Най-модерната нова руска атомна подводница изстреля междуконтинентална ракета \"Булава\" за първи път и порази мишена на разстояние хиляди километри, съобщи днес руското министерство на отбраната, цитирано от Ройтерс. Изпитанието бе извършено от подводница от клас \"Борей\", която при изстрелването е била под вода, предаде БТА. Опитът бе проведен на фона на напрежението по темата за контрола върху оръжията между Русия и Запада, след като прекратяването на действието на емблематичния за епохата на Студената война Договор за ликвидиране на ракетите със среден и малък обсег предизвика тревога за нова надпревара във въоръжаването. Изстрелването на ракетата бе извършено от акваторията на Бяло море, а ракетата порази мишена в Камчатка. Подводницата \"Княз Владимир\" е първата произведена атомна подводница от клас \"Борей\", която ще влезе в състава на Северния флот на Русия, след като премине всички изпитания, отбелязва Ройтерс.", "date": "2019.10.30", "title": "Най-модерната руска атомна подводница изстреля междуконтинентална ракета (Видео)"}
{"url": "https://www.24chasa.bg/novini/article/7737136", "text": "До 2050 година триста милиона души, които живеят в крайбрежните зони по света, ще бъдат застрашени от покачването на нивото на океаните заради климатичните промени, установи изследване, цитирано от Франс прес и ДПА. Това число се оказва много по-голямо отколкото се считаше преди. Около 150 милиона жители на планетата обитават земи, които ще бъдат трайно погълнати от океаните към средата на века. Тези данни бяха публикувани от независимата американска научна организация \"Клаймът сентръл\" в сп.\"Нейчър къмюникейшънс\". Предишните предвиждания бяха значително по-ниски - около 38 милиона души, предава БТА. Около 300 милиона души ще бъдат изложени на годишни наводнения до 2050 година, като предишните преценки бяха 79 милиона. Ревизията на съществуващите данни към по-високи стойности е била осъществена с използването на най-съвременни технологии, базирани на изкуствения интелект. Били измерени по-точно надморските нива на релефа на най-уязвимите крайбрежни зони. Най-застрашеният континент е Азия. Там две трети от най-засегнатото население ще се намира в Китай, Бангладеш, Индия, Виетнам, Индонезия и Тайланд. ", "date": "2019.10.30", "title": "300 млн. души са застрашени от покачването на нивото на океаните"}
{"url": "https://www.24chasa.bg/novini/article/7737144", "text": "Посолството на Русия в България обяви, че е получило нота от МВнр за техен дипломат, който е обявен за персона нон грата. \"На 29 октомври Посолството получи нота от МВнР на България за обявяване на сътрудника на Посолството за «персона нон грата». Дипломатът ще напусне страната в посочения в нотата срок. Руската страна си запазва право за ответни мерки\", пише посолството във фейсбук. Вчера външно министерство връчи нота на руския дипломат, шпионирал у нас, да напусне незабавно страната в рамките на 24 часа. Това стана, след като се оказа, че във вторник дипломатът, който е един от деветте първи секретари на посолството на Русия в София, още е в България. Първоначално в понеделник МВнР съобщи, че той вече е отпътувал. Малко по-късно обаче узнали, че това не е така.", "date": "2019.10.30", "title": "Руското посолство:  Наш дипломат е обявен за \"персона нон грата\" от МВнР"}
{"url": "https://www.24chasa.bg/novini/article/7737135", "text": "Още не е заловен шофьорът, блъснал и убил велосипедист на кръстовището при стадион \"Локомотив\" в столицата, издирват се очевидци, предава БТА. На 21 октомври, около 8.20 часа, на бул.\"Рожен\", близо до кръстовището с ул.\"Петър Панайотов\", 42-годишният Константин Касабов, който е отивал на работа с колело, е бил блъснат от автомобил. Шофьорът е избягал и е оставил пострадалия тежко ранен на пътя. Въпреки усилията на лекарите в \"Пирогов\", Константин почина от тежките травми. Остави наша колежка вдовица и две момиченца - сираци. От СДВР апелираха хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.10.30", "title": "Още не е заловен шофьорът, блъснал и убил велосипедист, търсят се очевидци"}
{"url": "https://www.24chasa.bg/novini/article/7737082", "text": "  До фонтана на Народния театър стигна опашката от опечалени, дошли да изпратят актьора Йосиф Шамли.  Той почина вчера на 47 г. Мълчаливо на опашката се нареди министърът на културата Боил Банов. Сред колегите на Йосиф Шамли, дошли да се простят с него, беше цялата трупа на Народния театър и много негови колеги от други театри - Христо Мутафчиев, Марин Янев, Мария Каварджикова, Ева Тепавичарова, Тео Елмазов, Теди Москов, Мая Новоселска, Явор Бахаров, Владимир Карамазов, Юлиян Вергов, Владимир Пенев, Валери Йорданов, Стоян Пепеланов, Явор Гърдев, Нона Йотова, Параскева Джукелова, Мариан Бачев, Михаил Билалов, Иван Бърнев, Калин Врачански, Христо Шопов и др.  Актьори и зрители - ценители на таланта на Йосиф Шамли, споделяха, че в събота и неделя той е имал представления на сцената на Народния театър, които, както винаги, изиграл блестящо, и нищо не намеквало за внезапния му край. \"Беше изключително загрижен за децата си. Веднага след репетиция бързаше да ги вземе от детска градина и училище\", сподели негова колежка. Актьорът има три дъщери.  Едната от първия му брак е вече на 15 годишна, а другите две са още  мънички.", "date": "2019.10.30", "title": "11 спектакъла осиротяха без Йосиф Шамли, куп звезди на поклонението (Видео, снимки)"}
{"url": "https://www.24chasa.bg/novini/article/7737167", "text": "Високоотговорната дейност на българските учени е основата, върху която се гради конкурентноспособна и успешна икономика. Това заяви държавният глава Румен Радев в словото си на тържественото събрание, посветено на 75 години от създаването на Съюза на учените в България. По думите на президента образованието и науката са здравата основа, на която следва да се развива бъдещото поколение българи, което трябва да гради демократично и просветено общество в модерна и просперираща държава, съобщиха от прессекретариата на президента. Президентът подчерта, че образованието и науката трябва да се утвърждават като стратегически национален приоритет и не само като целево финансиране, а като модерна визия за икономически и културен възход на нацията. „Наша обща мисия е да се борим за равномерно разпределение на образователния и научния потенциал, образователната и научна инфраструктура и изследователски програми в общото европейско пространство. Защото без това ние не можем да постигнем социално-икономическо сближаване с напредналите европейски държави“, каза държавният глава. Държавният глава Румен Радев отбеляза значимостта на Съюза на учените в България за утвърждаване на високите стандарти и морал в науката. Вече седем десетилетия организацията е желан и уважаван партньор на БАН, на университетите, на водещи европейски и световни научни институции. „Успяхте да разкриете клонове и секции навсякъде в страната, които организират значими събития и разпалват искрата на науката сред младите хора и работят всеотдайно за вашата родолюбива кауза“, посочи президентът Румен Радев. Президентът поздрави учените за всеотдайната и отговорна работа в служба на обществото и за развиване и укрепване на академичния капацитет на страната. „Съюзът продължава своята активна дейност в динамична политическа и икономическа обстановка. Въпреки не дотам необходимата и желана от вас подкрепа на държавата, вие продължавате да привличате нови членове и да откликвате на обществения интерес, защото имате кауза - знанието да бъде в полза на цялото ни общество“, отбеляза Румен Радев. Държавният глава Румен Радев връчи на председателя на Съюза на учените в България проф. Диана Петкова почетен знак на президента за цялостен принос на Съюза за развитието на науката и образованието в България.", "date": "2019.10.30", "title": "Радев: Образованието и науката са национален приоритет (Снимки)"}
{"url": "https://www.24chasa.bg/novini/article/7737189", "text": "Ще работя за устойчиво развитие, създаване на растеж и работни места. Това написа вече бившият депутат от ГЕРБ Лиляна Павлова, която от 1 ноември ще заеме поста на вицепрезидент в ЕИБ. По-рано през деня НС гласува нейната оставка като народен представител, а Павлова използва профила си във Фейсбук, за да благодари на всички, с които е работила през годините. \"От днес започва нов етап в професионалното ми развитие, в който ми предстои да поема нови предизвикателства и отговорности в полза на българските и европейските граждани, институции и бизнес. Като вицепрезидент на Европейската инвестиционна банка от 1 ноември ще работя за устойчиво развитие, създаване на растеж и работни места, насърчаване на равенствата и подобряване живота на хората в България и цяла Европа, което и до сега беше основният ми приоритет в над десетгодишното ми активно участие в политическия живот на България. Една от основните ми сфери на дейност ще бъде Кохезионната политика, като сред приоритетите ми ще е осигуряване на достъп до европейската солидарност чрез инструментите на ЕИБ за всички райони на съюза\", пише Павлова. Тя благодари на премиера Бойко Бориосов, както и на финансовия министър Владислав Горанов за доверието, че са я номинирали за поста. \"Уважаеми българи, скъпи колеги народни представители и членове на Министерски съвет, бих искала да Ви благодаря искрено, за подкрепата и мотивацията, които получавах от Вас през всички тези години! Благодаря за уважението, което взаимно показахме и отстоявахме. Убедена съм, че общите ни усилия, където и да се намираме, ще са в полза на просперитета на България и Европа, в полза на равенството, свободата и демокрацията\", завършва Павлова.", "date": "2019.10.30", "title": "Павлова: Ще работя за устойчиво развитие, растеж и работни места"}
{"url": "https://www.24chasa.bg/novini/article/7737191", "text": "Подкрепям г-жа Фандъкова, защото е една от най-добрите градоначалнички в демократичните ни години. Това каза във видообръщение актьорът Филип Аврамов в подкрепа на кандидата за кмет.  \"Подкрепям г-жа Фандъкова, защото е човек, който търпи диалог\". Това пък каза актьорът Малин Кръстев.  Вижте:                                                                                                                                                                                                                                                                                                                                 ", "date": "2019.10.30", "title": "Филип Аврамов и Малин Кръстев подкрепиха Фандъкова (Видео)"}
{"url": "https://www.24chasa.bg/novini/article/7737198", "text": "Софийската районна прокуратура е повдигнала обвинение и е задържала за 72 часа мъж на 49 години за отправена закана за убийство с пистолет към съпругата му, съобщиха от пресцентъра на районната прокуратурата. Наблюдаващият прокурор е внесъл искане съдът да наложи постоянен арест на задържания. Мярката ще се гледа днес в Софийския районен съд. , се е случил в нощта срещу неделния ден, на 27 октомври, на бензиностанция в София. Освен че отправил заплаха към жената, мъжът стрелял с пистолет към крака й.", "date": "2019.10.30", "title": "Прокуратурата поиска постоянен арест за мъжа,\nзаплашил с пистолет съпругата си на бензиностанция"}
{"url": "https://www.24chasa.bg/novini/article/7737211", "text": "Стотици коали вероятно са загинали при горския пожар, опустошил хабитата им на източното крайбрежие на Австралия, съобщават Асошиейтед прес и ДПА, позовавайки се на местни природозащитници. Огнената стихия се разрази в края на миналата седмица, след като мълния удари гора в близост до Порт Маккуори в източната част на щата Нов Южен Уелс, на около 300 километра северно от Сидни. Досега са изгорели над 2200 хектара. Заради силните ветрове пожарът все още не е овладян, предаде БТА. \"Коалите в засегнатия регион са в много добро здраве и са изключително разнообразни генетично. Те са способни да се адаптират към редица промени. Колонията им е уникална за Австралия, което ги прави национално значими. Ако приемем, че шансът им за оцеляване е 50 процента, това прави около 350 коали. Подобна загуба е съкрушителна, истинска трагедия\", казва Сю Аштън, президент на болницата за коали в Порт Маккуори. Очаква се след като от пожарната служба разрешат достъп до района, обучени служители на болницата да започнат търсенето на оцелели животни. Сю Аштън отбелязва, че коалите не са особено добри в оцеляването при подобни бедствия. \"Когато има пожар, коалата се изкачва до върха на дървото и се свива на малка топка. Ако огнената стихия е повърхностна и премине бързо, животното може да оцелее. Ако обаче пожарът е интензивен, коалите могат да изгорят живи\", казва Аштън. Коалите са ендемични за Австралия двуутробни животни. Класифицирани са като \"уязвими\". Основните заплахи пред популацията им са урбанизацията, разчистването на площи за земеделски цели, унищожаване на хабитата им, нападения от кучета, пътни инциденти, горски пожари, предавана по полов път хламидия. Според миналогодишен доклад на Световния фонд за дивата природа - Австралия в щата Нов Южен Уелс са останали по-малко от 20 000 коали, които могат да изчезнат до средата на века. От Австралийската фондация за коалите смятат, че броят на животните в естествена среда в страната е между 43 000 и 100 000 и че те трябва да бъдат класифицирани като \"критично застрашени\".", "date": "2019.10.30", "title": "Стотици коали вероятно са загинали при горски пожар в Австралия"}
{"url": "https://www.24chasa.bg/novini/article/7737210", "text": "По холандските магистрали се образува днес 380-километрово задръстване заради протест на строителни работници срещу мерките за намаляване на азотното замърсяване, които могат да засегнат работните им места, съобщи Ройтерс, цитирана от БТА. По данни на холандската служба по трафика задръстванията около Хага са дълги 380 км. Строителни работници докараха камиони, багери и кранове на протеста. Полицията каза, че е била издадена забрана за докарването на още тежки машини на основното място на протеста, но работниците продължават да пристигат организирано с други автомобили. В много страни имаше протести срещу емисииите на въглероден диоксид, които ускоряват климатичните промени, но Холандия е изправена и пред демонстрации на хора от строителния и селскостопанския сектор. Те протестират срещу съдебно решение от май, съгласно което страната има твърде високи емисии на азот в нарушение на европейските директиви. Тези демонстрации започнаха през септември и днес е петата протестна проява. Селското стопанство и строителството са най-големите замърсители на въздуха, но мнозина смятат, че двете индустрии несправедливо са обвинявани за проблем, причинен от цялото холандско общество. По предложения на политици около 18 000 строителни проекта в страната могат да бъдат спрени или да станат обект на по-стриктни правила в бъдеще, а някои животновъди може да получат субсидии да се откажат от бизнеса си или да ограничат емисиите на вредни газове.", "date": "2019.10.30", "title": "Протест на строители предизвика 380-километрово задръстване в Холандия"}
{"url": "https://www.24chasa.bg/novini/article/7737239", "text": "Електрическият самолет, носещ името RX4E, е разработен от Ляонинския институт по обща авиация към Университета по аеронавтика и астронавтика в Шънян. Джао Тиенан, вицепрезидент на института каза, че излетната маса на самолета е 1200 кг, времето за полет 1,5 час. Може да изминава максимално 300 км, круизната му скорост е 200 км/ч, съобщава  „С развитието на технологията за съхранение на енергия чрез батерия, продължителността на полета и обсегът на самолета могат да бъдат подобрени\", каза Джао. RX4E може да излита и каца на тревни и пясъчни настилки, както и крайбрежни летища. Може да бъде използван за транспорт на кратки разстояния, при обучение на пилоти, въздушна фотография и други сфери. По света в момента има приблизително 170 проекта за електрически самолети, като броят им до края на годината се очаква да достигне 200. Западните държави и водещи авиокомпании като Боинг и Еърбъс инвестират сериозно в разработването на електрически самолети.", "date": "2019.10.30", "title": "Първият четириместен електрически самолет на Китай извърши успешен полет"}
{"url": "https://www.24chasa.bg/novini/article/7737257", "text": "„Пробивът на бул. „Петър Дертлиев“ в „Люлин“ е един от важните обекти, заложени в моята програма. С него ще намалим трафика по силно натоварените бул. „Царица Йоана“ и бул. „Сливница“, като изграждаме нова връзка между ж.к. „Люлин“ и околовръстния път“, това каза Йорданка Фандъкова, кандидат за кмет на София. До дни строителството на обекта ще започне. Тя допълни, че планира изграждането на 9 новите булеварди, които ще осигурят връзка с Околовръстния път и Северните територии. Това съобщиха от пресцентъра на ГЕРБ. „Това е начинът да намалим транзитния трафик и да развием новите зони за инвестиции“, каза Фандъкова. В програмата й са заложени следните обекти: бул. „Рожен“ – от „Илиянци“ до Северна скоростна тангента (ССТ); бул. „Илиянско шосе“; бул. „Източна тангента“ – от бул. „Вл. Вазов“ до ССТ (2020) и от бул. „Вл. Вазов“ до бул. „Ботевградско шосе“ (2023); Разширяване на бул. „Ломско шосе“ – от метростанция „Ломско шосе“ до ж.п. линията (2020) и до околовръстния път; Обелско шосе – от бул. „Панчо Владигеров“ до околовръстния път; ул. „Продан Таракчиев“ в район „Искър“ от естакадата на „Брюксел“ до околовръстния път - директна връзка на летището със СОП; връзка от ул. „Проф. П. Мутафчиев“ до бул. „Асен Йорданов“; бул. „Копенхаген“ от бул. „Цариградско шосе“ до Самоковско шосе. ", "date": "2019.10.30", "title": "Фандъкова: Изграждаме 9 нови булеварда за връзка с околовръстния път и северните територии"}
{"url": "https://www.24chasa.bg/novini/article/7737243", "text": "Информатор на тайните служби на САЩ, който е помогнал за ликвидирането на лидера на \"Ислямска държава\" Абу Бакр ал Багдади в сирийската провинция Идлиб, ще получи до 25 милиона долара, пише в. \"Вашингтон пост\", цитиран от ТАСС. Според неназовани източници на вестника този информатор е помогнал за проследяването на преместването на Багдади в Сирия и е давал сведения за строителните дейности на комплекса от сгради, където се е криел лидерът на ИД. Неговата подробна запознатост с местонахождението на Багдади и точното разположение на помещенията в скривалището му са били решаващи за успеха на операцията по отстраняването на лидера на ИД на 26 октомври. Той може да получи отчасти или изцяло обещаното за главата на Багдади възнаграждение от 25 милиона долара, казаха източниците, предава БТА. \"Вашингтон пост\" отбелязва, че информаторът е присъствал при изпълнението на операцията срещу Багдади, а два дни по-късно е бил изведен от района заедно със семейството си. Според източниците на вестника информаторът е сунитски арабин, който се е обърнал против ИД, след като групировката убила негов роднина. Той бил внедрен в обкръжението на Багдади от кюрдските Сирийски демократични сили, които след това предали контрола над този агент на американски разузнавачи.", "date": "2019.10.30", "title": "Информатор на САЩ, помогнал да се проследи Ал Багдади, ще получи до 25 млн. долара"}
{"url": "https://www.24chasa.bg/novini/article/7737264", "text": "Евродепутатът от ЕНП/ГЕРБ Емил Радев изпрати писмен въпрос до Европейската комисия заради постъпилите сигнали за нарушаване на правата на българските граждани относно социалното осигуряване в Кипър. Според зам.-председателя на комисията по граждански свободи, правосъдие и вътрешни работи, български граждани са станали жертва на сериозни закъснения в издаването на формуляр U1 в някои от държавите-членки, сред които и Кипър. Формулярът позволява регистриране в бюрата по труда и дава право за получаване на помощи и пенсии в други страни от ЕС. Именно забавеното издаване на този документ е причинило главоболие на не малко наши сънародници в чужбина. Според европейските разпоредби на Регламент 883/2004 за съгласуваност на социално осигурителните схеми в ЕС, лицата, които са придобили права за безработни в една държава-членка, биха могли да получават помощи за безработни в друга страна от Общността. Правата и размерът на обезщетението се определят съгласно правилата на новата страна, като се вземат предвид периодите на работа в чужбина. За доказване продължителността на тези периоди се издава формуляр U1. Когато неговото издаване е забавено, това автоматично задържа и получаването на обезщетение за безработица или пенсия в друга държава-членка. Емил Радев призова Комисията да провери възникналия казус, като поиска разяснение относно аргументите за забавяне издаването на формуляр U1 с над 6 месеца. Евродепутатът настоя ЕК да проучи и дали тази практика представлява препятствие за свободното движение на работници в ЕС, както и да вземе необходимите мерки за решаване на проблема. \"ЕС трябва да гарантира на българските граждани, че осигурителният им стаж и правата им ще бъдат безпроблемно приравнени от една държава-членка в друга\", категоричен е Радев.", "date": "2019.10.30", "title": "Емил Радев към ЕК: Нарушава ли Кипър осигурителните права на българските граждани?"}
{"url": "https://www.24chasa.bg/novini/article/7737263", "text": "Докато британската полиция продължава да разследва случая с 39-те тела, намерени миналата седмица в камион в Есекс, много хора задават въпроси относно ранните спекулации в някои медии с националността на жертвите. Ситуацията непрекъснато се развива, постоянно се появяват нови доказателства и са необходими актуализации и корекции, но основните грешки в отчитането на новини са непростими. И новините, и мненията трябва да се основават на определени факти. Полицията в Есекс заяви в четвъртък, че смята, че жертвите са китайци, но след това бързо опроверга първоначалните си думи и многократно предупреди да не се спекулира по въпроса, информира  В момента още има различни изявления за случая, включително на социални медии. Професионалните медии трябва по всяко време да работят както за навременно информиране, така и за отразяване на истинските факти. Това винаги ще бъде предизвикателство в епохата на новините. Но по случая в Есекс се забелязва, че няколко международни медии са особено безотговорни и дори объркани. Полицията все още установява фактите, нека спрем за момент и да се помолим за душите на жертвите в тази трагедия. Те заслужават уважение.", "date": "2019.10.30", "title": "Трагедията в Есекс не трябва да се политизира"}
{"url": "https://www.24chasa.bg/novini/article/7737270", "text": "Засилена проверка на автомобили за тяхната техническа изправност. В Асеновград например за по-малко от час служителите на КАТ откриха нарушители, които използват опасно изхабени гуми и не разполагат с гражданска отговорност, предаде  Основното предизвикателство пред шофьорите в лошо време - хлъзгавата настилка, е обект на демонстрацията на автомобилния състезател Костадин Щерев. „Когато колата изгуби сцепление, не трябва да натискате спирачката. Препоръчвам да натискате съединителя и бавно да командвате спирачката.\", съветва Костадин Щерев. Най-важното правило е да се спазва дистанция и да се движите със съобразена скорост. Костадин Щерев се включи в и акцията на КАТ в Асеновград и заедно със свой колега, професионалният автомобилен състезател Николай Арабаджиев измерваха грайфера на гумите и даваха съвети на шофьорите как да избегнат опасни ситуации на пътя през зимата. Николай Арабаджиев отбелязва, че проверките показват, че има и коли със значително под задължителното изискване за 4 мм грайфер. Пловдивските пътни полицаи проверяваха и за неплатени глоби и за качеството на спирачната течност.", "date": "2019.10.30", "title": "КАТ проверява техническата изправност на колите в Пловдивско"}
{"url": "https://www.24chasa.bg/novini/article/7737274", "text": "Общото нарастване на заплатите в бюджетната сфера над очаквания ръст в частния сектор може да повлияе допълнително за изостряне на дефицита на работна сила с потребното за пазара на труда образование и умения. Това е един от акцентите от становището на Българската стопанска камара по Държавния бюджет за догодина и Актуализираната бюджетна прогноза. Двата проектодокумента, заедно с проектите на бюджетите на ДОО и НЗОК за 2020 г., ще бъдат обсъдени днес на заседание на Националния съвет за тристранно сътрудничество. В проекта на държавния бюджет за 2020 . се предвижда ръст от десет на сто на бюджетните заплати, предава БТА. Според БСК предвиденото общо нарастване на разходите за персонал в бюджетна сфера, без частта за образованието, следва да бъде насочено преимуществено в подкрепа на областното и общинско здравеопазване, към държавни органи с хронично недофинансиране, изпълняващи критично значими обществени функции и публични услуги с цел ограничаване изтичането на квалифицирани кадри. В тази връзка, според работодателската организация, следва да бъдат предприети паралелни промени с цел намаляване на дублиращи се административни структури и персонал, и ниска обща резултатност. От БСК са на мнение, че държавният бюджет и актуализираната бюджетна прогноза следва да се използват като най-мощни инструменти за натиск върху първостепенните разпоредители с бюджетни средства за предприемане на реформи, за постигане на очакваните програмни цели и резултати, и ускоряване на подготовката за влизане в ERM II и еврозоната. Очакванията за значителен ръст на крайното потребление, подкрепени от общо нарастване на възнагражденията за държавната администрация, ще ограничат според работодателската организация размера на нетния износ на стоки и услуги и баланса по текущата сметка, с вероятен допълнителен ефект за ръста на базовата инфлация, прегряване на отделни пазари, в т.ч. жилищно строителство. В условия на валутен борд, следването на този подход в периода до 2022 г. може да генерира допълнителен риск пред осигуряване на необходимата външна подкрепа за бързо присъединяване към ERM II и еврозоната, в съответствие със заявените намерения, смятат от БСК. Според БСК предвиденото нарастване през 2020 г. на заплатите в бюджетната сфера (10 на сто), на минималната работна заплата (МРЗ) с 8,9 на сто и компенсация на един нает (7,4 на сто) се дефинира за пореден път без връзка с очаквания номинален ръст на БВП от 6,9 на сто (3,3 на сто реален ръст) и производителността (3,3 на сто средно за прогнозния период), което води до намаляване на конкурентоспособността, изразена чрез увеличение на номиналните разходи на труд за единица продукция - Unit labor cost (4,9 на сто за 2019 г. и очакван ръст от 3 на сто през 2022 г.). Увеличението на МРЗ следва поетите предварителни обещания, при липсата на механизъм, критерии и прозрачна методология за нейното определяне, в съответствие с многократно отправените специфични препоръки на ЕК и при неспазване на принципите и изискванията на ратифицираната Конвенция 131 на МОТ в сила от началото на т. г., се посочва още в становището. В становището на работодателската организация се отбелязва, че заявените намерения за осигуряване на външнополитическа подкрепа за присъединяване към ERM II и еврозоната към юли т. г. следва да бъдат подкрепени с прогноза за таваните на ръст на цените и на дългосрочните лихвени проценти, сравнени с прогнозните целеви стойности по съответните Маастрихтски критерии за периода 2020-2022 г. В тази връзка, постигането на съответствие с посочените критерии след евентуално скорошно присъединяване към ERM II и своевременно присъединяване към еврозоната е пряко обвързано преди всичко със следването на разумна фискална, доходна и ценова политика, наличие на адекватни фискални буфери и ефективно противодействие на евентуални външни и вътрешни шокове, смятат от БСК. От камарата отбелязват многобройните според тях външни и вътрешни политически и икономически рискове с потенциален негативен ефект върху ръста на икономиката, заетостта, потреблението и инвестициите. Сред тях са продължаваща неяснота пред макроикономическите перспективи пред икономиката на ЕС, ефекти от политиката на санкции, водената глобална митническа война, последиците от Брекзит, забавени реформи в ключови сфери, заложени ниски темпове на растеж до 2030 г. (1,5 на сто) в проекта на Интегриран национален план енергетика - климат, необходимост от уреждане на натрупани и бъдещи задължения по доставки на преференциални цени от ВЕИ и ТЕЦ, представляващи прекомерна държавна помощ, недопустима намеса в общностния пазар и конкуренцията, преодоляване на т. нар. кръстосано субсидиране при цените на електроенергията за бита и индустрията, значителни квазифискални задължения (общини, държавно и общинско здравеопазване, публични търговски дружества). Според БСК следва да бъдат инициирани и допълнителни промени и мерки, предлагани в предишни години, вкл. преформатиране на режима за управление на отпадъците и т. нар. продуктови такси, изплащане на трудовите възнаграждения по сметки на наетите лица, придобиване на право на пенсия и обезщетения от ДОО срещу внесени осигурителни вноски, ограничаване на осигурителните измами с т. нар. експертиза на работоспособността чрез въвеждане на международната класификация на функционалността, човешкото здраве и уврежданията на СЗО (ICF), интеграция на регистрите на трудовите договори и осигурените лица, подобряване на контрола над недекларирания труд, приемане на пакет от мерки за увеличаване на трудовия живот и ред други решения. БСК предлага ежегодно да бъде консултиран в НСТС проектът на решение на Министерския съвет за одобряване на средносрочната бюджетна прогноза, преди нейното ежегодно приемане в началото на април. БСК подкрепя експертния подход при изготвянето на бюджета на Държавното обществено осигуряване, намаляването на зависимостта от финансиране от държавния бюджет и предвиденото нарастване на пенсиите с 6,7 на сто. От работодателската организация имат възражения срещу отказа и забавянето на необходимите реформи в пенсионноосигурителната система. БСК е против предвиденото нарастване на минималната работна заплата за страната от 560 лв. на 610 лв. и свързаното увеличение на минималните осигурителни доходи, несъответстващо, според бизнеса, на ръста на производителността на труда, особено в сектора на микропредприятията, в отрасли с ниска добавена стойност и в общини с висока безработица. БСК отново изразява позиция, че липсва решителен подход за промени в медицинската експертиза на работоспособността и уврежданията, и приемане на Международната класификация на функционалността, уврежданията и човешкото здраве /ICF/ на СЗО с цел пресичане на злоупотребите с инвалидните пенсии, с болнични. БСК е и против това, че няма промяна в режима на изплащане на болничните за първите три дни, липсват и мерки за радикално ограничаване на злоупотребите с обезщетенията за временна нетрудоспособност. По отношение на проекта на Закон за бюджет на НЗОК за 2020 г. от БСК заявяват, че с предложения проект на бюджет се възпроизвежда рамката за недофинансиране на дейността на НЗОК от предишните години. Не се предвижда значително увеличаване на публичните средства за здравеопазване, чийто размер като дял от БВП достига 4,5 на сто, при над 6-11 процента в редица държави-членки на ЕС, допълват от БСК. Според работодателската организация запазването на сравнително нисък дял на публичните средства за здравеопазване резултира в постоянно влошаване на качеството на обслужване и намаляване възможностите за оказване на адекватна медицинска помощ. Не се създават и възможности за мотивация и задържане на медицинския персонал и особено за повишаване на неговата квалификация, се посочва в становището. Крайно време е да се остойности основният пакет от здравни дейности, гарантиран от бюджета на НЗОК, като се преодолеят последиците от отмяната на Наредбата от 20 март 2018 година за определяне на пакета от здравни дейности, гарантиран от бюджета на НЗОК, с решение от 7 октомври т.г. на петчленен състав на ВАС, заявяват от БСК. По този начин ще могат да се определят реалните разходи, необходими за гарантиране на финансирането за този пакет, и ще бъде осигурен достъп до информация за всички осигурени, допълват от бизнеса. Не се предвижда увеличаване на дела на разходите за извънболнична помощ за сметка на прехвърляне на дейности от болничната помощ, отбелязват от БСК. Делът на средствата за болнична помощ се запазва около 49,8 процента, при средни равнища в ЕС от около 30 на сто, посочват от БСК. Липсват решения за ограничаване на разходите за лекарства, които достигат до 30 на сто от бюджета, при средно равнище за страните от ЕС 15-18 на сто, посочват от Камарата. Липсват политика и действия за плащания по натрупани задължения за лечение на осигурени в чужбина. Налице е трайна тенденция натрупаните задължения от повече от 260 млн. лв. да се увеличават, като предвидените средства са крайно недостатъчни, смятат от БСК. От работодателската организация допълват, че разходите за здравеопазване за сметка на пациентите непрекъснато се увеличават и стават непосилни за голяма част от населението. По данни на Световната банка 50 на сто от здравните услуги се плащат от пациентите, като очакванията са тази тенденция да се запази и през следващата година. От години размерът на осигурителните вноски, които държавата превежда за осигурените от нея (пенсионери, деца, безработни, учащи се), не съответства на реалните разходи за лечение на този контингент. За 2020 г. вноската от държавата за един човек ще е около 34 лв. при среден размер, дължим за осигурени лица по трудови отношения, от 80 лв., допълват от бизнеса. Според БСК не са изяснени редът и източникът за погасяване на просрочени задължения на болниците, които в голямата си част са държавни. Налице е реална опасност погасяването на тези задължения да се прехвърли за сметка на предвидените за 2020 г. средства за болнична помощ, което допълнително ще дебалансира системата, отбелязват от Камарата. В становището се посочва още, че катастрофално е състоянието на редица общински болници, голяма част от които са пред технически фалит. Същевременно, предвиденото увеличение в държавния бюджет за 2020 г. за делегираните от държавата дейности за текущи разходи е само 14,9 млн. лв. при общ размер от 170 млн. лв.", "date": "2019.10.30", "title": "БСК: Нарастването на заплатите в частния сектор може да изостри дефицита на квалифицирани работници"}
{"url": "https://www.24chasa.bg/novini/article/7737294", "text": "Лекарства или други вещества най-вероятно са погълнали трите деца в добричкото село Кардам. Прокуратурата разследва склоняване за самоубийство. В неделя вечерта едно от тях – 9-годишно момченце почина в дома си. Остава тежко състоянието на 11-годишната сестра на починалото момче – детето е с опасност за живота. Тя, заедно с още едно дете от семейството, са настанени в болница във Варна. Останалите три деца от многодетното семейство също са били изведени и са настанени за наблюдение в болницата в Добрич. Основната версия, по която работят институциите е отравяне, казаха за   от районната прокуратура в Генерал Тошево. „Досъдебното производство е образувано по чл. 127, ал.1 от НК. Това е престъпление за склоняване към самоубийство. Това е версията, по която се работи. Насочени сме, естествено, от лекарите, към отравяне, тъй като три деца от това семейство са били със симптоматиката, която е имало и починалото дете за съжаление. Химически експертизи са назначени, съдебно-медицинска експертиза, взети са вътрешно-органни части, които са изпратени във ВМА в София”, уточни ръководителят на районната прокуратура Йорданка Чанева. Докато не излязат експертизите е трудно да се каже причината за отравянето. Според бабата, децата нямат достъп нито до лекарства, нито пък до други препарати. „Вкъщи нямахме никакви лекарства. Нямаха нищо. Нямаме отрови, откъде отрови? Те даже ме попитаха за нафталин, за спирт. Той е голям, той не може да вземе такива работи, той никога не е взимал такива работи, без да ни пита”, каза бабата на починалото момче Стоянка Йорданова.", "date": "2019.10.30", "title": "Разследват склоняване към самоубийство след смъртта на 9-годишния Стефан"}
{"url": "https://www.24chasa.bg/novini/article/7737316", "text": "Предизборният щаб на ГЕРБ-София и партньорите ни от СДС-София отправихме покана за дебат преди балотажа тази неделя между кандидатите за кмет Йорданка Фандъкова и Мая Манолова, заедно с техните екипи по важни теми за развитието на София. Категорично изразихме позиция, че дебатът трябва да се проведе на неутрална територия и с възможност да бъде отразен от всички медии, които искат това. Получихме покана за организирането му от БНТ, които поеха ангажимента да организират и да осигурят достъп на останалите медии. Обществената медия е естествен домакин на този дебат. Това съобщиха от пресцентъра на ГЕРБ. \"Г-жа Мая Манолова отказа участие в дебата за София, който предложихме, и който обществената медия беше готова да организира. Г-жа Манолова продължава да крие както лицата на хората, които стоят зад нея, така и произхода на средствата, с които финансира кампанията си. Това са много важни въпроси, от които тя продължава да бяга и не дава отговори. Категорични сме, че вече е време, заедно с кандидатите за кмет, да дебатират и екипите им, които ще носят отговорност за изпълнение на предизборните програми\", се казва още в позицията на ГЕРБ. ", "date": "2019.10.30", "title": "ГЕРБ/СДС: Мая Манолова отказа участие в дебата за София"}
{"url": "https://www.24chasa.bg/novini/article/7737336", "text": "Президентът на Украйна Володимир Зеленски заяви, че страната трябва да разполага с държавна стратегия \"за реинтеграция на Донбас и Крим\" и назова четирите й съставни части, предаде ТАСС. \"След пет години война трябва най-сетне да се появи държавна стратегия за реинтеграция на Донбас и Крим. Съставните й части ще бъдат представени днес\", каза украинският лидер на Форум на единството, състоял се в град Мариупол, предаде БТА. \"Първата е прозрачност и публичност. Държавата трябва не само да пояснява стъпките, които прави, тя трябва да намери правилните начини заедно с обществото да сложи началото на мащабен национален диалог. Именно това е целта на този форум\", заяви той. Втората съставна част по думите му е консенсусът в украинското общество, което \"трябва да се разбере помежду си, защото в страната има абсолютно различни виждани за връщането на Крим и Донбас. Повечето хора са убедени, че те трябва да се върнат в Украйна. Но как точно? Тук обществото е разделено\", изтъкна Зеленски. Трета съставна част според него трябва да стане реализмът. По думите му е погршно да се смята, че Киев \"ще си върне Крим\" с военна сила и \"още утре\" всички в Донбас ще заговорят на украински език. Като четвърта съставка на стратегията президентът посочи способността на държавата да я прилага на практика. Зеленски подчерта, че такава стратегия е \"жизнено необходима\", за да се запази Украйна като страна и за съвместен отговор на различни предизвикателства, добавя ТАСС.", "date": "2019.10.30", "title": "Зеленски представи държавна стратегия \"за реинтеграция на Донбас и Крим\""}
{"url": "https://www.24chasa.bg/novini/article/7737354", "text": "Около стотина души - пожарникари, лесничеи, доброволци и военни са прекарали тази нощ високо в Стара планина над Чипровци за да следят пожара по билото, който гори от три денонощия, съобщиха от Областната дирекция Пожарна безопасност и защита на населението в Монтана. Пожарът, който гори на площ от 40 000 декара в българската и сръбската част на Стара планина, е локализиран, но се следи, за да не се разрастне в труднодостъпен район, където гасенето ще много трудно. Директорът на ПБЗН в Монтана комисар Венцислав Райков заяви, че при добро стечение на обстоятелствата до края на деня пожара в българската част на планината може да бъде потушен. Дори това да стане, то пак ще има опасност огънят да се върне от сръбската част на планината, обяви Райков. Пожарът по билото на Стала планина е забелязан към 15 часа в неделя 27 октомври. Той се гаси от около 150 души в българската част на палинната и 200 души в сръбската. В гасенето вчера се включиха и хеликоптери на ВВС на Бългрия, както и военни от БА от поделението във Враца. Горят предимно планински пасища и малко букова гора в ниската й част, а не в короните на дърветата. След потушаването му ще бъде направена оценка на щетите, обяви директорът на северозападното горско предприятие инж. Цветко Цветков. Да инспектира гасенето на пожара вчера в Чипровци пристигна директорът на Главнат дирекция ПБЗН главен комисар Николай Николов. Прчините за пожара все още се изясняват, води се разследване в полицейската дирекция в Монтана като има съмнение и за умисъл, обявиха от ОД на МВР в Монтана.", "date": "2019.10.30", "title": "Стотина следиха пожара над Чипровци тази нощ"}
{"url": "https://www.24chasa.bg/novini/article/7737337", "text": "Кюрдските милиции Сили за защита на народа не са завършили своето изтегляне на най-малко 30 км от турската граница в Североизточна Сирия, заяви днес турският президент Реджеп Тайип Ердоган, въпреки уверенията на Русия, че сирийските кюрдски въоръжени групи са напуснали зоната, предаде Ройтерс, цитирана от БТА. Турция си запазва правото да предприеме друга операция срещу Силите за защита на народа в района, каза Ердоган. Той допълни, че Анкара и Москва ще започнат от петък съвместни патрули в Сирия в ивица от седем километра от границата. Признаването на арменски геноцид от Камарата на представителите на американския Конгрес няма никаква стойност за Анкара, заяви още турският президент.  \"Обръщам се към американската публика и към останалия свят: тази мярка няма никаква стойност, ние не я признаваме.\" \"В нашата /мюсюлманска/ вяра геноцидът е забранен /.../ Виждаме това обвинение като най-голямата обида за нашата нация\", заяви той, цитиран от АФП. Турският парлрамент ще отговори на приетата от Камарата на представителите резолюция, каза още Ердоган.", "date": "2019.10.30", "title": "Ердоган: Признаването на арменския геноцид от САЩ няма никаква стойност за Анкара"}
{"url": "https://www.24chasa.bg/novini/article/7737388", "text": "Турция възнамерява да върне най-малко два милиона бежанци в Северна Сирия, където Анкара проведе трансграничната операция \"Извор на мира\", заяви вчера министърът на външните работи на Турция Мевлют Чавушоглу на съвместна пресконференция с руския външен министър Сергей Лавров и иранския Мохамад Джавад Зариф, предаде ТАСС, цитирана от БТА. Имаме за цел връщането на бежанците и това връщане трябва да бъде безопасно и да се осъществва в съответствие с нормите на международното право, а също в координация със структурите на ООН, каза той. Смятаме, че на териториите, които сега са освободени от терористи, могат да се върнат два милиона бежанци, каза Чавушоглу.", "date": "2019.10.30", "title": "Турция възнамерява да върне 2 млн. бежанци в Северна Сирия"}
{"url": "https://www.24chasa.bg/novini/article/7737409", "text": "Имаме информация в аванс, че съвсем скоро ще има опити за нова афера, подобна на тази преди няколко години в Костинброд\", каза Томислав Дончев на пресконференция на ГЕРБ след окончателните резултати от изборите. \"Имаме вътрешна информация за това\", добави той. Цветомир Паунов направи разбор на резултатите от местните избори, като подчерта напредъка на партията от последните избори през 2015 г. \"Общините, които ГЕРБ спечели през 2015 г. на първи тур, са 91 общини. Спечелихме в 11 областни града през 2015 г., а на изборите в неделя 8 областни града\", каза Паунов. От всички областни градове единствено в Пазарджик, Ямбол и Кърджали кандидатите на ГЕРБ не отиват на балотаж. \"При електоралната картина след първия тур съотношението ГЕРБ:БСП е две към едно. ГЕРБ печели в 163 от 265 общини в цялата страна и увеличава общинските си съветници с 80 в цялата страна, а те са 1807 в цяла България\", добави още Паунов. Дариткова посочи като неоспорим факт, че ГЕРБ увеличава общинските съветници в смесените райони. \"Там ГЕРБ е основен опонент на ДПС, а БСП трайно е трета политическа сила\", каза Дариткова. Пример за това са Хасково, Кърджали и Смолян. \"Привличаме голяма част от по-претенциозните гласоподаватели. Това са младите, тези с висше образование, с които търсим сътрудничество\", каза кметът на Стара Загора Живко Тодоров, а Томислав Дончев разкритикува опозицията, че са превърнали местните избори в парламентарни и посочи. \"Ставаме свидетели на нов политически феномен - политически джендаризъм... Това да си скриеш кандидата, пребоядисаш, издигнеш от инициативен комитет. Традиция е и губещият да не е доволен след избора\", добави вицепремиерът.", "date": "2019.10.30", "title": "Томислав Дончев: Очакваме нова афера като костинбродската (Видео)"}
{"url": "https://www.24chasa.bg/novini/article/7737408", "text": "Кандидатът на ГЕРБ за кмет на Русе Диана Иванова се срещна по тяхно искане с представители на русенския бизнес с участието на евродепутата Андрей Новаков. „Живеем в такова време, в което човек анализира процесите в национален, в европейски и в световен мащаб. Градивно е да се търси най-успешния модел на управление на градовете. Смятам, че ние предлагаме именно такъв“, заяви по време на срещата Диана Иванова. „Досегашният модел не подпомага бизнеса в Русе. Това е категорично мое виждане. Ще бъдат прекъснати и изкоренени порочните практики, като се предостави възможност за работа на русенските фирми“, допълни кандидатът за кмет на Община Русе, издигнат от ПП ГЕРБ. По думите й, от срещите й в над 200 компании през последния месец, е видно, че русенският бизнес е работещ и се разраства и това трябва да продължи. Тя разказа как с екипа на гимназията, която ръководи, подготвя добри кадри чрез модела на дуалното образование, а именно връзката с бизнеса, и това трябва да се мултиплицира в Русе. „За следващия четиригодишен период, Русе може да е център на Северна България и да продължи да се развива. Да е такъв приоритетен за правителството център, какъвто бе Бургас. В неделя ще решим дали искаме да дръпнем ръчната спирачка на Русе или да продължим с по-висока скорост напред?“, попита риторично Диана Иванова. Общинският ръководител на ГЕРБ Росен Даскалов сподели, че като част от бизнеса той лично е избрал да живее и да се развива именно в Русе и милее за града си. „Целта ни е с новите политики на партия ГЕРБ да сме максимално близо до хората. Вече решихме над 20 съществени проблема, срещайки се ежедневно с русенци от различни квартали“, заяви Даскалов по време на срещата. Той призова всички да са активни и обяви структурирането на консултативен съвет с бизнеса два пъти месечно, за да се коментират конкретни проблеми и идеи. Андрей Новаков заяви, че ГЕРБ се бори за доверието на всеки един човек. „Русе има уникалната възможност – постигнатото да се надгради, а това става с традиционни десни политики, а не със „затискане“ на бизнеса с повече данъци и такси. Русе може да се възползва от бъдещи европейски проекти, от директни програми, които подпомагат бизнеса. Не можем да си позволим градът да се клатушка. Гръбнакът на страната ни е бизнесът, хора като вас са най-ценният актив на държавата. Не може да подложите на риск всичко, което сте постигнали“, обърна се Новаков към присъстващите и категорично заяви: „Искрено вярвам, че Диана Иванова е човекът, който трябва да управлява Русе“.", "date": "2019.10.30", "title": "Инж. Диана Иванова: В неделя ще решим дали искаме да дръпнем ръчната спирачка на Русе или да продължим с по-висока скорост напред"}
{"url": "https://www.24chasa.bg/novini/article/7737245", "text": "Най-голямата китайска отнлайн туристическа агенция Ctrip взе решение да промени името си, като се надява това да ѝ помогне да продължи да се разширява в чужбина. Акционерите на компанията одобриха тази седмица тя да се преименува от Ctrip.com International, Ltd. на Trip.com Group Ltd., за да се наложи като по-разпознаваема навсякъде, информира  Създадена в 1999 г., през тази вече преименуваната Trip.com отбелязва 20-годишен юбилей. На среща на акционерите по този повод главният изпълнителен директор Джеймс Лян представи план за експанзия в чужбина. Същевременно, към момента компанията може да се похвали със сериозни постижения – тя е една от най-големите в света туроператори, чийто международен бизнес ѝ носи 35% от приходите. Джеймс Лян посочи, че целта на Trip.com е да се утвърди като водещ международен туристически бранд в Азия за три и в света в рамките на пет години.", "date": "2019.10.30", "title": "Най-големият китайски онлайн туроператор Ctrip.com промени името си на Trip.com"}
{"url": "https://www.24chasa.bg/novini/article/7737437", "text": "Скопие днес е третият най-замърсен град в света, с което продължи да се изкачва в списъка на градовете с най-мръсен въздух на планетата, съобщава вестник \"Нова Македония\". Средната концентрация на фини прахови частици ПМ 10 на кубичен метър в Скопие днес достигна 166, предава БТА. Първо място по мръсен въздух днес заема пакистанският град Лахор с 316 ПМ 10, а на втора позиция е Ню Делхи с 330 прахови частици ПМ 10.", "date": "2019.10.30", "title": "Скопие днес е третият най-замърсен град в света"}
{"url": "https://www.24chasa.bg/novini/article/7737452", "text": "В средностатистическото британско семейство годишно е раздирано от 260 караници, установи изследване, цитирано от в. \"Дейли мейл\". Проучването обхванало 2000 пълнолетни британци и било осъществено от компанията \"Смарт енерджи\", предава БТА. Най-честите поводи за дрязги били нещата, свързани с дома - неизмитите чинии, лошата хигиена в банята и тоалетната. Втори източник на дрязги се оказва разпределението на домакинската работа. На трето място най-много скандали предизвиква незагасеното осветление. Следват пилеенето на храна и драмите, свързани със семейния бюджет. От 365 дни в годината, в 260 от тях британските семейства се карат, а само в 105 от тях минават без скандали, сочи изследването.", "date": "2019.10.30", "title": "В британското семейство стават годишно 260 караници"}
{"url": "https://www.24chasa.bg/novini/article/7737706", "text": "Председателят на Европейския парламент Давид Сасоли съобщи, че при първото си работно посещение извън ЕС ще посети Скопие следващата седмица. Той уточнява, че възнамерява да пътува до Тирана в началото на декември, предава БТА. Знаем, че народите в Северна Македония и Албания са дълбоко разочаровани от това, че Съветът на ЕС и Европейският съвет не взеха решение за начало на присъединителните преговори заради съпротивата на някои страни. Разбираме и споделяме това разочарование, заявява Сасоли. По неговите думи Скопие и Тирана заслужават награда за положените извънредни усилия в изпълнение на поставените от ЕС изисквания. В съобщението се отбелязва, че ЕП с голямо мнозинство миналата седмица изрази пълна подкрепа за започване на присъединителни преговори с двете страни. Сасоли допълва, че ЕП няма да мълчи, а ще настоява за постигането на единодушие още на следващото заседание на европейските министри на външните работи.", "date": "2019.10.30", "title": "Новият председател на ЕП избра Скопие за спирка при първото си работно посещение"}
{"url": "https://www.24chasa.bg/novini/article/7737754", "text": "По време на посещението си във Вашингтон, председателят на Управителния съвет на ЕАЦС Цветан Цветанов проведе работна среща във Фондацията за защита на демокрациите – базирана във Вашингтон неправителствена структура, работеща по въпроси на гражданското общество, защита и утвърждаване върховенството на закона и демократичните принципи в съвременните общества. Това съобщиха от пресцентъра на Евро-атлантическия център.  В срещата участваха Тоби Дершовиц – старши вицепрезидент по стратегическо развитие и връзки с държавните институции и д-р Айкан Ердемир, старши изследовател в организацията. Цветанов представи дейността и основните приоритети на новосъздадения Евро-атлантически център за сигурност. Дершовиц и Ердемир проявиха силен интерес към международното портфолио на центъра и възможностите за взаимодействие в една среда за сигурност, изпълнена с предизвикателства пред демократичните общества. Бяха обсъдени конкретни форми на бъдещо сътрудничество, като тримата се обединиха около необходимостта от привличане на независими изследователи от академичната общност на държавите от Балканите и Черноморския регион. Именно чрез независими изследвания на обществено-политическите и икономическите процеси в обществата от региона могат да бъдат изведени заплахите, много често асиметрични по характер, идващи от несистемни играчи в района. По време на срещата също така бе постигната договореност конкретни изследвания на Фондацията за защита на демокрациите да бъдат публикувани на сайта на Евро-атлантическия център за сигурност, превръщайки го по този начин в изследователски портал за научни изследователи от България и региона.", "date": "2019.10.30", "title": "Цветанов се срещна с представители на вашингтонската Фондация за защита на демокрациите"}
{"url": "https://www.24chasa.bg/novini/article/7737755", "text": "„Зико, приятелю, познавам те и зная, че си почтен човек и можеш да носиш отговорност“, написа примата на попфолка Ивана във своята Фейсбук страница. Тя публикува и снимка с кандидата на ГЕРБ за кмет на Пловдив Здравко Димитров. Двамата са се видяли на пловдивската главна и са се снимали пред шатрата на ГЕРБ заедно. “Г-н Димитров, Зико, ти си голям ЧОВЕК с голямо сърце! Благодаря за приятелството и подкрепата през всичките тези почти 15 години, през които Пловдив стана и моят град! Ти си умен, почтен и отговорен човек! Вдъхваш сигурност, респект и уважение!”", "date": "2019.10.30", "title": "Певицата Ивана подкрепи Здравко Димитров за кмет на Пловдив"}
{"url": "https://www.24chasa.bg/novini/article/7737724", "text": "Apple пусна нови емотикони с неутрален пол – аналог на повечето си досегашни емотикони. Между тях има пънкари, клоуни, зомбита, инвалидна количка, куче-водач и сгъваща се протезна ръка. Това е част от актуализация на мобилната операционна система на компанията, информира БГНЕС. Технологичният гигант предлага все по-голям брой приобщаващи дизайни на емоджита през последните години, представяйки такива с различен цвят на кожата и различни професии. През май Android на Google публикува собствени неопределени лица. Новите емоджита-джендъри се различават леко от мъжките и женските. При някои е променен стилът и цветът на дрехите. При други са различни прическите и е използвана \"полово неутрална\" структура на лицето. „Потребителите вече ще могат да избират желана комбинация цвят на кожата в допълнение към пола“, се казва в съобщение на компанията.", "date": "2019.10.30", "title": "Емоджита-джендъри в новата актуализация на Apple"}
{"url": "https://www.24chasa.bg/novini/article/7737770", "text": "Чехия застава зад идеята на председателя на парламентарната Комисия по културата и медиите Вежди Рашидов за общ европейски стандарт на страните членки на ЕС в опазването на културното наследство, борбата с незаконния трафик на културни ценности, с фалшификатите на произведения на изкуството и с фалшивите новини. Това стана ясно днес в Прага по време на срещата на Вежди Рашидов с Мартин Бакса, председател на Комисията по културата в Камарата на депутатите в Чешкия парламент. Г-н Рашидов е на еднодневно работно посещение в Прага, съобщават от пресцентъра на Комисията по културата и медиите. На срещата присъства и Антонин Станек - член на Комисията. Тук бе и българският посланик в Прага Йордан Първанов. В началото на разговора Мартин Бакса, който е и кмет на Пилзен, поздрави Вежди Рашидов за впечатляващото му представяне на прочутото Лондонско биенале неотдавна, както и за изложбата му “Страсти” в Пловдив. ”Пилзен беше вече столица на културата, сега е Пловдив и аз зная колко е важно изкуството и таланта да бъдат достойно представени” , сподели г-н Бакса. Мартин Бакса приветства идеята на Вежди Рашидов през следващата година София да бъде домакин на специална среща на председателите на парламентарните комисии по култура на страните членки на ЕС и на този форум да бъдат обсъдени конкретните мерки за общите усилия на Европа в опазването на културното наследство и по другите актуални теми. \"Сигурен съм, че ние като страни членки на ЕС само с активни общи усилия можем да приложим най-доброто в опазването на паметниците на културата и да се противопоставим категорично на нелегалния трафик на артефакти, затова се радвам, че и Чехия подкрепя моето предложение българският парламент да бъде през 2020 година домакин на европейски форум по тези теми, както и по проблема с фалшифицирането на произведения на изкуството и по въпроса с фалшивите новини, който засяга всички държави. България има уникално културно наследство, а Европа е най-старият континент, люлка на безценни цивилизации и затова сме длъжни да опазваме заедно създаденото през вековете\", каза по време на срещата Вежди Рашидов. Мартин Бакса изрази готовност Чехия да покаже на форума в София догодина най-добрите си практики, за да се използват за създаването общ европейки стандарт за опазването на културното наследство.", "date": "2019.10.30", "title": "Чехия подкрепя Вежди Рашидов за общ европейски стандарт в опазването на културното наследство"}
{"url": "https://www.24chasa.bg/novini/article/7737772", "text": "Най-възрастната жителка на Русия Танзилия Бисембеева от Красноярския район на Астраханска област се е споминала на 123-годишна възраст, съобщава ТАСС. В последния й път тя е била изпратена от жителите на нейното село, които много я уважавали. Дълголетницата живеела със своето семейство, което се радвало на нейния оптимизъм, добрина и доброжелателност. Напоследък Бисембеева вече не излизала на улицата, рядко разговаряла и се залежала. Но всичките си родственици разпознавала отлично, довери нейният брат Шинтас Бисембеев, предаде БТА. Танзилия е била погребана на 26 октомври. Тя е родена през 19-и век - на 14 март 1896 година. Отгледала е 4 деца, има десет внуци, тринадесет правнуци и два пра-правнука. През 2016 година Книгата на рекордите на Русия посочи Бисембеева като най-възрастния жител на света /тогава тя беше на 120 години/. Според сайта на Книгата на рекордите на Русия на 21 януари тази година Танелия Бисембеева беше призната за най-възрастния човек на Русия.", "date": "2019.10.30", "title": "Най-възрастната рускиня почина на 123-годишна възраст (Видео)"}
{"url": "https://www.24chasa.bg/novini/article/7737820", "text": "Продължават разпитите на свидетели по делото срещу Йоан Матев, който е обвинен за убийството на 16-годишния Георги Игнатов в Борисовата градина на 2.06.2015 г. В залата се явиха петима свидетели, от които Ерик Стоянов и Аюджеб Дома бяха доведени принудително от съдебната охрана, тъй като в предни заседания не са се явили, предаде  Заседанието се води от пет членен състав. Пред него Ерик Стоянов, който е един от свидетелите по делото каза, че в килията му е бил Патрик Първев, който е направил самопризнания за деянието в Борисовата градина. Тогава Първев е излежавал 6 годишна присъда за жесток побой над 3-годишният Еци. \"С идването на Първев, ние станахме четирима в килията. Аз, Радослав, Калин Евтимов и Патрик. Заради побоя над тригодишното момче, Калин тормозел психически Патрик. Той написа самопризнания пред мен и Калин, които обаче не подписа. Един от съкилийниците извика надзирателя и предаде показанията му\", каза Стоянов и описа Патрик като слаб, кротък, висок около 180 см. и с руса коса. Заради честото забравяне на фактите, съдът прочете показанията, които той е дал на 8 август 2015 г. в следствието. От тях стана ясно, че на 7 август Патрик е признал пред Калин, че именно той е убил Георги в Борисовата градина. \"Успях да чуя Патрик когато обясняваше къде е скрил ножа и как изглежда той – с черна дръжка, с черен връх и дълъг 20 см.\", уточни свидетелят и добави, че на другия ден Патрик четири пъти сменил версията си – ту признавал, че е той, ту отричал показанията си, както им казал, че страда и от раздвоение на личността. Попитан дали признанията на Патрик са били изтръгнати със сила и под диктовка, Стоянов отрече. Вещото лице Васил Бачев потвърди, че изготвената от него графологична експертиза потвърждава, че почеркът в самопризнанието на Първев е негов и вече не съществува съмнение за достоверността на лицето, написало признанията. Заседанието беше прекъснато заради общо събрание на съда. Очаква се разпитите да продължат след 13 ч. Ако в крайна сметка Йоан Матев бъде признат за виновен, ще получи присъда между 5 и 12 години, тъй като по време на убийството той е бил непълнолетен. Освен това ще бъде приспаднат и срокът, в който подсъдимият се намира зад решетките, тоест над две години. През ноември 2017 година Софийска градска прокуратура (СГП) внесе обвинителен акт срещу Йоан Матев. Той е предаден на съд за това, че на 2 юни 2015 г. малко преди 12:00 ч. в Борисова градина, като непълнолетен, но като е могъл да разбира свойството и значението на деянието и да ръководи постъпките си, умишлено е убил непълнолетния Георги, като му нанесъл удар с нож. В резултат на това били засегнати жизнено важни органи и настъпила масивна кръвозагуба, довела до смъртта на пострадалия. Оръжието на престъплението е намерено в близост до местопроизшествието. Матев избягал и изцяло променил външния си вид, навиците си и социалните си контакти.", "date": "2019.10.30", "title": "Съдът разпитва 5 свидетели за убийството на Георги в Борисовата градина"}
{"url": "https://www.24chasa.bg/novini/article/7737830", "text": "\"Цялото статукво е впрегнало сили за да запази власта. Използва целия ъндърграунд. Госпожа Фандъкова е пълен хегемон в ромските квартали с купен и дирижиран вот. Фандъкова за пореден път се скри от дебат, организиран от гражданите, от Спаси София\", каза Мая Манолова от шатрата си до НДК. Според нея Йорданка Фандъкова бяга от предизборни дебати и изрази готовност да се срещнат пред медии преди неделя. \"Готова съм на всеки терен, който тя посочи. Включително и международната космическа станция, ако това е независим терен за нея. Готова съм за дебат без да се крие зад съветници и ромския вот\", добави Манолова. Тя заяви подкрепата си към кандидатите за местните столични райони на БСП, \"България на гражданите\" и независимите кандидати. Манолова обяви, че тази неделя ще гласува в своя район за кандидата на демократична България - Константин Павлов-Комитата. Зад нея застанаха от инициативния й комитет и екип на предизборната й кампания. Член на инициативния й комитет призова всички разследващи прокурори и Иван Гешев да следят в неделя за купуване на гласове. \"Може да не ме харесвате, но ако искате да сменим това управление гласувайте за мен или срещу тях\", призова събралите се граждани Манолова. По-рано през деня излезе информация от пресцентъра на ГЕРБ, че Мая Манолова е отказала да участва в дебат организиран от БНТ. Кандидатката за кмет обвини ГЕРБ в лъжа и обясни, че не е съгласна с поставените условия за провеждането на дебата - да участват екипите на двете кандидатки. На въпрос за това колко е струвала предизборната й кампанията, Манолова отговори, че даренията получени до момента са 150 хил. лв., събрани от 168 дарители, а точно данни за похарченото ще може да даде след балотажа. Изявлението на Манолова от шатрата й до НДК в края премина надвикване между събрали се граждани и беше прекратено.", "date": "2019.10.30", "title": "Мая Манолова обвини Фандъкова в купуване на гласове от ромските махали"}
{"url": "https://www.24chasa.bg/novini/article/7737836", "text": "Животът на 11-годишната сестричка на починалия Стефчо все още е в опасност и варненските лекари продължават битката за живота й. Все повече обаче се отхвърля версията за хранително натравяне, като, според специалистите най-вероятната причина за състоянието на децата е остро инфекциозно заболяване. Двете сестри на починалия Стефчо - които са на 9 и на 11 години, бяха докарани по спешност в УМБАЛ \"Св. Марина\" във Варна в понеделник следобед. Състоянието на по-малкото момиче е стабилно. \"Във вторник е извикан регионален консултант от нашата клиника, който установява засягане на сърдечен мускул, остър миокардит, който продължава и в момента. Основното, което заплашва живота на детето е състоянието на сърцето, а то за момента все още не е започнало да се подобрява\", коментира проф. Виолета Йотова, ръководител на Първа детска клиника в УМБАЛ \"Св. Марина\" във Варна. Проф. Йотова допълни, че се знае какво са яли децата, взети са проби, но все още не се знае каква е причината за тежкото им състояние.", "date": "2019.10.30", "title": "Тежко остава състоянието на 11-годишната сестричка на Стефчо"}
{"url": "https://www.24chasa.bg/novini/article/7737737", "text": "Йордан Божериков-Данчо Графа от Сливен е починал, съобщиха във фейсбук приятелите му. Той беше арестуван при мащабна акция на ГДБОП и Специализираната прокуратура през 2017 г. в града на сините камъни. ОБвиниха го като лидер на банда лихвари, които тормозили местните години наред. От прокуратурата съобщиха, че има данни за участие на Божериков в трафик на проститутки към Холандия. Той е един от близките на Йосиф Йосифов-Йоско от Сливен, който излежа присъдата си за катастрофа, при която уби двама души с джипа си. Освен Данчо Графа през 2017 година бяха арестувани още 5 души. Разследването срещу тях все още пирдължава. Йордан Божериков е бил на свобода. Починал е от заболяване, научи \"24 часа\".", "date": "2019.10.30", "title": "Босът на банда лихвари Данчо Графа умря от болест преди да стигне до съд"}
{"url": "https://www.24chasa.bg/novini/article/7737868", "text": "Първият тур на изборите за местна власт премина. Партийните отчети за \"безапелационни\" победи ще правим след втория, а и не им е тук мястото. Искам да поставя на вашето внимание няколко изключително остри въпроса, които касаят всички партии, парламентарни групи и България - пороците в изборния процес, които изкривяват реалния вот на българския народ. Видяхме ги и на тези избори. Това заяви соцлидерката Корнелия Нинова в декларация от парламентарната трибуна. Ето какво още каза тя: \"Първо, ужасяващо купуване на гласове под зоркия поглед на МВР, българските институции и властта. Докато МВР арестуваше, задържаше или изземваше баници на кандидати на БСП, защото черпят с тях за Димитровден, и МВР смята това за купуване на гласове, под техния зорък поглед истинските купувачи на гласове, които са престъпници, защото това е престъпление, спокойно раздаваха до 300 лева за глас. Докато МВР и властта разпитваха кандидат за кмет на БСП дали е бил роми, за да гласуват за него, ромските махали под строй гласуваха за властта. В една секция от 420 души, 383 - 91% гласуваха за властта. В друга от 424 гласоподаватели, 344 или 82% за властта. В един район от 2600, за властта има 2000 ромски гласа. Властта беше употребена, за да плаши хората и всява страх. Чухме откровения на български граждани да казват - „страх ни е от всичко- че ще ни запалят къщата, ще ми запалят колата, ще ми спрат топлия обяд от социалната кухня, ще ме изгонят от работа”. Властта използваше страховете и бедността на хората, които признаваха, че са взели 20 лв., защото са гладни и искат да ядат. На следващо място, цялата общинска и държавна администрация, под страх и по списък, гласува за властта, защото ще си загуби работата, ако не го направи. Развихрихте и ужасяваща компроматна война срещу опонентите - жлъч, омраза и насъскване на българския народ едни срещу други на принципа „разделяй и владей”. Управляващите опорочиха тези избори. По предварителни данни има 400 000 невалидни бюлетини. Затова още на първия ден след изборите отново ще поставим въпроса за машинното гласуване. Премахнахте го, за да фалшифицирате изборите. 400 000 гласа не са отчетени по волята на управляващите, защото няма машинно гласуване, защото така е по-лесно да купуват и изкривяват вота. Още един удар по всички ни - избирателната активност отново е ниска. Колеги, за пореден път призоваваме, замислете се върху това. Това е шамар за всички ни, за всички партии и цялата политическа система. Ако не променим това, хората ще изгонят всички ни и няма да правят разлика между управляващи и опозиция. Ниската избирателна активност е изключително важен въпрос, защото показва апатия и недоверие, че гласът на хората може да реши нещо. Те смятат, че всичко е нагласено и тези 400 000 невалидни бюлетини и купуването на гласове наливат вода в мелницата, че от тях не зависи нищо. Всички трябва да променим поведението си така, че избирателната активност да бъде по-висока. Призовавам всеки свободен българин, който иска това да се промени, да гласува. Злоупотребите на властта в избирателния процес могат да бъдат преодолени само с висока избирателна активност. Затова, уважаеми българи, не стойте по домовете си. Как ще живеете утре- зависи от това какво правите днес. Излезте и гласувайте за себе си и за промяната.\"", "date": "2019.10.30", "title": "Нинова: Как ще живеем утре зависи от това какво правим днес. Излезте и гласувайте за себе си и за промяната"}
{"url": "https://www.24chasa.bg/novini/article/7737856", "text": "Окръжният съд в Добрич призна финансова санкция от 1000 евро, наложена в Германия на мъж от Добрич заради непозволено напускане на мястото на пътно произшествие с материални щети. Според изпратените от германските власти данни, българският гражданин е бил глобен за нарушение, извършено на 11 юни 2018 година. Мъжът паркирал лекотоварен автомобил по улица в град Нюрнберг и при движение назад блъснал и одраскал паркиран зад него скутер Пиаджо, при което била причинена щета, оценена на 500 евро. В решението за налагане на санкцията е посочено, че водачът е напуснал местопроизшествието, вместо да изчака, за да бъдат направени необходимите констатации в полза на потърпевшия. За извършеното правонарушение му е била наложена глоба от 1000 евро. Постановено е било мъжът да плати и 78.50 евро за разходите, направени в съдебното и административно производство. Решението на германските власти е влязло в сила на 23 октомври 2018 година. Производството в Окръжния съд в Добрич беше образувано въз основа на изпратено удостоверение за прилагане на принципа на взаимно признаване на финансовите санкции, наложени в държави-членки на Европейския съюз. Съдебният състав прецени, че не са налице основания за отказ от признаване и изпълнение на финансовата санкция и мъжът следва да плати 2109.36 лева, равностойни на общата санкция от 1078.50 евро. В съдебната зала българският гражданин заяви, че е бил уведомен за наложената му в Германия глоба и не оспорва санкцията.", "date": "2019.10.30", "title": "Окръжният съд в Добрич призна германска глоба от 1000 евро"}
{"url": "https://www.24chasa.bg/novini/article/7738067", "text": "Майка и бебе са заседнали в асансьор на надлез във Варна. Наложило се да бъдат спасявани от пожарникари. Това съобщиха говорителят на ОД на МВР във Варна Ивана Милева, цитирана от \"Фокус\". Сигналът е бил подаден вчера към 16.30 часа. На място е бил изпратен екип на Пожарната, за да отворят съоръжението. Жената и детето й са били изведени невредими, само с уплаха. Това е поредният случай, в който хора засядат в асансьорите на надлеза в кв. „Аспарухово“. Жителите на района са силно обезспокоени от честите аварии, които са причина за спиране на работата на асансьорите или рисковете да заседнат вътре. Особен проблем са и множеството вандалски прояви. Редовно в асансьорите има откраднати лампи, а не са рядкост и случаите, в които е изключително мръсно. Проблемът е, че съоръжението в квартала е направено без да са изградени рампи по стълбите и на практика е почти невъзможно използването му от майки с колички или хора с двигателни проблеми. В района няма и пешеходни пътеки, заради което редовно жителите на квартала пресичат с риск за живота и здравето си.", "date": "2019.10.30", "title": "Майка и бебе заседнаха в асансьор на надлез във Варна"}
{"url": "https://www.24chasa.bg/novini/article/7738082", "text": "Вицепремиерът и министър на външните работи Екатерина Захариева подчерта ролята на България за противодействие на антисемитизма и проявите на нетолерантност по време на среща с делегация на Националната коалиция в подкрепа на евразийското еврейство (НКПЕЕ), съобщиха от пресцентъра на министерство на външните работи. „България се гордее с факта, че е пълноправен член на Международния алианс за възпоменание на Холокоста. Нашето правителство работи активно за противодействие срещу антисемитизма, ксенофобията и езика на омраза. Ние сме толерантен народ, доказал в годините, че различните общности могат да живеят в мир и разбирателство“, заяви Екатерина Захариева в разговор с представителите на НКПЕЕ, водени от председателя на организацията Даниел Рубин. Пътищата за предотвратяване на всякакви вид прояви на нетолерантност бяха сред основните теми на срещата, като акцент бе поставен върху работата с младите хора. От ключово значение за превенцията е и незабавната реакция от страната на институциите при всеки един инцидент, подчерта вицепремиерът Захариева. Даниел Рубин благодари на българското правителство за мерките, които предприема в борбата срещу антисемитизма. „Вашите действия ни вдъхват надежда – не само за региона, но и за Европа като цяло“, каза той. Гостите подчертаха, че България не само е приела през 2017 г. дефиницията за борбата с антисемитизма, но и я прилага. Същата година българското правителство назначи и национален координатор за борба с антисемитизма – заместник-министъра на външните работи Георг Георгиев, който също присъства на срещата. „Благодарни сме за подкрепата, която България оказва на еврейската общност. Хората тук от поколения се чувстват интегрирани в обществото. Благодарим специално и на българското правителство за това“, каза Марк Левин, главен изпълнителен директор на НКПЕЕ. Сред темите на разговор бе и ситуацията на Балканите, като министър Захариева подчерта добросъседските отношения на България със заобикалящите я страни и усилията на българското правителство за тяхното задълбочаване като гарант за сигурност в региона. Националната коалиция в подкрепа на евразийското еврейство е американска неправителствена организация, чиято основна функция е подпомагане на евреите и еврейските общности в Източна Европа и Евразия. НКПЕЕ има активен ангажимент в региона на Източна Европа и Евразия от 1971 г., работи в тясно сътрудничество с правителствени и неправителствени организации и извършва наблюдение на проявите на антисемитизъм в региона.", "date": "2019.10.30", "title": "Захариева: Работим активно за противодействие срещу антисемитизма"}
{"url": "https://www.24chasa.bg/novini/article/7738132", "text": "Съд в Босна и Херцеговина осъди бивш сръбски боец на 20 години затвор за избиването по време на войната на 57 цивилни, включително два деца, които били заключени в къща и изгорени живи, предаде Асошиейтед прес. Босненският съд осъди днес Радомир Шушняр за участие в убийствата през юни 1992 г. в източния град Вишеград, предаде БТА. Сръбските паравоенни бойци в града ограбили цивилните бошняци, които са основно мюсюлмани, преди да ги заключат в една стая и да хвърлят бомби вътре. Тези, които се опитали да избягат, били застреляни. Хиляди цивилни бошняци бяха убити, след като босненските сърби поеха контрола над голяма част от Източна Босна в началото на войната през 1992-95 г. Над 100 000 души загинаха в конфликта, който остави милиони хора без дом.", "date": "2019.10.30", "title": "20 години затвор за бивш сръбски боец, изгорил цивилни в Босна"}
{"url": "https://www.24chasa.bg/novini/article/7738141", "text": "Дания даде разрешение за преминаването на газопровода Северен поток-2 през нейни териториални води. Така отпада последното препятствие пред водения от Русия проект, разделил Европейския съюз, предава  . \"Газпром\" е завършил 87% от трасето, но от април 2017 година кандидатства пред датските власти за зелена светлина за изграждане на участък от 147 километра край остров Борнхолм в Балтийско море. Разрешението може да се използва след един месец, когато изтича законовата възможност за обжалване на решението.", "date": "2019.10.30", "title": "Дания пуска Северен поток-2 през териториалните си води"}
{"url": "https://www.24chasa.bg/novini/article/7738150", "text": "До края на април следващата година ще бъдат финализирани процесите за влизане на България в ERM II и Банковия съюз, прогнозира пред журналисти в МС министърът на финансите Владислав Горанов. Ако всичко се развива така, както е в главите на хората, които сме ангажирани в този процес, до моя рожден ден трябва всичко да е приключило, каза финансовият министър, цитиран от БТА. Владислав Горанов каза, че до края на октомври, каквото е законовото изискване, проектът на Закон за държавния бюджет за 2020 г. ще бъде входиран в Народното събрание, независимо от местните избори и опита фискалната рамка да бъде заложник на политически дебат. Утре законопроектът ще бъде разгледан на заседанието на МС, заедно с бюджета на Държавното обществено осигуряване и на НЗОК. Попитан защо не се е съобразил с искането на социалния министър за увеличение на подоходните критерии за детските добавки и как това ще се отрази на семействата, които ги получават, министър Горанов каза, че \"дебатът за демографската политика не трябва да се свежда до даването на пари, защото концептуално нито едно дете не трябва да бъде раждано заради икономически стимули. В ситуация, в която заетостта е на максимално високо ниво, в която безработицата е на максимално ниско ниво, мерките, свързани с демографската политика, трябва да са прецизно фокусирани, защото предоставянето на социални помощи за отглеждане на дете без преценка за качеството на живот, който се предлага от неговото семейство, съчетано с необходимостта от мерки, свързани с даването на равен шанс на всички деца за достъп до образование, изискват много по-сериозен дебат от това просто да раздаваме едни пари на семейства, някои от които не са достатъчно добросъвестни дори да осигурят достъп на децата си до образователната система. Финансовият министър участва в заседанието на НСТС, на което се разглеждат проектът на Закон за държавния бюджет за 2020 г. и актуализираната средносрочна бюджетна прогноза за периода 2020-2022 година, както и проектът на Закон за бюджета на държавното обществено осигуряване за 2020 г., внесен от управителя на НОИ, както и проект на Закон за бюджета на НЗОК за 2020 г., внесен от управителя на Здравната каса.", "date": "2019.10.30", "title": "Горанов: През април България ще получи покана за чакалнята на Еврозоната"}
{"url": "https://www.24chasa.bg/novini/article/7738143", "text": "„Като минат едни местни изброи и всеки се прави на победител. Конкретно, ако говорим за резултатите на ВМРО, моите изводи са, че те са добри. Има някои общини като Плевен например, където имаме 980 гласа повече, отколкото сме взели за евроизборите”. Това заяви вицепремиерът и председател на ВМРО Красимир Каракачанов в студиото на  „Едно от нещата, за което не се сбъднаха моите очаквания, е София и това си има своето обяснение. Един от кандидат за кметовете, който днес стана общински съветник, през цялото време плюеше персонално. От друга страна, г-н Джамбазки се държа изключително толерантно към досегашния кмет на София. По време на кампанията той няколко пъти дори я защити. Тогава някои медии започнаха да налагат тезата, че Джамбазки не е алтернатива”, посочи още той. „Да, резултатът в София е по-нисък от очакванията ни, така че тук трябва да отчетем грешката си. Нашето желание за София беше да не влизаме в тон на охулване и оплюване, а да се опитваме да лансираме позитивните идеи, които ние имаме за бъдещето на София”, коментира Каракачанов. По думите му според социологически резултати Джамбазки е един от най-уважаваните политици в България. „Грешката ни беше, че ние се опитахме да водим позитивна кампания, вместо да се концентрираме върху това да атакуваме действащия кмет. За съжаление се оказа, че такъв тип кампания не работи”, категоричен бе той.", "date": "2019.10.30", "title": "Каракачанов: Резултатът в София е по-нисък от очакванията ни"}
{"url": "https://www.24chasa.bg/novini/article/7738144", "text": "Гръцките държавни служители извършиха засилени проверки на кафенета и барове през дългия уикенд, за да установят дали се спазва забрана за пушене на обществени места. Придружени от полицейски служители, инспектори се движеха из централната част на Атина, като се съсредоточиха върху оживените квартали Колонаки, площад Карици и Гази, като част от предложение на правителството за окончателно прилагане на забраната за тютюнопушене, въведена преди повече от десетилетие, но само хлабаво изпълнявана, предава  . Инспекторите определиха, че 80 процента от фирмите нямат табели за забрана за пушене и че забраната е наложена на повечето места. В случаите, когато забраната се нарушава, нарушителите получават предупреждение, като инспекторите започват да издават глоби в следващия кръг от проверки.", "date": "2019.10.30", "title": "Гърция затяга мерките за забрана на пушенето на обществени места"}
{"url": "https://www.24chasa.bg/novini/article/7738168", "text": "При операцията е разкрита и документирана престъпна дейност на български граждани, насочена срещу културното наследство, свързана с незаконно търсене, придобиване, съхранение, търговия и трафик на движими културни ценности, включително и археологически предмети. Участниците са част от международен канал за трафик на културни ценности с незаконен произход, придобити от иманярски разкопки на територията на България. Според данните до момента, с нелегално търгуваните артефакти са попълвани нерегистрирани частни колекции и са захранвани със „стока“ други дилъри на културни ценности, които впоследствие са изнасяни в чужбина с цел търговия и набавяне на финансови средства. В рамките на операцията е предприето претърсване на 12 адреса и 5 леки автомобила, обискирани и задържани са 8 души. В хода на процесуалните действия са иззети около 3800 антични монети, 3 антични амфори, над 600 антични предмета (фибули, върхове на стрели, апликации от конска амуниция, части от колесници, статуетки и др.), 121 антични халки, пръстени, топчета, обици; 52 антични игли и стрели; 32 керамични и стъклени съдове с различна форма и големина; 5 каменни парчета и фризове. Намерени и иззети са и сумата от 40 000 лв. и 10 000 евро; товарителници за извършени пратки до Великобритания; много на брой документи, удостоверяващи продажби в аукционни къщи в Западна Европа, както и списъци на конкретно продадени предмети, бройки и цени. Общият брой на иззетите артефакти е над 4600. На мястото, където са задържани трима в момент на извършване на сделка, а именно - офис на търговско дружество, са намерени пакетирани по-голямата част от предметите и монетите, разпределени в кутии, и готови за изпращане към Лондон. Там са открити и множеството документи, удостоверяващи продажбите в различни аукционни къщи в британската столица, ръчно изписани списъци с предметите, цените и снимки на продадени артефакти. В рамките на разследването e установено, че културните ценности са съхранявани в нает склад, но поради невъзможност мястото да продължи да бъде използвано, се наложило да ги преместят в гаража към офиса, докато се намери ново подходящо депо. Именно при претърсването в гаража са открити и иззети изключително редки и ценни предмети с историческа, културна и финансова стойност - различни керамични съдове, амфори, стъкло, фризове, част от намерените монети и др.", "date": "2019.10.30", "title": "ГДБОП иззе над 4600 културни ценности при международна операция"}
{"url": "https://www.24chasa.bg/novini/article/7738163", "text": "Руският президент Владимир Путин пристигна днес на посещение в Унгария с намерението да засили тесните връзки на Русия с тази държава, която е член на Европейския съюз и НАТО, предаде ДПА. Унгария е една от малкото страни от ЕС, запазили близки отношения с Москва след анексията на Крим през 2014 г., довела до влошаване на отношенията на Русия със Запада. Малко преди пристигането на руския президент унгарският министър на външните работи Петер Сиярто говори на бизнес форум в Будапеща и описа страната си като мост в сътрудничеството между Изтока и Запада, предаде БТА. Унгария, която членува и в НАТО, има разногласия с Киев по въпроси, свързани с унгарското малцинство в Западна Украйна, като правото на двойно гражданство, отбелязва ДПА. Предвидено е Путин да се срещне с унгарския премиер Виктор Орбан, с когото поддържат близки отношения. Очаква се двамата лидери да обсъдят въпроси от сферата на търговските отношения, по-специално доставките на руски природен газ за Унгария. Посещението на унгарския външен министър в Москва преди две седмици бе фокусирано именно върху доставките на руски газ за Унгария, припомня ДПА.", "date": "2019.10.30", "title": "Путин е на посещение в Унгария, за да засили тесните връзки между двете държави"}
{"url": "https://www.24chasa.bg/novini/article/7738195", "text": "Катастрофа с две коли затруднява движението по ул. \"Георги Раковски\" на кръстовището с ул. \"Неофит Рилски\". Снимка от произшествието е споделена в социалните мрежи. Няма данни за пострадали, само за нанесени материални щети.                                                                                                                                                                                                                                                                                                                                ", "date": "2019.10.30", "title": "Катастрофа затруднява движението в центъра на София"}
{"url": "https://www.24chasa.bg/novini/article/7738234", "text": "Редовното правителствено заседание ще се проведе в четвъртък, 31 октомври, от 10 часа при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ДЪЛГОСРОЧНА ИНВЕСТИЦИОННА ПОЛИТИКА НА ДЪРЖАВНИЯ ФОНД ЗА ГАРАНТИРАНЕ УСТОЙЧИВОСТ НА ДЪРЖАВНАТА ПЕНСИОННА СИСТЕМА И НА СРЕДНОСРОЧНА СТРАТЕГИЯ ЗА ИНВЕСТИРАНЕ НА СРЕДСТВАТА НА ДЪРЖАВНИЯ ФОНД ЗА ГАРАНТИРАНЕ УСТОЙЧИВОСТ НА ДЪРЖАВНАТА ПЕНСИОННА СИСТЕМА ЗА ПЕРИОДА 2020- 2022 Г. Внася: министърът на финансите 2. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ИЗМЕНЕНИЕ НА ОПЕРАТИВНА ПРОГРАМА „НАУКА И ОБРАЗОВАНИЕ ЗА ИНТЕЛИГЕНТЕН РАСТЕЖ” 2014-2020 Г. Внася: министърът на образованието и науката 3. ПРОЕКТ НА РЕШЕНИЕ ЗА ОДОБРЯВАНЕ СТАНОВИЩЕ НА МИНИСТЕРСКИЯ СЪВЕТ ПО КОНСТИТУЦИОННО ДЕЛО № 9 ЗА 2019 Г. Внася: министър-председателят 4. ПРОЕКТ НА РЕШЕНИЕ ЗА ОДОБРЯВАНЕ СТАНОВИЩЕ НА МИНИСТЕРСКИЯ СЪВЕТ ПО КОНСТИТУЦИОННО ДЕЛО № 12 ЗА 2019 Г. Внася: министър-председателят 5. ПРОЕКТ НА ПОСТАНОВЛЕНИЕ ЗА ОПРЕДЕЛЯНЕ РАЗМЕРА НА ЛИНИЯТА НА БЕДНОСТ ЗА СТРАНАТА ЗА 2020 Г. Внася: министърът на труда и социалната политика 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОБРАЗОВАНИЕТО И НАУКАТА ЗА 2019 Г. Внася: министърът на образованието и науката 7. ПРОЕКТ НА РЕШЕНИЕ ЗА УЧРЕДЯВАНЕ НА БЕЗВЪЗМЕЗДНО ПРАВО НА СТРОЕЖ ВЪРХУ МОРСКОТО ДЪНО НА ОБЩИНА ЦАРЕВО. Внася: министърът на транспорта, информационните технологии и съобщенията 8. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. Внася: министърът на транспорта, информационните технологии и съобщенията 9. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ - ПУБЛИЧНА ДЪРЖАВНА СОБСТВЕНОСТ, НА ОБЩИНА КОСТИНБРОД, СОФИЙСКА ОБЛАСТ. Внася: министърът на културата 10. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ - ПУБЛИЧНА ДЪРЖАВНА СОБСТВЕНОСТ, НА ОБЩИНА ДИМИТРОВГРАД, ОБЛАСТ ХАСКОВО. Внася: министърът на културата 11. ПРОЕКТ НА РЕШЕНИЕ ЗА ОТНЕМАНЕ ПОРАДИ ОТПАДНАЛА НУЖДА ОТ БЪЛГАРСКАТА АГЕНЦИЯ ПО БЕЗОПАСНОСТ НА ХРАНИТЕ ПРАВОТО НА УПРАВЛЕНИЕ ВЪРХУ ИМОТ - ПУБЛИЧНА ДЪРЖАВНА СОБСТВЕНОСТ, И ОБЯВЯВАНЕТО МУ ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ЧАСТНА ДЪРЖАВНА СОБСТВЕНОСТ, ЗА ИМОТ - ПУБЛИЧНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕДОСТАВЯНЕ ЗА УПРАВЛЕНИЕ НА МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ, ОБЛАСТНА ДИРЕКЦИЯ „ЗЕМЕДЕЛИЕ” - ЛОВЕЧ, ЗА НУЖДИТЕ НА ОБЩИНСКАТА СЛУЖБА ПО ЗЕМЕДЕЛИЕ – ТРОЯН Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА УТВЪРЖДАВАНЕ НА СПОГОДБАТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА ГРУЗИЯ ЗА РЕГУЛИРАНЕ НА ТРУДОВАТА МИГРАЦИЯ, ПОДПИСАНО НА 30 СЕПТЕМВРИ 2019 Г. В ТБИЛИСИ. Внася: министърът на труда и социалната политика 14. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА И СЪСТАВА НА ПРАВИТЕЛСТВЕНАТА ДЕЛЕГАЦИЯ НА РЕПУБЛИКА БЪЛГАРИЯ ЗА УЧАСТИЕ В 40-АТА СЕСИЯ НА ГЕНЕРАЛНАТА КОНФЕРЕНЦИЯ НА ЮНЕСКО. Внася: заместник министър-председателят по правосъдната реформа и министър на външните работи 15. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО КОНКУРЕНТОСПОСОБНОСТ (ВЪТРЕШЕН ПАЗАР, ИНДУСТРИЯ И НАУЧНИ ИЗСЛЕДВАНИЯ), ПРОВЕДЕНО НА 26 И 27 СЕПТЕМВРИ 2019 Г. В БРЮКСЕЛ. Внася: министърът на икономиката 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ОКОЛНА СРЕДА, ПРОВЕДЕНО НА 4 ОКТОМВРИ 2019 Г. В ЛЮКСЕМБУРГ. Внася: министърът на околната среда и водите 17. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ „ПРАВОСЪДИЕ И ВЪТРЕШНИ РАБОТИ“, ФОРМАТ „ПРАВОСЪДИЕ“, ПРОВЕДЕНО НА 7 ОКТОМВРИ 2019 Г. В ЛЮКСЕМБУРГ. Внася: министърът на правосъдието 18. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ”, ПРОВЕДЕНО НА 7 И 8 ОКТОМВРИ 2019 Г. Внася: министърът на вътрешните работи 19. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ОБЩЕСТВЕНИТЕ ПОРЪЧКИ. Внася: министърът на финансите 20. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЗАЩИТА НА ПОТРЕБИТЕЛИТЕ. Внася: министърът на икономиката", "date": "2019.10.30", "title": "Вижте какво решава Министерският съвет утре"}
{"url": "https://www.24chasa.bg/novini/article/7738244", "text": "5 години затвор, при първоначален режим \"общ режим\" и глоба от 5000 лв. получи от Окръжен съд - Кюстендил Антоан А. , на 24 г., за държане с цел разпространение на наркотици. 83-годишната му баба Анка П. пък е с условна присъда от 2 години, с 5- годишен изпитателен срок и глоба от 5 000 лв. Съдия Йоланда Цекова постанови наказанието за осъждания преди време внук и баба му. Съдът призна подсъдимите за виновни, като съизвършители, за държане, с цел разпространение на високорискови наркотични вещества, с общо тегло: амфетамин с нето тегло 39,86 грама на стойност 1195, 80 лв. и коноп /марихуана/, с общо тегло 8,47 грама, на стойност 50,82 лв. Съдът постанови още, че по отношение на подсъдимия Антоан А. приспада времето през което е бил с мярка за неотклонение \"задържане под стража\", от 11.01.2018 до 08.05.2018 г. и за времето, през което е с мярка \"домашен арест\", от 08.05.2018 г. до влизане на присъдата в сила. Присъдата може да се обжалва или протестира пред САС, в 15- дневен срок считано от днес. Съдът определи още, че по отношение на Антоан А. потвърждава мярката му за неотклонение \"домашен арест\", а по отношение на Анка П. не взема мярка за неотклонение, предвид възрастта й. Определението може да се обжалва и протестира пред САС, в 7- дневен срок.", "date": "2019.10.30", "title": "Осъдиха баба и внук за наркотици в Кюстендил"}
{"url": "https://www.24chasa.bg/novini/article/7738249", "text": "Повече пари за детско-юношеските школи на клубовете в София обеща столичният кмет и кандидат за нов мандат Йорданка Фандъкова на среща със спортни легенди. В музея на националния стадион “Васил Левски” се събраха олимпийските шампионки Мария Гроздева, Ваня Гешева и Здравка Йорданова, сребърните медалистки Николина Щерева, Йорданка Благоева, Надка Голчева, Петкана Макавеева, Диана Дилова, волейболистите Владо Николов, Иван Сеферинов и Верка Николова, покорителят на Еверест Дойчин Боянов, плувецът Петър Стойчев, баскетболистът Роберт Гергов, бившата треньорка на националния ансамбъл по художествена гимнастика Ина Ананиева, шефката на СК “Левски” Бранимира Цветанова и много други. Дойдоха и новоизбраните общински съветници Елен Герджиков, който оглавява фондацията “София - спортна столица на Европа”, Николай Стойнев и проф. Иво Петров. През последния мандат парите за школите бяха удвоени, отчете Фандъкова. Завършват се последните два физкултурни салона, за да няма училище без такъв, градят се зали съвместно с федерациите. Фандъкова призна, че си отпуснала половин час в Княжевската градина и с удоволствие гледала как деца спортуват на площадката за фитнес на открито. “Няма телефони, няма цигарен дим, малки, големи. Всички спортуваха”, обясни тя. “Категорично г-жа Фандъкова трябва да продължи да работи за София”, каза най-титулуваната ни спортистка Мария Гроздева, която има 2 златни и 3 бронзови медала от олимпиади. “Когато бях треньор на националния отбор, получихме невероятна подкрепа от г-жа Фандъкова и заради това съм тук”, обясни Ина Ананиева, която изведе гимнастичките ни до бронзовите медали на олимпиадата в Рио. “Свършихме огромна работа през последните години. Сега календарът ни включва над 200 спортни събития, което е невероятно”, отчете и директорът на фондацията “София - европейска столица на спорта” Анатоли Илиев. “Без подкрепата на г-жа Фандъкова нямаше да направим толкова големи стъпки напред в подпомагането на спорта в София”, допълни той. “Благодаря на всички за подкрепата, която ми оказахте. С много от вас се познаваме лично. Спомням си как програмата за клубовете започна от една среща с Владо Николов, който търсеше пари за наем за зала на отбора си”, завърши Фандъкова.", "date": "2019.10.30", "title": "Повече пари за деца и юноши обеща Фандъкова на легендарни спортисти"}
{"url": "https://www.24chasa.bg/novini/article/7738444", "text": "Дългосрочна виза за дипломати за България е била отказана на гражданин на Русия, който е трябвало да поеме поста “аташе по въпросите на отбраната” в руското посолство в София. Това става ясно от прессъобщение на Министерство на външните работи. “Поради отрицателно становище на една от институциите, която съгласува издаването на дългосрочни визи за дипломати, няма да бъде издадена такава на руски гражданин, намиращ се в момента в Русия, на когото му предстоеше да поеме поста “аташе по въпросите на отбраната” в руското посолство в София”, съобщиха от Външно. От там обаче изрично уточняват, че това не е процедура по обявяване за персона нон грата, а за решението е била уведомена руската страна. От свои източници “24 часа” научи, че предлаганият от Москва за военен аташе е бил в ограничителен списък на ЕС. Вчера за първи път се появи и версия кой е руският дипломат, уличен в шпионаж у нас.  . Първият секретар в руското посолство вече е напуснал страната ни заедно със семейството си.", "date": "2019.10.30", "title": "Русия опита да ни прати военен аташе от ограничителен списък на ЕС, Външно му отказа виза"}
{"url": "https://www.24chasa.bg/novini/article/7738379", "text": "Държавен фонд \"Земеделие\" /ДФЗ/ изплаща близо 2,1 млн. лева /2 093 568 лв./ на 239 стопани, заявили подпомагане по схемата на държавна помощ \"Помощ за компенсиране на щетите по земеделските култури, причинени от неблагоприятни климатични условия, които могат да бъдат приравнени на природни бедствия\". Това съобщиха от Фонда. ДФЗ е успял за 10 работни дни да обработи документите на земеделските стопани след приключване на приема, който изтече на 15 октомври, и по-рано от предвиденият срок - 8 ноември, да плати компенсациите. Утвърденият финансов ресурс за 2019 г. по схемата е от 2,144 млн. лева. Отпуснатите средства се разпределят за щети, настъпили през 2019 г., като се компенсират до 30 процента от направените разходи за производството на зърнено-житни, зърнено-бобови култури и слънчоглед; до 80 на сто от производствените разходи за фуражни култури; до 80 процента от разходите за отглеждане на плодове, зеленчуци, етерично-маслени, технически култури. Подпомагат се земеделски стопани, които притежават констативни протоколи за 100 процента пропаднали площи следствие на настъпили през 2019 г. неблагоприятни климатични условия. Земеделски стопани, които не са застраховали площите си, получават 50 на сто от полагащата се помощ. Практиката показва, че голяма част от производителите не застраховат продукцията си. Това изискване не се отнася за щетите, причинени от суша, както и измръзване на плодни пъпки при трайните насаждения. При тях помощта се изплаща без редукция.", "date": "2019.10.30", "title": "ДФЗ изплаща близо 2,1 млн. лв. компенсации за природни бедствия за 2019 г."}
{"url": "https://www.24chasa.bg/novini/article/7738450", "text": "Специализиран екип от състава на 31-и механизиран батальон – Хасково успешно изпълни днес, 30 октомври, задача по разузнаване и унищожаване на една противопехотна мина ПСМ-1, открита в района на 72-ра гранична пирамида, село Бук, община Крумовград, съобщиха от пресцентъра на Министерство на отбраната. Действията на военнослужещите бяха ръководени от капитан Слави Красев.", "date": "2019.10.30", "title": "Унищожиха невзривена мина в Крумовградско"}
{"url": "https://www.24chasa.bg/novini/article/7738463", "text": "Настоящият кмет на София Йорданка Фандъкова запазва преднината си пред опонента си Мая Манолова в навечерието на балотажа на местните избори. Това показват данни на представително проучване на „Алфа Рисърч” сред 800 гласоподаватели, което е поръчано и финансирано от  . Към момента 38,4% от анкетираните заявяват, че със сигурност ще гласуват, а 17% се колебаят. Сред сигурните гласоподаватели 83,3% са избрали своя фаворит. 55,3 на сто от решилите, че ще гласуват ще изберат Йорданка Фандъкова, а 44,7 на сто - Мая Манолова. За сравнение, при 100% обработени протоколи от първия тур, разликата между двете беше 8,58%, докато сега е 10,6%. На балотажа най-силна се очертава да е „партията” на негласуващите – 44,6% от абсолютно всички анкетирани въобще не мислят да отидат до урните. Настоящото изследване е проведено в периода 28 – 30 октомври 2019г. от \"Алфа Рисърч\". ", "date": "2019.10.30", "title": "\"Алфа рисърч\": Фандъкова с 10% преднина пред Манолова на втория тур"}
{"url": "https://www.24chasa.bg/novini/article/7738474", "text": "Американският заместник-държавен секретар Джон Съливан заяви днес, че е знаел, че личният адвокат на Доналд Тръмп е водил дезинформационна кампания срещу посланичката на САЩ в Украйна, чието отзоваване представлява интерес за демократите, целящи отстраняване от длъжност на президента, предаде Франс прес. По време на изслушването на Съливан в Сената, който трябва да потвърди назначаването му за следващ посланик в Русия, заместник-държавният секретар трябваше да отговори на въпроси на демократи по украинската афера, станала причина Тръмп да бъде изправен пред процедура по импийчмънт. Демократическата опозиция в САЩ иска да установи дали президентът републиканец е извършил злоупотреба с власт като е поискал Украйна да разследва негов потенциален съперник демократ на следващите избори догодина, по-специално по време на телефонен разговор през юли с президента на Украйна Володимир Зеленски. \"Изискването за разследване на вътрешнополитически опонент не би било в съответствие с нашите ценности\", каза Съливан в отговор на сенатора демократ Боб Менендес, предаде БТА. Той зададе въпрос за случилото се с бившата посланичка в Киев Мари Йованович, която тази пролет внезапно беше върната във Вашингтон. Съливан заяви, че дипломатката от кариерата е представлявала САЩ по \"възхитителен начин\". Той каза преди всичко, че е знаел, че личният адвокат на Тръмп Руди Джулиани води кампания за оклеветяване на Йованович. Запитан за \"паралелната дипломация\", водена от Джулиани в Украйна, Съливан призна, че е бил в течение на неговата кампания срещу посланичката. Що се отнася до преписката за Йованович, предоставена от адвоката на Държавния департамент, след като я прочел, Съливан преценил, че тя не \"дава основание за предприемане на мерки срещу посланичката\". Въпреки това Съливан оправда решението за отзоваване на Йованович. \"Казаха ми, че президентът е загубил доверие в нея\", обясни той. \"Когато президентът загуби доверие в посланик, независимо дали оправдано или не, посланикът трябва да се прибере\", допълни Съливан. В средата на този месец Йованович потвърди по време на нейното изслушване пред комисии на Камарата на представителите, които се занимават с разследването срещу Тръмп, че в продължение на месеци президентът е оказвал натиск за връщането й въз основа на \"фалшиви обвинения\".", "date": "2019.10.30", "title": "Джон Съливан: Личният адвокат на Тръмп клевети бившата посланичка в Украйна"}
{"url": "https://www.24chasa.bg/novini/article/7738482", "text": "Президентът на Съединените щати Доналд Тръмп покани турския президент Реджеп Тайип Ердоган в Белия дом следващия месец, но турският лидер все още не е сигурен дали да отиде, съобщава ДПА. \"Все още не съм решил. Под въпрос е\", беше всичко, което Ердоган каза пред репортерите, когато бе попитан за посещението си във Вашингтон на 13 ноември, информира Анадолската агенция. В интервю за телевизия ТРТ миналата седмица Ердоган потвърди за посещението в САЩ по покана на Тръмп. Двамата лидери разговарят често по телефона, отбелязва ДПА. След телефонен разговор между тях на 6 октомври Белият дом обяви изненадващ ход в политиката си в Сирия с решението да изтегли американските сили, освобождавайки терен за турската офанзива три дни по-късно, предаде БТА. Грубо писмо, изпратено от Тръмп на Ердоган, с дата 9 октомври - деня, в който Анкара започна операцията, породи напрежение между тях. В него президентът на САЩ предупреждава турския лидер, че ако нахлуе в Сирия, ще бъде запомнен завинаги в историята \"като дявол\". В писмото Тръмп съветва Ердоган в не съвсем дипломатичен тон да не бъде \"глупак\". \"Не искате да бъдете отговорен за избиването на хиляди хора и аз не искам да бъде отговорен за унищожаването на турската икономика, което ще направя (ако е необходимо)\", написа американският президент. Двамата лидери ще имат възможност да разговарят покрай срещата на върха на 70-годишнината на НАТО през декември в Лондон, когато Ердоган ще се срещне и с европейските си колеги. Турският президент посочи преди време, че британският премиер Борис Джонсън е предложил да се проведе среща на върха за Сирия заедно с френския президент Еманюел Макрон и германския канцлер Ангела Меркел. Днес Ердоган заяви, че подобна среща би могла да се състои единствено в Турция - в Истанбул или в градовете Шанлъурфа или Газиантеп, които се намират в окръзи, граничещи със Сирия. \"Каните ме в Берлин. Да не би да съм турист? Какво да правя там?\", каза пред членове на своята партия Ердоган. По думите му е важно европейските лидери, които критикуваха остро Турция за офанзивата в Сирия, да дойдат на място. \"Ако сте искрени и честни по въпроса, тогава моля елате тук, където се случва всичко\", каза той.", "date": "2019.10.30", "title": "Ердоган за срещата с Тръмп: Все още не съм решил, под въпрос е"}
{"url": "https://www.24chasa.bg/novini/article/7738497", "text": "Няколкостотин младежи, повечето - студенти, устроиха палатков лагер в Барселона, протестирайки срещу присъдите на сепаратистки лидери и с искане за референдум за самоопределение на Каталуния, предаде Франс прес. В импровизирания лагер на Университетския площад в каталунската столица вече има петдесетина палатки, край които се виждат сепаратистки транспаранти и плакати, на много от които пише: \"Ние сме поколението от 14 октомври\", предава БТА. На тази дата испанският Върховен съд постанови присъди от 9 до 13 години затвор за деветима сепаратистки водачи за опит за отцепване на областта през октомври 2017 г. Оттогава Каталуния е арена на протести, достигнали небивало от началото на сепаратисткото движение през 2012 г. равнище на насилие. Над 600 души бяха ранени, а 200 - арестувани. Организаторите на акцията с палатковия лагер настояват в комюнике за амнистия на всички затворници, прекратяване на полицейските \"репресии\", за достойно бъдеще за тяхното поколение и за референдум за самоопределение на областта с население от 7,5 милиона души. Акцията съвпада с безсрочна стачка, обявена вчера от сепаратистките студентски профсъюзи и довела до сблъсъци между студенти. Седемте държавни каталунски университета също разкритикуваха присъдите, издадени от испанския Върховен съд, в необичаен манифест, в който осъждат \"репресиите и ерозията на свободите и правата\" и настояват за \"незабавно освобождаване на хората, осъдени несправедливо\". От друга страна, близо 800 испански университетски преподаватели, подкрепени от министъра на висшето образование, астронавта Педро Дуке, настояха за оттегляне на манифеста.", "date": "2019.10.30", "title": "Няколкостотин младежи на палатков лагер в Барселона, протестирайки срещу присъдите на каталунски водачи"}
{"url": "https://www.24chasa.bg/novini/article/7738520", "text": "Хърватският премиер Андрей Пленкович представи днес на конференция в Загреб приоритетите на хърватското председателство на Европейския съюз през първата половина на 2020 г., съобщи националната телевизия ХРТ. На конференцията присъстваха и президентът Колинда Грабар-Китарович и председателят на парламента Гордан Яндрокович, предава БТА. За пръв път Пленкович представи и мотото на хърватското председателство: \"Силна Европа в свят, пълен с предизвикателства\". Премиерът подчерта, че ЕС е изправен пред редица предизвикателства, а Хърватия ще има ролята на кормчия в тази сложна ситуация и ще работи за Европа, основаваща се на общите ценности и зачитане на общите интереси. \"ЕС е втората световна икономика, която съставлява една пета от световния брутен вътрешен продукт\", каза премиерът, като предупреди, че във времена на големи технологични, геополитически и демографски промени нейната икономика и пазар на труда са изправени пред все по-голяма конкуренция, особено от Китай и САЩ. Отговор на това е силна Европа, която се развива и расте, отбеляза Пленкович. Това предполага задълбочаване на нашия единен пазар, стимулиране на дигитализацията на дейностите и вложения в иновации и изследвания, за да бъдем още по-конкурентоспособни, подчерта Пленкович. Европа, която развива, свързва, защитава и която е влиятелна - това са четирите ключови принципа на нашето председателство, каза хърватският премиер. /Галя Гергова/", "date": "2019.10.30", "title": "Премиерът на Хърватия: ЕС е изправен пред редица предизвикателства, а ние имаме ролята на кормчия"}
