{"url": "https://www.24chasa.bg/novini/article/7953058", "text": "Над 50 катастрофи са станали до ранния следобед след ледения дъжд в събота, който превърна пътищата в пързалка. Радостното е, че нямаме сериозно пострадали и загинали хора при тези инциденти, каза на брифинг инспектор Лъчезар Близнаков от Пътна полиция. Повечето от катастрофите са били в Западна България. “След катстрофа на магистрала “Тракия” движението беше изключително затруднено. Бяха спрени тежките товарни автомобили около Пазарджик, с което бяха ангажирани много служители. Но се справихме със ситуацията”, обясни инспекторът. Според него много от инцидентите са били около София. “В Благоевград имахме случай на автомагистрала “Струма” - два отделни инцидента с обърнати тежки камиони. Там също няма пострадали тежко. Но при такива ситуации е нужно много време да се извади техника, пътят се затваря и се създават трудности за останалите участници”, допълни Близнаков. Той подчерта, че навсякъде екипите са били увеличени. Поледицата напълни и коридора пред дежурните травматологични кабинети в “Пирогов”. Привечер равносметката показа, че са прегледани над 100 души, паднали по улиците, обясниха лекарите от дневната смяна. В “обикновени” зимни дни без поледица травмите са по-малко. Най-тежко пострадалите 20-ина пациенти са приети за лечение в спешната болница. Хората със счупвания, навяхвания и изкълчвания, които се нуждаят само от обездвижване, са били гипсирани или фиксирани с по-модерните средства за имобилизация. Те са насочени за домашно лечение. При падане при подхлъзване най-честите травми са на китките - човек инстинктивно се подпира, и на глезените и подбедрицата. Поледици обаче се очакват и през следващата седмица, обясни Петър Янков от ТВ-МЕТ. Прогнозата е за превалявания от дъжд и сняг. Те ще създават условия за поледици, предупреди Янков. Дневните температури през седмицата ще са от 5 до 10 градуса. Ще превалява най-вече в западната половина от страната. По-обилни валежи се очакват в Рила и Родопите. В сряда преди обед на много места валежите ще са от сняг. Очаква се да спрат в четвъртък, а температурите леко да се понижат. Синоптикът прогнозира намалена видимост и мъгли от петък до края на седмицата.", "date": "2019.12.07", "title": "След леден дъжд 50 катастрофи и над 100 с травми в “Пирогов” (Обзор)"}
{"url": "https://www.24chasa.bg/novini/article/7952906", "text": "Тяло на жена е открито в морето край Моста в Бургас. Около 18.48 часа в Първо Районно управление на МВР - Бургас е получено съобщение от случайно разхождащ се по моста жител на града, че е забелязал във водата тяло, съобщиха от пресцентъра на бургаската полиция. Своевременно към мястото на инцидента са се отправили полицейски служители и екип от \"Пожарна безопасност и защита на населението\". Повикан е и катер на \"Морска администрация\" за изваждането на тялото.  Повикана е Гражданска защита. От камерите за видеонаблюдение се виждало как тя сваля дрехите си и се хвърля в морето, поясни Около 18.30 часа жената съблича якето си и влиза във водата. Първоначално тялото е било възприето за мъжко в тъмнината, но след като е извадено от водата и са извършени оперативно-издирвателни действия от страна на полицейските служители, е установена самоличността на жената.  По случая е образувано досъдебно производство.", "date": "2019.12.07", "title": "Жена си свали дрехите и скочи в морето, откриха трупа й до Моста в Бургас (Обновена)"}
{"url": "https://www.24chasa.bg/novini/article/7952915", "text": "Популярно японско списание за мода предизвика лавина от иронични коментари заради статия, в която препоръчва на дамите да ласкаят партньорите си с реплики като „Звучиш като Сократ“, предаде македонската телевизия „Сител“. Представителките на нежния пол са насърчени да сравняват мъжете си с гръцкия философ, когато той каже „нещо по-сложно“, допълни  . През 2018 г. в доклада на Световния икономически форум Япония беше класирана на 110-о място от 149 държави по критерия равенството между половете, припомня телевизията. В резултат на това премиерът Шиндзо Абе настоя за политики, които насърчават овластяването на жените. „Сител“ припомня и думите на Сократ: „Разбира се, ожени се. Ако намериш добра жена, ще бъдеш щастлив, а ако попаднеш на лоша, ще станеш философ“.", "date": "2019.12.07", "title": "Японско списание: Дамите да възхваляват партньорите си „като Сократ“"}
{"url": "https://www.24chasa.bg/novini/article/7952924", "text": "Пожар гори в общежитие в Студентски град в София, съобщи Канал 3. Пламъците са тръгнали от първия етаж на сградата на блок 61 и са предизвикани от късо съединение. Сигналът е подаден малко преди 17.00 часа. Пожарни коли и линейки веднага се отзовали на адреса. За щастие пострадали няма.  Ивелина Илиева е жител в блока и тя първа е подала сигнал за инцидента. В първия момент, когато са тръгнали пламъците тя е била на шести етаж: \"На първия етаж започна да гори. Първо отстрани някакви постройки се запалиха. Почна да има много дим. Аз тръгнах да излизам навънка, но стигнах до четвърти етаж и почна да ми става лошо. Реших, че няма да мога да стигна до първия и се върнах обратно. Много се притесних, защото буквално бях в безизходица. И не знаех какво точно мога да направя в този момент\". Нито на терасата може да се диша, защото има страшно много дим, нито в коридора можехме да излезем - там също имаше много дим, допълни Илиева. На първия етаж има стаи, които са изгорели, посочи очевидката на пожара. На горните етажи има само обгазяване. Никаква пожарна аларма не се е включила в блока, съобщи Георги Китсос, който също живее там. Той също е видял много пушек, много дим. Повечето момичета плачеха и нещяха да излизат, допълни Китсос. И понеже няма никакви пожарогасители в блока, човек може докато спи, да изгори и никой да не го разбере, каза още студентът. Ивелина Илиева няма да спи тази нощ в злощастния блок. Но къде ще отидат тези, които са с най-пострадали стаи - не знае студентката.                                                                                                                                                                                                                                                                                                                                ", "date": "2019.12.07", "title": "Пожар гори в общежитие в Студентски град в София"}
{"url": "https://www.24chasa.bg/novini/article/7952694", "text": "Шофьорите в “Горубсо Мадан” АД дариха сумата от 500 лв., които предприятието им отпуснало за добре свършена работа и да се почерпят за празниците, на онкологично болно дете от село Върбина. След като шефовете научили за жеста на шофьорите, отпуснали още 500 лв. в помощ на болното момиче. “До дни детето ще има по сметка обещаната сума”, заяви изпълнителният директор на минната компания инж. Сергей Атанасов. Средствата са за 14-годишната Моника Сюлевска, която страда от Хочкинов лимфом. Близките забелязали подутината през юни. Лекарите я лекували първо с антибиотици, но е било без резултат. От октомври след изясняване на диагнозата детето пътува за серия терапии в Пловдив Назначеното лечение е до месец май догодина, съобщи бабата на момичето Фанка Сюлевска. Заради тежката болест Моника не може да ходи на училище и е преминала в самостоятелна форма на обучение. В края на месеца предстоят изпити, за да завери първия учебен срок. Моника е отлична ученичка. Посещават я двама учители в болницата в Пловдив, когато е с по-леки последствия от медикаментите, за да я обучават. Родителите са безработни от дълго време. Освен Моника имат още две деца - Николай, ученик на 16 г., и Даян, който е бебе на 2 месеца. Николай работи през лятото и в почивните дни, за да помага на семейството си. Майката Дияна също със е здравословни проблеми. Бащата работел по-рано в строителството, но напуснал. Бабата се труди като сезонен работник в Стара Загора и се грижи основно за болното си внуче. “Не знам напролет, когато трябва да ида да работя на полето, кой ще води Моника на терапии”, кахъри се тя. Родителите нямат нито финансови възможности, нито време да пътуват заради бебето. Грижата за транспорта до болницата на Моника пада върху баба ѝ и семейството на леля ѝ. Преди 2 седмици общината в Мадан отпусна 500 лв. от бюджета си в помощ на семейството. В с. Върбина деца и съученици събрали от играчки и картички 800 лв. В Мадан тече и акция с кутии, поставени в най-големия хранителен магазин в центъра на града, за събиране на средства за Моника.", "date": "2019.12.07", "title": "Шофьори дариха премията си на болно дете"}
{"url": "https://www.24chasa.bg/novini/article/7953049", "text": "Започването на преговори за членство в ЕС на Република Северна Македония и Албания не трябва да се отлага заради френското предложение за нова методология за преговорите за присъединяване. Тези процеси могат да вървят паралелно. Това е подчертала вицепремиерът и министър на външните работи Екатерина Захариева по време на конференция в София, посветена на Западните Балкани, съобщиха от МВнР. \"Част от реформите, предложени от Франция, са приемливи за България, но това не означава, че даването на зелена светлина за започване на преговори с Република Северна Македония и Албания, трябва да се отложи до приемането на новата методология. Двата процеса могат да вървят едновременно\", е заявила външният ни министър и е изразила надежда, че през следващите шест месеца Република Северна Македония и Албания ще получат зелена светлина за започване на преговори. \"Понякога съм от най-остро звучащите външни министри за това, че ЕС не може да вземе решение. Вината не е само в Съюза. Голяма отговорност имат и страните-кандидатки\", заявила Захариева. Външният ни министър е направила и преглед на постигнатото в процеса на европейската интеграция на шестте страни от Западните Балкани като е подчертала, че \"на Балканите нещата никога не са черни или бели\". Според Захариева от една страна, например, имаме подписан договор за приятелство и добросъседство с Република Северна Македония, но от друга страна не се изпълнява с достатъчно добро темпо, особено в частта за историята. Има отворени много преговорни глави с Черна гора, но има блокиран диалог между Белград и Прищина; отне година да бъде формирано правителство в Босна и Херцоговина и в същото време има напредък в евроатлантическата интеграция с приемане на план за действие и сътрудничество на страната с НАТО.", "date": "2019.12.07", "title": "Захариева: Не бива да се отлага началото на преговори за членство в ЕС на Северна Македония и Албания"}
{"url": "https://www.24chasa.bg/novini/article/7950684", "text": "Една много необичайна новина, че британската кралица ще се пенсионира след 18 месеца, обиколи света наскоро. Тя бе пусната първо от английския вестник “Сън”, но много бързо бе подета и от други медии. Няколко случки от последните седмици според наблюдатели издават, че Елизабет II планира скоро да се оттегли от активна кралска дейност и да остави своя първороден син Според източници на “Сън” той ще стане принц-регент и ще поеме задълженията на майка си, когато тя навърши 95 години. И това много проличало при радикалната му намеса в скандала с неговия по-малък брат Андрю. Макар да бе на посещение в Нова Зеландия, принц Чарлз говорил дълго по телефона с Елизабет II и я убедил да отнеме правото на Андрю да представлява короната, след като не е успял да изчисти името си от неподходящо приятелство с американския милиардер Джефри Епстайн. Бизнесменът педофил се самоуби в затвора, а след смъртта му се появи негова бивша сексробиня, която твърди, че е била принудена да прави секс на 17 г. и с принца. Кралският син отрече това да се е случвало, но пропусна да изрази съжаление за близките си отношения с Епстайн и съпричастност към неговите жертви. След вълна от възмущение редица организации отказаха той да е техен патрон и последва неговото кралско уволнение. После кралицата и принц Андрю бяха заснети да яздят заедно под дъжда в замъка Уиндзор, което бе възприето като нейна лична подкрепа за любимия син и постави въпрос дали всъщност Чарлз вече не е водещ при вземането на решения в британското кралско семейство. Още повече че самият той, след като се върна от посещение в Нова Зеландия, не отиде в Бъкингамския дворец при майка си, а пое към имението Сандрингам, където живее баща му Филип. 98-годишният съпруг на кралицата се оттегли от обществени задължения преди три години поради напредналата си възраст и доста заболявания. Според анонимни кралски източници без него Преди скандала с Андрю имаше напрежение около принц Хари и съпругата му Меган, които признаха, че трудно се справят с публичността и не се чувстват особено щастливи. Което също бе възприето като обида за поданиците, от чиито данъци младото семейство си направи луксозен ремонт на къщата и се издържа. 71-годишният Чарлз смятал, че много от тези проблеми ще се решат, ако представителността на короната се ограничи до по-малка група хора, например само до него и семействата на синовете му Уилям и Хари. Затова отиването му в Сандрингам бе възприето като опит да потърси подкрепа от своя баща за нещата, които е направил вече по отношение на брат си Андрю, и предстоящите спрямо сестра си Ан и най-малкия си брат Едуард, чиито семейства също имат малки благотворителни ангажименти от името на короната. който според някои кралски хроникьори доста прибързано се пуска. Фил Дампиър, който пише за кралското семейство през последните 30 г., смята, че Нейно Величество може да прибегне до такова нещо само ако се разболее сериозно, но в никакъв случай защото става на 95 години – възрастта, на която нейният съпруг реши да се оттегли. За разлика от неговите многобройни здравословни проблеми Елизабет II никога не е давала да се разбере, че страда от нещо. Напротив, въпреки своите 93 г. тя много стриктно изпълнява задълженията си. Вярно, прехвърли голяма част от тях на Чарлз и внуците си Уилям и Хари, особено пътуванията в чужбина, но всичко важно във Великобритания го прави сама. Включително на благотворителни прояви. Не спира и да язди, което според нейни приближени е много ясен знак, че е в добра физическа форма и не мисли за пенсиониране. Не е ставало публично известно да има и проблеми с мисълта. Напротив, твърди се, че все още е превъзходен събеседник, с много познания и чувство за хумор.  “Тя със сигурност никога няма да абдикира. В момента е в отлично здравословно състояние и едва ли сериозно мисли по този въпрос. Всъщност знам, че е казала на свои приятели, че обяснява Дампиър пред сайта за монархически новини Royal Central. Според него единствената причина някога да бъде обмисляно регентство е, ако кралицата се разболее сериозно - психически или физически. И когато се решава това, е добре винаги да се припомня какво Елизабет II е казвала за своя дълг към короната. “Заявявам пред вас, че целият ми живот, независимо дали ще бъде дълъг, или кратък, ще бъде посветен на това да ви служа и да служа на нашето велико имперско семейство, към което всички принадлежим”, споделя тя през 1947 г., пет години преди да поеме управлението на британската монархия. През 2012 г., когато празнува 60 г. на трона, отново подчертава, че е имала привилегията да бъда свидетел на част от британската история и с подкрепата на семейството си ще служи на тази велика страна и на нейните хора и в следващите години. По принцип няма проблем кралицата да делегира някои от задълженията си на членове от семейството си. Това и в момента се прави. През миналата година тя е имала 283 кралски ангажимента при 332 през 2016 г. За сметка на това Чарлз е трябвало да представлява короната 507 пъти. Да бъде обявен за принц-регент обаче, Действащото законодателство предвижда Обединеното кралство да се управлява от регент само ако монархът е недееспособен. Това трябва да бъде засвидетелствано писмено най-малко от трима души. Например може да е съпругът на монарха, председателят на Камарата на общините в парламента, главният съдия или председателят на Апелативния съд. Законът също така постановява, че регентът ще изпълнява тази дейност, докато кралицата се възстанови. Затова ще е необходима законодателна промяна, за да може Елизабет II по собствена воля да прехвърли задълженията си на Чарлз, но да продължи да се нарича кралица до края на дните си. Последният път, когато Великобритания е била управлявана от регент, е в началото на XIX век. Тогава След поредица от психически кризи най-големият му син Джордж е обявен за принц-регент през 1811 г. Той управлява така 9 години и наследява трона от баща си след неговата смърт. Най-лесният вариант, разбира се, е Елизабет II да абдикира в полза на Чарлз. Редица монарси го правят много преди да навършат 90 г. При британската кралица обаче това не бе възможно и май продължава да не е. Около принц Чарлз също години наред имаше скандали заради изневерите му, шумния развод с лейди Даяна и трагичната ѝ смърт при автомобилна катастрофа. Дори и след като се ожени за дългогодишната си любовница Камила, той не успя да се превърне в достоен наследник на своята майка. Даже имаше периоди, в които британските медии упорито пишеха, че е по-добре да се откаже от реда си за наследяване на трона в полза на своя син принц Така че едва ли Елизабет II би му поверила монархията в толкова важен момент от нейната история, когато Великобритания се готви да напусне ЕС. Най-малкото защото след 67 години на трона тя се е превърнала в един от живите символи на Обединеното кралство, от които то ще има нужда, за да продължи пътя си към просперитет, какъвто обещават защитниците на Брекзит. Но дори и да го направи, тя ще продължи да бъде част от ключови за нацията възпоминателни и тържествени мероприятия и ще получава всички почести.", "date": "2019.12.07", "title": "Кой (не) може да пенсионира британската кралица"}
{"url": "https://www.24chasa.bg/novini/article/7952352", "text": ". Той заяви: „Аз не съм български актьор. Нямам основание да се чувствам горд като българин“. Самуел е роден през 1966 г. в Пловдив и е завършил образованието си в НГДЕК и ВИТИЗ, но в последните 30 години живее в Германия и работи там. В публикациите по повод избора му за водещ на престижното събитие се казва, че той е един от най-търсените актьори на Германия. „С основание не ме водят като български актьор – защото аз не съм български актьор. Роден съм в България и съм израснал там, но по-голямата част от живота ми, както сам казахте, премина тук, в немскоезичния свят. Моята кариера като актьор се състоя тук, а не в България. Така че, ако трябва изобщо да се дават такива определения, които аз по принцип не обичам, ако трябва един актьор да се определя според националността си или според етническата си принадлежност, бих казал, че по-скоро съм немски актьор. Да, аз идвам от България, но гледам на себе си като на човек от Европа, като на европеец. Светът се развива по този начин. И аз смятам, че вместо да се ограничаваме в малки национални общности, по-добре е да се отваряме, да се събираме с хора от повече места, с различен произход. Така че бих се определил като европеец, макар това да звучи може би леко патетично, ако не и съмнително в контекста на сегашната пропаганда“, публикува думите му и  . Самуел Финци припомня, че на сцената в България е играл само в едно представление. Той обаче има участия в доста български филми („Хълмът на боровинките“, „Рапсодия в бяло“, „Цветът на хамелеона“, предстоящия „18% сиво“). „На снимачната площадка е както навсякъде другаде: когато финансовите възможности са по-големи, всичко изглежда по един начин, когато са по-малки – по друг. Всички филми, в които съм участвал в България, съм ги правил винаги с желание и с удоволствие, като не съм се интересувал от нищо друго… Когато един проект ме интересува, аз го правя, независимо от обстоятелствата“.", "date": "2019.12.07", "title": "Синът на Ицко Финци не иска да се представя за българин"}
{"url": "https://www.24chasa.bg/novini/article/7952383", "text": "Инцидентите до момента са около 50, като най-радостната новина, че нямаме сериозно пострадали, няма загинали хора при тези инциденти. Това каза на брифинг инспектор Лъчезар Близнаков от „Пътна полиция“. „През нощта падна леден дъжд, впоследствие на който станаха доста неприятни инциденти. Наблюдавахме повече инциденти в Западна България. Катастрофата на магистрала „Тракия“, която знаете, на Северната скоростна тангента също се случиха някои инцидента, в следствие на заледяванията на пътищата“, каза той.", "date": "2019.12.07", "title": "Към 50 катастрофи до момента - няма загинали"}
{"url": "https://www.24chasa.bg/novini/article/7952396", "text": "Много близки приятели ми бяха Стефан Данаилов и Стояна Мутафова. С нея сме обиколили света, спомни си великата ни артистка Славчо Пеев пред  . През последните седмици Стоянка Мутафова беше в болница след проблеми с жлъчката, които наложиха и операция. Славчо Пеев сподели, че въпреки болежките и възрастта Стоянка не е могла да се откаже от сцената и е излиза с голяма усмивка на нея. „Тази енергия й беше дар от Бога, няма как човек да я репетира, това е талант”, каза артистът. Тя играеше гениално тези бойни жени, един високо ерудиран актьор влизаше перфектно в ролята на простия човек, това е истината, каза още Пеев.", "date": "2019.12.07", "title": "Славчо Пеев за Стоянка Мутафова: Тази енергия й беше дар от Бога"}
{"url": "https://www.24chasa.bg/novini/article/7952407", "text": "Украински олигарх бе арестуван в германската провинция Долна Саксония, предаде ДПА.  Според доклад германските власти са арестували издирвания украински олигарх Александър Онишченко край Бремен. Арестът се основава на молба за екстрадиция от украинското правосъдие, което обвинява мъжа в корупция, съобщи вчера германското онлайн издание t-online.de. Говорителка на прокуратурата в град Олденбург потвърди пред ДПА, че украинският гражданин е арестуван на 28 ноември. Молбата за екстрадиция ще бъде разгледана от германската главна прокуратура, като в рамките на производството ще бъдат изслушани адвокатите на задържания. Според украински медии става дума за 50-годишен мъж, избягал от Украйна в Испания през 2016 г., след като бил обвинен в измама и пране на милиони евро по газови сделки. Впоследствие мъжът се преместил в Германия. Той е бивш депутат, който според украинските медии планирал да се върне в Украйна този месец, уточни БТА. Докато бил в чужбина, задържаният публикувал книга, в която обвинява бившия украински президент Петро Порошенко в корупция.", "date": "2019.12.07", "title": "Украински олигарх бе арестуван в Германия"}
{"url": "https://www.24chasa.bg/novini/article/7952432", "text": "Големият астероид 1998 HL1, който прелетя през месец октомври на 6,21 милиона километра от Земята, може да ни навести отново след година и пет месеца, съобщава ТАСС. Агенцията цитира прогнозата на Николай Кисельов от Кримската астрофизическа обсерватория. Руските учени в продължение на няколко нощи са изучавали отразителната способност на астероида. Били получени данни за блясъка на небесното тяло, по който бил определен и неговият размер - 326 метра. По рано диаметърът на астероида се оценяваше на 990 метра. По думите на Кисельов възможното следващо приближаване на 1998 HL1 ще бъде след 1,39 земни години, което се равнява на 17 месеца, предава БТА. На 25 октомври тази година това небесно тяло премина на 6,21 милиона километра от Земята. Това разстояние е с около 10 пъти по-голямо от това, разделящо Земята и Луната.", "date": "2019.12.07", "title": "Опасен астероид, преминал край Земята, може отново да дойде"}
{"url": "https://www.24chasa.bg/novini/article/7952460", "text": "Синът на алкохолния бос Миню Стайков излиза на свобода. Решението е на Софийския районен съд, посочи .  за това, че противозаконно е попречил на органите на властта да изпълнят задълженията си и защото е подал сигнал с невярно съдържание на националния телефон 112. , след като отказал да съдейства на полицията. Той се возил в брониран автомобил с въоръжени мъже и отказал да даде документите си за проверка. А пред органите на реда обяснил, че е тръгнал на автостоп към Айтос и така се озовал в джипа. След това пък позвънил на тел. 112 и съобщил, че е отвлечен. Според съда Стайков младши се е усъмнил в легитимността на проверяващите го полицаи, тъй като веднъж бил отвличан, но след като се уверил, че проверката е истинска е предал документите си, след това доброволно е бил отведен в полицейско управление без да оказва съпротива.", "date": "2019.12.07", "title": "Синът на Миню Стайков излиза от ареста"}
{"url": "https://www.24chasa.bg/novini/article/7952488", "text": "Индийка на 23 години беше групово изнасилена и по-късно запалена от изнасилвачите си, след което почина в болница в Делхи, предадоха Асошиейтед прес и ДПА. Агенциите се позовават на изявление на говорител на болницата. Жената бе нападната и запалена в щата Утар Прадеш на път за съдебно заседание по делото за изнасилването, в което тя обвиняваше петима мъже. Атаката бе извършена от група мъже, сред които двама от петимата й предполагаеми изнасилвачи. Петима мъже бяха арестувани във връзка със запалването й, съобщи полицията. Пострадалата получи тежки изгаряния и в четвъртък бе закарана по въздух от Утар Прадеш в болницата в Делхи, където е починала късно снощи. Главният министър на Утар Прадеш Йоги Адитянат заяви, че случаят ще бъде разгледан при условията на бързото съдебно производство и че извършителите на престъплението ще бъдат наказани по най-строгия възможен начин. Приянка Ганди, генерален секретар в Утар Прадеш на опозиционната партия Индийски национален конгрес, обвини щатските власти, контролирани от управляващата Индийска народна партия на премиера Нарендра Моди, че не са взели достатъчно мерки за гарантиране на сигурността на жените, предаде БТА. Утар Прадеш, който е щатът с най-голямо население в Индия, е известен с големия брой престъпления срещу жени. Според най-скорошните официални данни за престъпността полицията е регистрирала над 4200 случая на изнасилване в Утар Прадеш през 2017 г. От данните на правителството става ясно, че в цяла Индия изнасилванията през 2017 г. са били 33 658. Подозира се обаче, че истинският им брой е много по-голям, тъй като много индийки се страхуват да съобщят на властите, че са били изнасилени, отбелязва Асошиейтед прес.", "date": "2019.12.07", "title": "Жена, жертва на групово изнасилване и запалена, почина в болница в Делхи"}
{"url": "https://www.24chasa.bg/novini/article/7952508", "text": "България успя да наложи темата за Западните Балкани като приоритет на целия Европейски съюз (ЕС). Това каза вицепремиерът и министър на външните работи Екатерина Захариева по време на конференцията „Западни Балкани“ в НДК“. Тя отбеляза, че почти не минава седмица, в която някъде из Европа да не се организира форум или конференция, свързани с темата за интеграция на Западните Балкани и европейската им перспектива. „Това се случи в последните 2 години. Няма да бъда скромна. За това не малка заслуга има България. 15 години минаха от Солун 2003 г. Едва по време на Българското председателство през 2018 г. беше организиран вторият форум на върха по отношение на европейската перспектива на Западните Балкани. За 15 години се случиха много неща. България, Румъния, Хърватска станаха членове на ЕС. Част от страните от Западните Балкани станаха съюзници в НАТО. През тези 15 години все още 6 от държавите в нашия регион като че ли се препъват по пътя на ясното бъдеще“, добави вицепремиерът, цитирана от  . По думите й вината за незапочване на преговори за членство на Албания и Северна Македония в ЕС не пада само върху Съюза. „Не считам, че вината за това е само на Европейския съюз. Голяма отговорност и много голяма роля трябва да играят и страните от Западните Балкани. Когато искаш да бъдеш част от най-демократичния и успешен проект, трябва да изпълняваш критериите за това. Разбирам, че част от тези реформи са трудни, болезнени и скъпи, минали сме през този процес не чак толкова отдавна. Тогава, когато през тези години част от реформите в тези държави са били само на думи, по-скоро действия са предприемани в обратна посока: влошаване на добросъседски отношения, неприсъединяване към общата политика за сигурност и отбрана на ЕС“, допълни Захариева. Вицепремиерът припомни, че вече съществува всеобхватна стратегия на Европейската комисия, която дава ясна перспектива за всички 6 държави от региона на Западните Балкани. „Имаме придвижване напред на болезнени отворени двустранни въпроси. Почти 30 години тези въпроси стояха отворени. България направи страшно много и си спомням, когато преди започването на нашето председателство, представяхме идеите си и като основен външнополитически приоритет и приоритетът, с който нашето председателство ще остане в историята. Страшно много министри, комисари и експерти някак си се опитваха да охладят нашия ентусиазъм и ни даваха съвети, че това е трудна тема, че настроенията за разширяване в ЕС не са ентусиазирани. И че ако България иска успешно председателство, по-добре да избере по-удобна тема по отношение на външнополитическите приоритети“, допълни още тя. „Има много позитивно и голямо развитие в част от отворените теми. Имаме Договора за добросъседство, решение на спора с името на Република Северна Македония, отворени повече преговорни глави за Сърбия и Черна гора. Но имаме блокиране на диалога между Белград и Прищина, невъзможност за формиране на правителство в Босна и Херцеговина. За съжаление срещаме поне от българска гледна точка недостатъчно добро темпо за изпълнение на Договора за приятелство и добросъседство, особено в частта на работата на историческата комисия. Забавяне на реформи, свързани с върховенството на правото, правата на хората в част от тези държави. За нас нещата никога не са само черни или бели“, каза още Екатерина Захариева. Вицепремиерът напомни, че темата за Западните Балкани ще залегне като основна и по време на започващото от 1 януари 2020 Хърватско председателство на Съвета на Европа. „Това е основен приоритет и на Хърватското председателство. България успя да наложи темата за Западните Балкани като тема на целия ЕС“, посочи тя. Екатерина Захариева обърна внимание и на предстоящото ни председателство на Берлинския процес, което ще бъде съпредседателствано от Северна Македония. „Идея на България беше да имаме съпредседателство с една от страните от Западните Балкани. Много позитивен напредък има през тези 2 години. Много се надявам през следващите 6 месеца все пак да дадем шанс Европейският съвет да даде шанс на тези две държави. Разбира се, че и ние имаме условия. Имаме ясни условия към Северна Македония и Албания, но започването на преговори за членство не е краят за преговори за членство“, добави още вицепремиерът. Много говорим за европейска перспектива, много говорим за сътрудничество в НАТО, но в същото време виждате, че европейската перспектива се бави. Много говорим и за влиянието на други държави, не само на Русия. Не е тайна, че не само Русия има геостратегически интерес към Балканите. Имат и страни от Близкия Изток, има и Китай, има и Турция. И в същото време като че ли Европейският съюз (ЕС), все още не всички държави от него са готови да започнат преговори с Република Северна Македония и Република Албания. Това каза пред журналисти вицепремиерът и министър на външните работи Екатерина Захариева по време на конференция „Западни Балкани“ в НДК. Захариева напомни, че решението за започване на преговори за членство в ЕС на двете страни се отлага вече три пъти. „Тогава да не се учудваме, няма вакуум в международните отношения. Тогава, когато ЕС не е много видимо представен, макар че според мен това не е точно така, а по-скоро е много пропагандата в обратната посока, тогава разбира се големи други играчи се намесват в региона. Всеки се бори за геополитическо влияние“, добави тя. По думите на външния министър българската позиция относно европейската перспектива на Западните Балкани неслучайно винаги е била много ясна и непроменена. „Ние считаме, че от интерес на България, а и от интерес на Европейския съюз страните от Западните Балкани трябва да вървят по пътя на демократичните реформи, промени, добросъседство, просперитет и икономическо развитие, така че всичко да бъде добре. Ние сме директни съседи на две от шестте, така че ще продължим подкрепата и да се опитваме с аргументи да убедим все още скептичните държави, че това е ситуация от интерес и на Западните Балкани, и на ЕС“, допълни Екатерина Захариева. Стана ясно, че приоритетите на България и Северна Македония предстои да бъдат утвърдени, като един от тях ще бъде свързаността. „Не само инфраструктурна свързаност, но свързаност дигитална, между младите хора и помирение чрез образование. Иска ми се този приоритет да звучи така. И околна среда. Това ще бъде фокусът. В същото време Берлинският процес се движи по всички направления, които са започнали. Там имаме сигурност, помирение, много икономика. Така че ще има много срещи, като самита на лидерите ще бъде в София“, добави още Екатерина Захариева.", "date": "2019.12.07", "title": "България успя да наложи темата за Западните Балкани като приоритет на целия ЕС (Обновена)"}
{"url": "https://www.24chasa.bg/novini/article/7952519", "text": "Мозъчните гънки на германските полярни изследователи са намалели по размер след 14-месечно пребиваване на станция в Антарктида, сочи съвместно изявление на берлинската клиника \"Шарите\" и института \"Макс Планк\"“, публикувано на портала EurekAlert и цитирано от РИА \"Новости\". Общо девет участници в експедицията до германската станция в Антарктида „Ноймайер“ - петима мъже и четири жени са се съгласили да участват в проучването. Учените са се опитали да установят как условията на живот в пълна изолация на фона на полярната зима и липсата на лично пространство могат да повлияят на структурата и размера на мозъка. Те се интересували особено от състоянието на хипокампуса – чифтен орган, части от който са разположени в двете полукълба на мозъка, но са свързани чрез специални нервни влакна. Преди, по време и след експедицията, деветимата доброволци са преминали тестове за когнитивни способности, взети са им кръвни проби и структурата на мозъка им е била записана с помощта на Ядрено-магнитен резонанс (ЯМР). Подобни тестове са били проведени и на участници в контролната група, състояща се също от девет души, пише  . Крайните измервания са показали, че зъбчатата гънка на хипокампуса, която е отговорна за пространственото мислене и форматирането на паметта, е станала по-малка при полярните изследователи, отколкото при представителите на контролната група. Същото се отнасяше и за нивото на протеина BDNF, вещество, което стимулира и поддържа развитието на невроните. Ръководителят на проекта, д-р Александър Стан, нарече резултатите от проучването важни, въпреки че той призна, че към тях трябва да се подхожда с повишено внимание поради малкия брой участници в експеримента.", "date": "2019.12.07", "title": "Установиха намаляване на мозъчните гънки при полярните изследователи"}
{"url": "https://www.24chasa.bg/novini/article/7952524", "text": "След подигравките срещу енергоспестяващите крушки по време на митингите на предизборната си кампания, сега Тръмп заяви на среща с представители на малкия бизнес, състояла се в Белия дом: \"Ние следим много внимателно чешмите, душовете и други елементи на баните. Хората трябва да пускат водата в тоалетната по 10 пъти, по 15 пъти, вместо по веднъж! И така те в крайна сметка използват повече вода\", заяви той, цитиран от БТА. Тръмп освен това се оплака, че заради някои механизми за пестене на вода, налягането е станало много слабо. \"Толкова малко вода излиза от чешмата, че човек почти не може да си измие ръцете\", каза той. В по-широк мащаб Тръмп открито постави въпроса за полезността от икономисването на вода в много страни по света. \"Има толкова много страни, в които се стича толкова много вода, това се нарича дъжд и хората там не знаят какво да правят с него\", каза той.", "date": "2019.12.07", "title": "Тръмп се ядоса заради водата в тоалетните (Видео)"}
{"url": "https://www.24chasa.bg/novini/article/7952540", "text": "Турският президент Реджеп Ердоган заяви в събота, че Анкара е изпратила до ООН меморандума за разграничаване на морските зони, подписан с правителството на Националното съгласие (ПНС) на Либия за регистрация в изявление от Истанбул, излъчено по телевизионния канал NTV, цитиран от TACC. \"Между Турция и Либия е подписан меморандум за разбирателство относно демаркацията на морските зони в Източното Средиземноморие. Меморандумът е ратифициран от парламента, одобрен от мен и сега изпратен до ООН\", заяви турският президент. Според президента Анкара е готова \"да отстоява правата си в Средиземноморието в съответствие с международното право\". По-рано турският правителствен вестник \"Resmi Gazete\" съобщи, че турското правителство е ратифицирало меморандум за разбирателство между Анкара и ПНС на Либия относно разграничаването на морските зони. Така документът, който предизвика остра реакция от Атина и Кайро, беше окончателно одобрен от турските власти, предаде  . На 28 ноември в Истанбул бе подписано споразумение за военно сътрудничество между Турция и ПНС на Либия, което предвижда обучението, подготовката, структурирането на правната база, както и укрепването на отношенията между военните на двете страни. Между Турция и Либия беше подписан меморандум за разбирателство относно очертаването на морските зони, което предизвика остра реакция от Атина. Веднага след това гръцкото външно министерство спешно извика турския посланик да получи обяснения относно подписания документ, който Атина счита за игнориране на географските интереси на Гърция и нарушаване на суверенните права на трети страни. Международно признатият парламент на Либия също отхвърли споразуменията, които ръководителят на ПНС Фаиз Сарадж сключи с Турция.", "date": "2019.12.07", "title": "Турция изпрати на ООН спорния меморандум с Либия за морските зони"}
{"url": "https://www.24chasa.bg/novini/article/7952558", "text": "Кореспондентката ни в Бургас Тони Щилиянова спечели първо място в категория „Печатни медии“ в конкурса „Годишни награди в туризма 2019“ на Министерството на туризма. Вотът бе онлайн, за него се състезаваха петима автори от вестниците \"Сега\", \"Труд\", \"24 часа\", \"Телеграф\" и \"Монитор\". Резултатите бяха публикувани в събота на сайта на Министерството на туризма. С над 45,23% от вота на публиката Тони Щилиянова със статията „На море в България -там където Балканът влиза във водата\". \"Много съм щастлива. Радвам се, че в. \"24 часа\" спечели тази престижна награда. Това, което най-много ме впечатли, е как толкова много хора се обединиха около каузата да победи нашето прекрасно Черноморие. Благодаря на всички колеги и приятели, които ни подкрепиха\", сподели Тони Щилиянова.", "date": "2019.12.07", "title": "Тони Щилиянова с първа награда от Министерството на туризма"}
{"url": "https://www.24chasa.bg/novini/article/7952570", "text": "Решението на Гърция да изгони либийския посланик заради споразумение между Турция и Либия за морските зони в Средиземно море е \"скандал\", заяви днес турският президент Реджеп Тайип Ердоган, цитиран от ДПА. \"Те взеха скандално решение. Депортираха либийския посланик\", каза Ердоган пред членове на ръководената от него Партия на справедливостта и развитието в Истанбул. Ердоган подписа меморандум за разбирателство с международно признатото либийско правителство на националното съгласие на Файез ел Сарадж на 27 ноември в Истанбул. Документът предвижда установяване на военно сътрудничество и разграничаване на морските зони между страните. И двете положения в меморандума предизвикаха рязка реакция на Гърция, Кипър и Египет. Гърция изгони вчера либийския посланик в Атина като реакция на подписаното споразумение.", "date": "2019.12.07", "title": "Турският президент критикува решението на Гърция да изгони либийския посланик"}
{"url": "https://www.24chasa.bg/novini/article/7952586", "text": "Полицията в Бразилия започна операция по разбиване на контрабандна мрежа, която според нея е изнесла 1,2 тона незаконно злато, купувано от 2017 година от миньори спекуланти в района на границата с Венецуела, предаде Ройтерс. Федералната полиция е изпълнила 85 заповеди за обиски в пет щата като част от разследване, насочено най-вече към северния щат Рорайма. Претърсени са и офисите на компания на име Ар Би Ем (RBM) в Сао Пауло, заподозряна в \"пране\" на златото преди износа му, съобщи снощи полицейски говорител, предаде БТА. По оценки на полицията контрабандното злато възлиза на над 55 милиона долара. Разследват се няколко федерални и щатски служители за подпомагане на \"изпирането\" на незаконното злато с документи, в които се посочва, че то е метал за скрап.", "date": "2019.12.07", "title": "Бразилия разбива контрабанда на злато за над 55 милиона долара"}
{"url": "https://www.24chasa.bg/novini/article/7952643", "text": "Европейският съюз трябва да действа заедно срещу климатичните промени, ако иска да играе водеща роля в тази област, заяви днес германският канцлер Ангела Меркел, цитирана от ДПА. Германия ще даде своя принос, за да гарантира, че Европа е първият въглеродно-неутрален континент, каза Меркел в седмичното си радиообръщение. Тя приветства целта, спомената от председателката на Европейската комисия Урсула фон дер Лайен на среща на върха на ООН за климата по-рано тази седмица, ЕС да постигне климатичен неутралитет до 2050 година, съобщи БТА. \"Това, разбира се, означава всички страни членки да се обединят. Само че все още не всички са решили да го направят\", добави канцлерът.", "date": "2019.12.07", "title": "Меркел призова страните от ЕС за общи действия срещу климатичните промени"}
{"url": "https://www.24chasa.bg/novini/article/7951696", "text": "Върховният съд на САЩ блокира плановете за връщане на смъртното наказание на федерално равнище, предаде ДПА, цитирана от БТА. Съдът отхвърли спешно искане от правителството да се допусне възобновяване на екзекуциите след пауза от 16 години. Това спира изпълнението на смъртните присъди на четирима души, планирано през следващите седмици. Това решение на Върховния съд обаче е временно, а през следващите два месеца Върховният съд ще разгледа въпроса по същество, отбелязва Франс прес. Президентът Доналд Тръмп е ярък поддръжник на смъртното наказание. Всеки американски щат решава поотделно дали да налага смъртни присъди. Федералната система е отделна от тези на 50-те щати. Последната федерална екзекуция в САЩ е извършена през 2003 г. През последните 45 години само трима души са екзекутирани на федерално ниво в САЩ, в това число Тимъти Маквей, който извърши атентата в Оклахома сити през 1995 г., убивайки 168 души. Той беше екзекутиран през 2001 г. Само няколко щата, най-вече в консервативния Юг, все още прилагат смъртното наказание. От 25-те екзекуции през 2018 г. 13 са извършени в Тексас. Повечето престъпления се гледат от съд на щатско ниво, но федералните съдилища могат да бъдат сезирани за тежки престъпления като атентати или престъпления на расистка основа или за престъпления, извършени във военни бази или индиански резервати. Според допитванията подкрепата за смъртното наказание сред американците намалява. Сега 54 процента от американците са съгласни да има смъртно наказание за убийци, а в началото на 80-те години те бяха 80 процента, отбелязва АФП.", "date": "2019.12.07", "title": "Върховният съд на САЩ блокира връщането на смъртното наказание"}
{"url": "https://www.24chasa.bg/novini/article/7951734", "text": "Шефът на компанията Тесла Илон Мъск бе оневинен по процеса за клевета, започнал срещу него в Лос Анджелис по-рано тази седмица заради туит, в който през лятото на миналата година нарече британски спелеолог \"педофил\", предадоха световните агенции, съобщи БТА. Съдебното жури дебатира по-малко от час, преди да обяви милиардера, роден в Южна Африка, за невинен. Мъск бе обвинен от Върнън Ансуърт, британски спелеолог, разкритикувал го, че си прави реклама, като праща изобретена от него подводница да помогне на тайландски деца, заклещени в пещера. Адвокатът на спелеолога беше поискал от съдебното жури да присъди на клиента му 190 милиона долара за нанесени морални вреди заради туита на Мъск. Адвокатът на милиардера обаче обвини британеца, че се опитва да извлече полза от един силно медиатизиран процес, който се свежда до спор между двама души. Адвокатът на британеца пък обрисува Мъск като тираничен милиардер, противопоставил се да един скромен човечец, чийто живот е бил разтърсен от медийното внимание към процеса. В сряда британският спелеолог каза, че се е почувствал омерзен и унизен, след като Мъск го нарекъл публично педофил. Малко след туита си, Мъск се извини за него и го изтри. А гневът му срещу спелеолога бе породен от това, че той бе заявил, че подводницата, предлагана от Мъск за спасителната операция в Тайланд, е неподходяща за целта и че това е пиар трик, след което беше препоръчал на милиардера \"да си я сложи там, където ще го заболи\".", "date": "2019.12.07", "title": "Илон Мъск бе оневинен по дело за клевета, заведено от британски спелеолог"}
{"url": "https://www.24chasa.bg/novini/article/7951747", "text": "Британският премиер Борис Джонсън и лидерът на опозиционната Лейбъристка партия Джереми Корбин влязоха в конфронтация на последния предизборен дебат, излъчван по Би Би Си, предадоха световните агенции, съобщи БТА. Джонсън, който подкрепя излизането на Великобритания от ЕС, се опита да представи опонента си Корбин по време на дебата като празнодумец, който няма твърда позиция за Брекзит, което би предизвикало още несигурност в страната, предаде Асошиейтед прес. Корбин пък напомни на зрителите на дебата за съкращенията на разходите, предприети от правителството на консерваторите, и каза, че Джонсън е склонен да сключи търговска сделка със САЩ, която може да навреди на британските интереси. Джонсън обвини Корбин, че е неспособен да бъде лидер, защото не е спрял антисемитизма в своята партия. Корбин пък заяви, че неспособен на лидерство е онзи, който прави расистки коментари, както е правил Джонсън във вестници и списания. Модераторът на дебатите по Би Би Си Ник Робинсън намекна, че гласоподавателите са изправени пред невъзможен избор между двама непопулярни лидери. Това впечатление беше засилено вчера, когато двама бивши премиери разкритикуваха техните собствени партийни претенденти за премиерския пост. Бившият премиер консерватор Джон Мейджър нарече Брекзит \"най-лошото външнополитическо решение, което е виждал в живота си\", докато бившият лейбъристки премиер Тони Блеър призова гласоподавателите да действат възможно най-рационално по време на един \"ужасяващ\" избор. Джонсън настоя за изборите през декември с надеждата да спечели мнозинство в парламента и да приключи с безизходицата за Брекзит. Той казва, че ако консерваторите спечелят мнозинство, той ще разполага с парламент, който ще ратифицира неговата сделка за Брекзит и ще извади страната от ЕС до новия краен срок 31 януари догодина. Лейбъристите пък обещават да договорят нова сделка за Брекзит, после да дадат на гласоподавателите право на избор между излизане от ЕС при тези условия или оставане в блока. Корбин заяви, че ще бъде неутрален в този референдум, припомня АП. По време на дебатите Джонсън го атакува за тази позиция, като каза, че човек не може да договаря сделка, ако е неутрален по нея. \"Не можете да сложите край на несигурността около Брекзит, ако не знаете каква сделка искате да сключите\", каза още Джонсън на Корбин. Той пък заяви, че обещанието на Джонсън да осъществи Брекзит звучи несериозно и кухо, защото напускането на ЕС ще бъде прелюдия към месеци или години на комплексни търговски преговори. Корбин заяви, че при правителство на Джонсън Великобритания ще излезе от ЕС, без да има отношения с никого и ще прекара години в опити да сключи нова търговска сделка със САЩ. Корбин допълни, че това ще донесе на страната седем години пълна несигурност и продължителни загуби на работни места в производството и промишлеността. Джонсън обаче увери, че ще има доста време за изграждане на ново търговско партньорство не само с ЕС, но и със страните по света, допълва Ройтерс. Двамата политици размениха критики и по въпроса за сигурността в светлината на нападението миналата седмица в Лондон, когато мъж, лежал в затвора за тероризъм, уби двама души в центъра на града. Джонсън се опита да представи Корбин, който от дълго време води кампании против войните и против ядрените оръжия, като мек по въпросите на сигурността политик. Корбин пък припомни съкращенията в полицията и сред служителите в затворите при управлението на консерваторите, посочва АП. Партията на Джонсън обеща увеличение на обществените разходите, ако спечели изборите, но Корбин разкритикува Джонсън, че прави прекалено раздути обещания, като например, че ще бъдат построени 40 нови болници. Според него в тази цифра влизали много съществуващи болници, които просто ще бъдат ремонтирани. По време на дебатите Корбин взе на прицел и уверенията на Джонсън, че няма да има нови проверки на търговията между Северна Ирландия и останалата част на Обединеното кралство след Брекзит. Сделката за развода, договорена от Джонсън с ЕС, предвижда Северна Ирландия да остане в съответствие с европейските митнически правила и някои стандарти за стоките, за да бъдат избегнати проверки по настоящата невидима граница с Ирландия, която е страна членка на ЕС. Търговски експерти казват, че това означава, че някои проверки на стоки ще бъдат извършвани в Ирландско море между Великобритания и Северна Ирландия. Лейбъристката партия каза, че се е сдобила с поверителен документ на министерството на финансите, който казва, че ще има митнически декларации и проверки за сигурността между Северна Ирландия и Великобритания, а и министърът за Брекзит Стивън Баркли преди това също каза, че ще има някакви проверки. Консервативната партия заяви, че изтеклият поверителен документ е \"бърза оценка\", а не детайлен анализ. Джонсън отново увери по време на дебатите, че няма да има нови проверки. Той нарече изтеклия поверителен документ пълна безсмислица, допълва Ройтерс. Но Корбин заяви, че ще има още други поверителни документи, като онзи, който е изтекъл, които ще разкриват катастрофалното въздействие на вредната сделка за Брекзит на Джонсън, предаде Ройтерс. В поверителния документ на министерството на финансите се казва, че въздействието от сделката ще се изразява в по-високи цени и 98 процента от северноирландските износители ще имат трудности, за да се справят с допълнителните разходи. Агенция ТАСС изважда друг акцент от дебатите, а именно, че Корбин е обещал връщане на социализма във Великобритания, ако дойде на власт, защото социализмът бил доказал своята ефективност. Корбин е заявил, че социализмът, когато се осъществява с демократични средства, подобрява жизнените стандарти на най-бедните слоеве на населението. След края на дебатите допитване на ЮГав показва, че 52 процента от анкетираните смятат, че Джонсън се е справил по-добре, а 48 процента смятат Корбин за победител в дуела, предаде Ройтерс.", "date": "2019.12.07", "title": "Джонсън и Корбин кръстосаха шпаги за Брекзит в последния предизборен дебат"}
{"url": "https://www.24chasa.bg/novini/article/7951765", "text": "Пътна полиция апелира водачите да шофират особено внимателно и да се съобразяват с пътната обстановка, съобщиха от АПИ. Сигнали за няколко верижни катастрофи на АМ „Тракия“ в района на Вакарел в посока София са подадени малко след 6 часа тази сутрин. По първоначални данни са се ударили няколко автомобила. Пострадали са двама, които са откарани за преглед в болнично заведение. Движението е затруднено, извършва се само в една лента. Пътни полицаи регулират на място. На Цариградско шосе, в района на „Църна маца“, е станал пътен инцидент тази сутрин малко след 9 часа. Няма пострадали, нанесени са само материални щети. Пътна полиция апелира водачите да шофират особено внимателно и да се съобразяват с пътната обстановка.", "date": "2019.12.07", "title": "Верижни сблъсъци на \"Тракия\" край Вакарел в посока София затрудняват движението"}
{"url": "https://www.24chasa.bg/novini/article/7951780", "text": "Обявени са първично възникнали случаи на болестта африканска чума по свинете при диви свине в землищата на антоновското село Крушолак и село Миладиновци в община Търговище. Това съобщиха от областната администрация в Търговище след заседание на Областната епизотична комисия, цитирани от БТА. Целта на срещата е била предприемане на спешни мерки за предотвратяване и ограничаване на разпространението на болестта. Със заповеди на директора на \"Регионална дирекция по горите\" в Шумен са определени инфектираните зони. В тях се забранява достъпът на лица, нямащи отношение към претърсването и прилагането на мерки за ликвидиране на болестта при спазване на изискванията за биосигурност. ТП \"ДЛС Черни Лом\" - Попово и ТП \"ДГС - Омуртаг\" след обявяване на огнищата са предприели незабавно мерки за биосигурност, опазване и защита на горските територии и дивеча, както и опазване здравето на населението. Поставили са обозначителни табели по границите на инфектираните подзони \"А\". Осигурили са дежурства на лесничеи за недопускане на външни лица в подзони \"А\". По график членовете на ЛРД и ТП \"ДЛС Черни Лом\" претърсват трите подзони на двете обявени огнища на АЧС. В подзони \"Б\" и \"В\" на определените инфектирани зони могат да се извършват горскостопански и селскостопански дейности, събиране на гъби, билки, трюфели, туризъм и други дейности само след осигуряване и прилагане на съответните минимални мерки за биосигурност. За предотвратяване и ограничаване на разпространението на заболяването Африканска чума по свинете и безопасността на населението се приканват да се придържат към установените правила и да не навлизат в инфектираните зони.", "date": "2019.12.07", "title": "Обявиха нови случаи на чума по свинете в Търговищка област"}
{"url": "https://www.24chasa.bg/novini/article/7951792", "text": "Семейството на умрелия в София английски запалянко Роб Спрей издирва очевидци на последните му часове в България. Сестра му Кати отправи апел на английски и български в социалните мрежи, като приканва всеки, който го е видял, преди да се озове в “Пирогов”, да пише на лични съобщения. Според семейството българските власти ще направят всичко възможно, за да прикрият истинската причина за смъртта му. Те са категорични, че заради работата си той никога не е употребявал наркотици. Спрей почина часове преди европейската квалификация с Англия на 14 октомври. Официално бе съобщено, че той е откаран в “Пирогов” с рана на главата, след като е намерен в безпомощно състояние на улицата. В болницата започва да буйства, викната е полиция и той умира от инфаркт в патрулката. Инфарктът бе потвърден и от съдебен лекар във Великобритания, където бе направена втора аутопсия на трупа. Със ситуацията е запозната и депутатката от Европарламента Андреа Макинтайр, която от своя страна говорила с български колеги. Семейството е получило данни, че всъщност Роб е бил в съзнание и е молел за помощ, когато е бил открит на улицата. Не е ясно и как се е придвижил и до мястото, където е открит, защото то е доста далеч от хотела му, а той обявил, че само излиза да си купи цигари, което предполага, че не се е отдалечавал от стаята си. Роб е карал автомобил на куриерска компания, което означавало, че всяка седмица е минавал тест за алкохол и наркотици. При това положение нямало как да се назоби в София, защото е щял да бъде уволнен незабавно. Все още не бил изпратен и токсикологичния анализ. Той щял да се забави няколко месеца. Все пак българските власти били гарантирали на семейството, че ще бъде направено независимо разследване на смъртта на Роб, въпреки че е станала по времето, когато е бил в ръцете на полицията. ", "date": "2019.12.07", "title": "Издирват очевидци, видели умрелия в София англичанин"}
{"url": "https://www.24chasa.bg/novini/article/7951832", "text": "Моето предложение ще бъде БНР и БНТ да станат безплатни за всички политически партии по време на избори. Искаш да излезеш по телевизията - ето ти БНТ, БНР, покритие в цялата страна. Това обяви премиерът Бойко Борисов по време на извънредното заседание на Министерския съвет днес. Според него е важно да има правила при харченето на партийната субсидия. \"С нея можеш ли да правиш телевизия\", даде пример той. ГЕРБ например харчили тяхната за църкви, манастири, джамии, болни деца. \"Имаме ли право - всичко това трябва да се регламентира.\" \"Ако данъкоплатецът ни дава пари за партийната дейност, тя трябва да бъде регламентирана, да има правила. Колко за административен апарат, за офиси, за семинари, за международна дейност\", обясни премиерът. Той уточни, че след референдума ГЕРБ са били против да се увеличават парите на партиите. \"Но в парламента се предизвика криза, беше прекъснато заседанието. Няколко пъти говорих с финансовия министър, няколко пъти и с Валери Симеонов. Ние не можехме да направим кворум, за да приемем бюджета. Оказа се, че партийните субсидии могат да попречат да се приеме бюджета\", обясни Борисов. И добави: \"За мое съжалание, в момента, в който гласувахме партийните субсидии, 30 точки ги минахме за един час. Оказа се, че другите парламентарни групи се интересуват само от тази точка в бюджета. Да не приемем бюджет, означаваше да не можем да увеличим доходите за армията, полицията, учителитие, нощния труд, културата, спорта, индустриалните зони. Това беше риск и трябваше да вземем решение. За мен бюджетът беше по-важен, защото става въпрос цяла година какво ще работи държавата\". Борисов обясни пред министрите, че няма са сваля темата от внимание. \"Не съм говорил с Корнелия Нинова, ако тя се е срещала с Валери Симеонов, да си кажат\", добави той. Пред мен стоеше само едно нещо - и Горанов стоеше на телефона на спикер с Валери Симеонов - или приемаме бюджета с направеното от БСП предложение, или си търсете мнозинство. Другата теза, предложението на ДПС за финансиране с дарения - поставя под риск по-малките партии да не могат да намерят финансиране за нормалния си живот\". Премиерът възложил на финансивия министър да направи анализ защо сумата е точно 8 лева, а не 5 или 30 например.", "date": "2019.12.07", "title": "Борисов предлага участието в БНР и БНТ да е безплатно за партиите по време на избори"}
{"url": "https://www.24chasa.bg/novini/article/7951833", "text": "Днес сутринта около 8.30 часа (местно време) земетресение разтърси района на град Болу в азиатската част на Турция. Трусът бе усетен и в Истанбул, съобщи БТА. По данни на обсерваторията Кандилли трусът е бил с магнитуд 3.4 по Рихтер, на дълбочина около 10 км. Земетресението е било усетено в съседните на Болу окръзи - Бурса, Бандърма, Измир. Няма данни за пострадали и разрушения, но трусът е предизвикал уплаха и паника сред населението. Болу отстои на около 250 км от Истанбул. Районът силно пострада по време на земетресението от август 1989 г., имаше и жертви. По данни на обсерваторията Кандилли след полунощ серия от трусове от порядъка 3.4 - 2.9 - 2.0 са станали в района на Егея.", "date": "2019.12.07", "title": "Трус от 3,4 в Турция, усетиха го и в Истанбул"}
{"url": "https://www.24chasa.bg/novini/article/7951851", "text": "В Пловдив заради отрицателните нощни температури и опасността от поледици екипи на ОП \"Чистота\" са обработили със сол всички мостове и надлези в града, съобщиха пресцентъра от общината, цитирани от БТА. В ранните сутрешни часове са работили две машини, всяка от които е направила два курса по предварително утвърдени маршрути, е съобщил изпълняващият длъжността директор на общинското предприятие Николай Георгиев. Той е добавил, че в предприятието денонощно има дежурни екипи, които да реагират бързо при рязка промяна в зимната обстановка, се посочва в съобщението.", "date": "2019.12.07", "title": "Всички мостове и надлези в Пловдив са обработени срещу поледици"}
{"url": "https://www.24chasa.bg/novini/article/7951876", "text": "\"Този бюджет е продължение на досегашните бюджети в последните години. Смятам, че е отражение на политиката, която от години води ГЕРБ, така че нищо учудващо не виждам в този бюджет като цяло и не виждам причина за напрежение\". Това заяви в \"Денят започва с Георги Любенов\" по   бившият финансов министър Милен Велчев. \"Не съм привърженик на догма, че държавата никога не трябва да харчи повече от приходите си, но това трябва да става, когато икономическият цикъл е в ниската си точка и когато бюджетната политика трябва да компенсира икономическия спад и да намали неговия ефект\", каза още Велчев. Той допълни, че на практика законът за държавния бюджет обхваща всички сфери на държавното управление и пришиването на определени етикети рискува да неглижира други негови важни функции. \"Бюджетът далеч не зависи само от финансовия министър. Той трябва да бъде приет от всичките му колеги в правителството, след това и защитен в парламента. Дори при наличието на силна политическа фигура какъвто е министър Горанов, бюджетът въпреки това претърпя някакви корекции в парламента. Така че желанията на финансовия министър може да са едни, а политическата реалност понякога прави своите корекции, като стремежът е те да са минимални и да не водят до дисбаланси\", добави Велчев. Той каза още, че практиката на бюджетирането в по-голяма степен трябва да бъде в синхрон с изискванията на Закона за публичните финанси. Да се прави извънредна политика по отношение на част от пенсиите според него е непродуктивно.", "date": "2019.12.07", "title": "Милен Велчев: Не виждам причина за напрежение в държавния бюджет"}
{"url": "https://www.24chasa.bg/novini/article/7951897", "text": "Километрични задръстване се образувало на автомагистрала \"Тракия\" в посока Пловдив, видя репортер на „24 часа“. От 15-ия километър на магистралата движението се осъществява бавно.  По първоначални данни са се ударили няколко автомобила. Пострадали са двама, които са откарани за преглед в болнично заведение. Движението е затруднено, извършва се само в една лента. Пътни полицаи регулират на място.", "date": "2019.12.07", "title": "Виж километричното задръстване на \"Тракия\" край Вакарел (Снимки)"}
{"url": "https://www.24chasa.bg/novini/article/7951906", "text": "Няма данни за насилие върху 42-годишния охранител,  починал e от инфаркт в пловдивския артквартал „Капана”. Това съобщи  МВР. Образувани са две досъдебни производства след снощния побой в заведения в центъра на Пловдив. Едното е за настъпила смърт без данни за насилие, а другото е за причиняване на телесна повреда по хулигански подбуди. Към 3,10 часа в събота през нощта е получен сигнал на телефон 112 за възникнал конфликт в нощен клуб в пловдивския артквартал. Патрул на полицията установил, че двама пияни клиенти се скарали с двама от охранителите в заведението. Единият от гостите ударил един от гардовете с чаша по главата. Скандалът се разразил още повече и на другия от охранителите му прилошало. Бил извикан екип на Бърза помощ. В линейката пациентът починал. Извършен е преглед от съдебен лекар, който установил, че смъртта е настъпила в резултат на инфаркт. В ареста е задържан един от побойниците, който е 22-годишен. От години жители на артистичния квартал в Пловдив предупреждават, че там е свърталище на пияници и наркомани. „Нощем това място се превръща във вертеп. Каква култура? Няма такова нещо. Идват, пият, друсат се и често има побоища. Ако на това му казват култура…”, коментира собственик на малък хотел в „Капана”.", "date": "2019.12.07", "title": "МВР: Гардът не е издъхнал от бой, а от инфаркт в пловдивския кв. \"Капана\""}
{"url": "https://www.24chasa.bg/novini/article/7951915", "text": "Трябва да се признаят и гарантират правата на българската общност в Македония. Това каза евродепутатът от ВМРО Ангел Джамбазки пред журналисти. По-рано днес в Националния дворец на културата започна и конференция \"Западни Балкани\", организирана от Фондацията за европейска реформа New Direction, на която Джамбазки е вицепрезидент, групата на Европейските консерватори и реформисти и Международния републикански институт (IRI). На нея се събраха политици и експерти от Европа в областта на геополитиката, международните отношения и националната сигурност, както и посланици. \"С тази конференция най-вече целим да формулираме ясна и недвусмислена българска позиция и политика по отношение на нашия интерес на Балканите. Започваме от Македония. Никога няма да я нарека нито Северна, нито южна, нито горна, нито долна. Тя за мен е втора българска държава на Балканите. Българската политика по отношение на Македония е колеблива от десетилетия. ВМРО съществува, защото Македония е важен политически въпрос. Целта ми беше, и се радвам че успях да привлека както моите съюзници от Европейските консерватори и реформисти, така и Републиканския институт на САЩ да се съберат на Балканите, да ги запознаем с нашата гледна точка и да ги привлечем за съюзници\", коментира Джамбазки. \"Това, което ние искаме да постигнем е ясно и гласно да формулираме нашите цели и задачи - една, от които е признаването и гарантирането на правата на законовите интереси на българската общност в Македония, на хората с българско самосъзнание там. Ако забелязвате в момента целият разговор в момента се върти около историята, а тя е безспорна. Тя се основава на историческите извори, но нашето впечатление е, че нашите приятели се опитват да ни оставят само в тази тема, като спорят само за безспорните исторически факти. Голямата задача в момента е да се огласи и формулира българската общност в Македония, включително и през конституционни промени. В македонската конституция има няколко държавнотворни елемента - народът, между който е албанският, египтяни и тн. Но българският отсъства и това трябва да бъде формулирано и поправено. Цел на тази конференция е да формулираме всички тези задачи и да ги следваме\", каза още евродепутатът.", "date": "2019.12.07", "title": "Джамбазки: Правата на българската общност в Македония трябва да се признаят"}
{"url": "https://www.24chasa.bg/novini/article/7951948", "text": "Тежкотоварен автомобил, пътуващ в посока София, е преминал мантинелата и е ударил лека кола в насрещното движение на автомагистрала \"Тракия\". Все още се работи на мястото на сблъсъка. На мястото има полиция, предаде от мястото на събитието репортер на \"24 часа\". Катастрофата е направила огромни опашки в двете посоки, има около десетина тира и бусове и още толкова леки коли, силно помлени заради хлъзгавия път. Няма линейки, но има много техника, която вдига и премества катастрофиралите автомобили.", "date": "2019.12.07", "title": "Вижте снимки от сблъсъка на \"Тракия\", предизвикал огромна тапа на магистралата"}
{"url": "https://www.24chasa.bg/novini/article/7951947", "text": "Изтичането на мозъци е много сериозен проблем в региона Западни Балкани и наше общо предизвикателство. Това каза еврокомисарят по „Иновации,научни изследвания, култура, образование и младеж“ и заместник-председател на ЕНП Мария Габриел пред журналисти по време на конференция \"Западни Балкани\" по-рано днес. \"Мястото на интеграцията на Западните Балкани в Европейския съюз не трябва да се премахва от дневния ред на институциите. Каквото и да се случва по отношение на политическата част на този процес, ние трябва да продължаваме не само да заявяваме, че са част от приоритетите ни, а да имаме все повече и повече общи и конкретни инициативи и действия, които да показват, че има грижа за региона. Ако ЕС не е в региона, други ще бъдат, ако това вече не се е случило“, каза Габриел. Подчерта, че трябва да се наблегне сериозно върху необходимостта от инвестиции в региона, защото  няма местна икономика и държава, която може да се развива без тях. \"Не трябва да забравяме и много по-големи теми, свързани със сигурността. Радвам се, че от една страна цифровата програма за Западните Балкани даде конкретен резултат. Намаляване със 70 % на цената на роуминга, в областта на киберсигурността: създаване с финансиране от 8 млн., над 6 вече дигитални иновационни хъба\", допълни тя. „За мен е важно да продължим в рамките и на ресора, който ми е отреден, с много конкретни инициативи. Визирам програмата „Еразъм плюс“. Само два от партньорите ни от Западните Балкани са част от нея: Северна Македония и от февруари тази година и Сърбия. Би било добро послание за младите хора от региона да се включат в цялата част на „Еразъм плюс“, защото в момента ние на тях им казваме всъщност: „Вие сте чужденци за ЕС“. Те участват само в тази, свързана с третите страни, част на програмата. Искам много сериозно да се инвестира в иновации“, категорична бе Габриел. Обясни, че по програмата „Хоризонт Европа“ може да се изпрати силно послание и за хората, работещи в областта на научните изследвания за рака, здравеопазването, за селските райони. Проектите все още обаче били в самото начало. На журналистически въпрос дали мисли, че сигурността и стабилността в региона е застрашена от последния шпионски скандал, свързан с Русия, Габриел отговори: В днешното време на нарастваща цифровизация сигурността и стабилността не са даденост. Няма друго противодействие, освен сътрудничество, обменна информация и в крайна сметка доверие помежду ни. Днешните кибератаки, днешните шпионски скандали не са тези отпреди 100 години. Те се развиват много бързо спрямо новите технологии. Много по-комплексни и трудни за откриване са. За мен важното е да има повече сътрудничество и доверие за бърз обмен на данни и много повече общи реакции.", "date": "2019.12.07", "title": "Мария Габриел: \"Изтичането на мозъци\" от Западните Балкани е много голям проблем"}
{"url": "https://www.24chasa.bg/novini/article/7952032", "text": "Безпилотен самолет изстреля снаряд по къщата на иракския шиитски лидер Муктада Садр, който беше пратил свои бойци да защитават антиправителствените протестиращи в Багдад, заяви представител на движението на Садр, цитиран от Франс прес, предаде БТА. Муктада Садр според няколко източника в момента се намира в Иран, а не в свещения иракски шиитски град Наджаф, където е къщата му. При въздушния удар е била засегната външната й стена.", "date": "2019.12.07", "title": "Безпилотен самолет стреля по къщата на иракския шиитски лидер Муктада Садр"}
{"url": "https://www.24chasa.bg/novini/article/7950778", "text": "Като Силициевата долина на Югоизточна Европа е определена София в статия на престижното английско издание “Файненшъл таймс”. В публикация, посветена на страната ни, вестникът разказва за рекордните инвестиции в информационните и комуникационните технологии (ИКТ) в “България, най-бедната държава в ЕС”. Това спомага за по-голямо увеличение на трансграничния приток. Затова допринася и самият “Файненшъл таймс”, след като през април тази година премести екипа си за разработка на продукти и технологии в офиса в София, открит в началото на 2019 г. Откритите работни места бяха 110, а служителите получиха задача да отговарят за инженеринга, разработването, дизайна и икономически анализи. “Разгледахме редица места в Азия, Европа и Обединеното кралство, преди да изберем България”, каза при откриването на центъра Кейт О'Риордан, главен служител за продукти и информация на “Файненшъл таймс”. “Дългогодишната репутация на София като център за технически постижения наред с родословието в данните и в изкуствения интелект и появата ѝ като технологична столица на Балканите я направи незаобиколима дестинация.”, допълни тя. “Фейсбук” и Световната банка през тази година също избраха столицата ни за свои офиси, откъдето ще предоставят ИКТ услуги. И миналата 2018-а беше силна за България, когато чуждестранните инвестиции в ИКТ и софтуер достигнаха Те идват от 16 проекта, отново предимно в София. Според fDi Markets - емисия за данни на “Файненшъл таймс”, която следи съобщения на чужди компании за инвестиции на зелено, чуждестранните инвестиции в сектора нарастват непрекъснато от 2015 г. насам. Оттогава в софтуерната индустрия и IT услугите в България са вложени 673 млн. долара, сочи изданието. 816 млн. долара са отишли в предприятия за авточасти, а 798 - в транспорт и складове. Петте години преди 2015 г. България е получавала чуждестранни инвестиции в сферата само от средно 5 проекта на година, но след това страната ни се превръща в главна цел и успява да привлече 30% от всички проекти през 2018 г., твърди fDi Markets. До септември тази година пък които са на обща стойност 93,5 млн. долара. “Файненшъл таймс” подчертава още, че у нас ще се помещава и един от осемте суперкомпютъра в Европейския съюз. Изтъкнати са и други предимства на София - това, че предлага широколентови услуги, които са сред най-бързите в ЕС, плосък данък от 10% върху корпоративните печалби и личните доходи - една от най-ниските ставки в съюза, конкурентоспособна работна ръка и ниска цена на живота. “Ние разпознахме потенциала на София като технологичен център на световна класа през 2015 г.”, казва пък Стивън Гарднър, главен служител и доставчик на британската компания за спортни данни Genius Sports Group, в чийто български офис работят 320 души. По думите му служителите в офиса най-вероятно ще се удвоят в идващите години. “Въпреки че е все по-конкурентоспособна, България продължава да предоставя достъп до дълбок резерв от таланти за развитие на технологии и продукти”, добавя Гарднър. Според fDi Markets IT секторът е имал продажби от 3,2 млрд. долара през 2018 г., което е увеличение с 45% за година. В него има над 12 хил. компании с 50 000 служители, от които 90 на сто са в София, сочи агенцията за инвестиции. Около 70 на сто от компаниите продават услугите си само за износ, показват данни на американското министерство на търговията.", "date": "2019.12.07", "title": "\"Файненшъл таймс\": София е Силициевата долина на Югоизточна Европа (Обзор)"}
{"url": "https://www.24chasa.bg/novini/article/7950923", "text": "Ако някой в България може да бъде наречен аристократ, това бе тя. Родена е в семейството на богати интелектуалци - дъщеря е на Константин Мутафов, издънка на велик тревненски род. Един от тези родове, които направиха Българското възраждане. Баща ѝ и майка ѝ са изключително добре образовани. (Не само за времето си, но и по днешни критерии.) Същото се отнася и за самата Стоянка Мутафова, която беше освен много умна и талантлива, и невероятно начетена. Въпреки сребърната лъжичка, с която е родена, тя играеше много вдъхновяващо и смешно роли на простовати жени, които ѝ донесоха извънземна популярност. Ако някой в България може да бъде наречен народен артист, това бе Стоянка Мутафова, която всъщност се казва Стояна-Мария (кръстена е на дядо си по майчина линия и на прабаба си), но заради грешка в афиш добива известност с името Стоянка. До последните си дни тя играеше в театъра и бе обявена за най-възрастната играеща актриса в света. Беше много изискана и възпитана, притежаваше в голяма степен онова качество, което се нарича “емоционална интелигентност” - т.е. подхождаше към всеки и всичко добронамерено и с разбиране. Чуждо ѝ беше всякакво високомерие, макар че имаше много основания да си вири носа. Беше умна, красива, талантлива, образована, богата и ценена, но си остана до края земна и добра. Вероятно затова толкова много я обичаха българите. Господ ѝ даде дълъг живот и всички се надявахме, че ще реализира и в живота ролята си на възрастна актриса в пиесата “Столетие мое”. С нейната смърт символично си тръгна цялото поколение основатели на Сатиричния театър - Радой Ралин, Стефан Сърджаджиев, Станислав Стратиев, Георги Парцалев, Георги Калоянчев, Никола Анастасов... Еманация на най-доброто от българския талант и чувство за хумор. ", "date": "2019.12.07", "title": "Народната аристократка Стоянка Мутафова"}
{"url": "https://www.24chasa.bg/novini/article/7934014", "text": " телефон, таблет или компютър. Всеки може да чете електронния вестник \"24 часа\" чрез стандартен браузър, както и да прелиства страниците му - почти като на хартия. Гласувайте в анкетата: ", "date": "2019.12.07", "title": "Как лесно да четем вестник \"24 часа\" на телефона и компютъра си"}
{"url": "https://www.24chasa.bg/novini/article/7951454", "text": "Извънредно правителствено заседание ще се състои днес от 9.00 часа, съобщиха от правителствената пресслужба Министерският съвет ще разгледа проект на Решение за одобряване на проект на Закон за допълнение на Наказателно-процесуалния кодекс. Поводът за заседанието е одобрението на препоръките на Венецианската комисия към Съвета на Европа, свързана със законопроект за отчетността на главния прокурор и възможността да има независим субект, който да го разследва.", "date": "2019.12.07", "title": "Кабинетът с извънредно заседание заради препоръките на Венецианската комисия"}
{"url": "https://www.24chasa.bg/novini/article/7951464", "text": "Чуждестранни фирми вече могат да притежават повече от половината акции в съвместни животозастрахователни дружества, опериращи в Китай, предвиждат промени в наредба, представени този петък, съобщи  Целта е да се улесни навлизането на чужди играчи на пазара на застрахователни услуги, съобщиха от Китайската комисия за банков и застрахователен надзор. Вдигането на лимита за притежаваните акции съвместни компании до 51 процента, проправя пътя за пълното му премахване, което се планира да стане през следващата година. С променената наредба се премахват също така изискванията към чуждестранните компании да са имали представителство в Китай в продължение на две години, както и да са работили поне 30 години в областта на застраховането, преди да влязат на китайския пазар. Клоновете на застрахователните дружества с чужди инвестиции ще са обект на същите правила като китайските, се казва още в наредбата.", "date": "2019.12.07", "title": "Продължава отварянето на застрахователния сектор в Китай за чужди компании"}
{"url": "https://www.24chasa.bg/novini/article/7951499", "text": "Президентът на САЩ Доналд Тръмп опроверга твърденията, че използва личния си мобилен телефон, за провеждане на телефонни разговори въпреки предупреждението на специалните служби, съобщават американските медии \"Хил\" и \"Вашингтон екзаминър\", цитирани от БТА. \"Медията на фалшивите новини Си Ен Ен съобщава, че аз продължава да използвам личния си мобилен телефон, за да провеждам разговори, въпреки предупрежденията за сигурността. Това е напълно фалшива информация. Не съм имал личен мобилен телефон от години. Използвам само одобрени и отпуснати ми от правителството телефони\", написа Тръмп в Туитър и призова за анулиране на невярната информация.", "date": "2019.12.07", "title": "Тръмп от години не използвал личен мобилен телефон"}
{"url": "https://www.24chasa.bg/novini/article/7950793", "text": "Италианецът Патрик Паулето е вдъхновител и консултант на проекта за построяването на вецове на река Искър, за източването на 40 млн. евро от които сега има разследване у нас и в Италия. А то започна след сигнал до прокуратурите в двете държави, подаден от предприемача Желю Ганчев. Преди близо 6 месеца той става акционер в компанията “ПВБ пауър България”, която е собственик на централите. Ганчев се обръща към прокуратурата, защото се натъква на смущаващи практики и договори на многократно завишени над пазарните цени. Началото на проекта за вецовете е преди близо 15 години. Тогава Патрик Паулето, който е бил асистент на управителя на област Трентино, иска да пренесе в България италианския опит в областта на управлението на околната среда. С други думи, да бъдат построени 9 веца в Искърското дефиле. Това обаче не е лесна работа - трябват редица документи и разрешителни. Любопитна подробност е, че Паулето е зет на областния управител на София област Олимпи Кътев в периода 2001-2005 година. Дали Кътев е помогнал на зет си, не е ясно. Ясни са само фактите, че докато той е на поста, проектът е задействан, и то точно в Софийска област. За участието на зет си Кътев казва, че Паулето е бил само служител, а не акционер, вецовете имат италиански собственици. Желю Ганчев обаче твърди, че това не е вярно и че е готов да покаже договор, който доказва обратното. Договорът е от април 2004-а и е между Finenergy, която е един от собствениците сега на вецовете, и TS Corporate, регистрирана в Лугано. Според документа Finenergy купува дела от 10% на TS Corporate в компанията Petrolvilla International, която по онова време държи вецовете по Искър. В договора има куп условия за плащанета на цената от 1 млн. евро, които могат да се обобщят с това, че до май 2005 г. трябва да са налични всички разрешителни за вецовете. Явно условието е изпълнено, защото първата копка, с която стартира изграждането на централите, бе направена през септември 2006 г. Ганчев твърди, че чрез подставено лице действителен собственик на TS Corporate е Патрик Паулето. Което означавало, че той е участвал като акционер в началото на проекта, а не е бил само служител на фирмата. И е успял да вземе една нелоша сума от него. След време Petrolvilla става “ПВБ пауър” и именно тази компания купува Желю Ганчев в началото на тази година и така става съдружник с италианските фирми “Алперия”, “Доломити” и “Финест” в собствеността на вецовете по река Искър. В интервю за “24 часа” преди близо месец предприемачът заяви, че е установил множество договори, сключени от “ВЕЦ Своге” на завишени цени. И че чрез тази схема от 2006 г. насам са източени 40 млн. евро от централите. В сигнала до прокуратурите в България и Италия Ганчев посочва и няколко конкретни сделки, като описва и начините за разпределение на средства. Бизнесменът твърди, че 77% от парите от договорите със завишени цени отиват в италианските компании, а 23% са за управителя на компанията в България Пламен Дилков. Една от конкретните сделки е с фирма “Инжектосонд България”, която е собственост на едноименната италианска компания. “Инжектосонд Българи” сключва договор за сондиране, при което се поставят бетонни колони, за да няма свличания на терена, на който са построени вецовете. Общата стойност на услугата, платена от “ВЕЦ Своге”, е 12 млн. евро. Управителят на веца Пламен Дилков е получил 1,2 млн. евро комисиона чрез притежаваната от него фирма “България инженеринг”, твърди Ганчев. А други близо 7 млн. евро са отишли към италиански фирми. Така щетата за предприятието само от този договор била над 8 млн. евро. А след като приключват скъпите договори за строителни работи, се минава към други скъпи договори за услуги, разкрива Ганчев. Един от тях е с “Компания за енергетика и развитие” ООД (КЕР), която сключва договор за балансиране с “ВЕЦ Своге”. Според Ганчев цената е повече от 3 пъти над пазарната. В периода от февруари 2018-а до юни 2019 г. “ВЕЦ Своге” АД изплаща на КЕР 1 347 520,63 лева. В същия период “България инженеринг” получава от КЕР 608 536,18 лева, което представлява 45% от цялата сума. Тези средства са дошли от “ВЕЦ Своге” и са прехвърлени във фирма, собственост на управителя Пламен Дилков. Загубата за “ВЕЦ Своге” АД само от тази сделка за този период от време е над 1 млн. лева. Според твърденията на Ганчев в тази схема става ясно, че в някои от месеците “България инженеринг” издава 2 фактури към КЕР, а Пламен Дилков съобщава на италианските си партньори само за една от тях. По този начин Дилков заблуждава и италианците за платените суми, твърди Ганчев. Това лесно можело да се проследи от фактурирането за месеците октомври, ноември и декември на 2018-а и за януари 2019 г. Ганчев няколко пъти настоява пред италианските си съдружници да поискат обяснение от Дилков за завишените цени и да се спре подписването на такива договори. От “Алперия”, “Доломити” и “Финест” обаче правят общо събрание и освобождават от отговорност Пламен Дилков, без да потърсят от него обяснения има ли нанесени финансови щети на вецовете, в които те инвестират, а той управлява. Според Ганчев се готви следваща стъпка, за да се продължи с отклоняването на средства от вецовете. Предприемачът твърди, че се подготвя продажба на “ВЕЦ Своге” АД. Така компанията майка “ПВБ пауър България” ще остане без активи, а за нов собственик на вецовете се спряга фирмата “Акуо Енерджи Интернешънъл” – Люксембург. По думите на Ганчев така се прави опит да се прикрие източването на средства, а общинските италиански дружества, които са акционери, да спрат да носят отговорност за злоупотребите. Ако се стигне до такава сделка обаче, ще бъде нарушен Законът за икономическите и финансовите отношения с дружествата, регистрирани в юрисдикции с преференциален данъчен режим, контролираните от тях лица и техните действителни собственици. Според него собствениците на медии и енергийни дружества трябва да бъдат ясни на органите на властта в България. В закона ясно е записано, че “на дружествата, регистрирани в юрисдикции с преференциален данъчен режим, и на контролираните от тях лица се забранява пряко и/или косвено учредяване или участие в лице, което извършва дейност по Закона за енергията от възобновяеми източници”. В историята около построяването на вецовете и високите им разходи след това има и още един любопитен детайл - Патрик Паулето и Пламен Дилков са близки приятели. Съпругата на Пламен Дилков е работила в една от фирмите на Серджо Бертолоти - вече бившия собственик на “ПВБ пауър”. А Дилков като строителен инженер води строителните дейности по вецовете в България. Дружбата между Паулето и Дилков продължава и до днес, а къщите на двамата в София са една до друга. Според Ганчев те са построени с пари от вецовете - направени са чрез фирми на Дилков и Паулето, чиито приходи идвали от отклонените средства от “ВЕЦ Своге” АД и “ВЕЦ Марица” ЕООД. Част от парите от вецовете са отишли и за покупката на къща в Халдики, Гърция на Паулето и Кътев, допълва Ганчев. През 2009 г. имаше и скандал с къщата на Паулето. Той купува имот в “Малинова долина” и започва да строи чисто нова къща. По сигнал за липса на документи са правени проверки, в един момент има и становище от РДНСК за нарушения, но в крайна сметка къщата е построена.", "date": "2019.12.07", "title": "Зет италианец  консултира вецовете по Искър,  за които две  държави разследват  източване на 40 млн. евро"}
{"url": "https://www.24chasa.bg/novini/article/7951513", "text": "Временно движението на АМ \"Струма\" в посока Кулата в района на Долна Диканя се осъществява в една лента заради катастрофа, съобщава пресцентърът на АПИ. Шофьорите да се придвижват с повишено внимание и съобразена скорост, като спазват указанията на \"Пътна полиция\". Временно е ограничено движението по път II-82 София - Самоков в района на Златна рибка в двете посоки заради ПТП. Трафикът се регулира от \"Пътна полиция\". Временно движението от км 164 до км 173 на път I-6 при проход \"Гълъбец\" е ограничено поради обработване на пътната настилка и ПТП. Временно движението по път I-6 Пирдоп - Елин Пелин е ограничено поради обработване на пътната настилка срещу заледяване. Всички граждани и транспортни фирми могат да получават информация за актуалната пътна обстановка в страната от интернет страницата на АПИ – api.bg, както и по всяко време на денонощието на тел. 0700 130 20 в АПИ.", "date": "2019.12.07", "title": "Временно движението по \"Струма\" в посока Кулата край Долна Диканя - в една лента"}
{"url": "https://www.24chasa.bg/novini/article/7951522", "text": "Верижна катастрофа на \"Цариградско шосе\" затруднява движението в София. Това се вижда на видео, публикувано в групата \"Видяно в София\". От кадрите става ясно, че около 10 коли са пострадали. Засега няма данни за пострадали. Денят започна с минусови температури. В Западна и Централна България има условия за поледици. Очаквайте подробности.", "date": "2019.12.07", "title": "Десетина коли се сблъскаха на \"Цариградско шосе\" (Видео)"}
{"url": "https://www.24chasa.bg/novini/article/7951537", "text": "Бившият боливийски президент Ево Моралес, който от месец вече е в Мексико, е отпътувал на кратка визита в Куба, предадоха световните агенции, цитирани от БТА. Моралес е заминал вчера сутринта. Според бившата боливийска министърка на здравеопазването Габриела Монтано той е отишъл в Куба за преглед при лекари, които са го лекували и в Боливия. Моралес подаде оставка през ноември в разгара на протестите относно породилите полемика президентски избори, които той твърдеше, че е спечелил. На 11 ноември той пристигна в Мексико, където получи убежище. Не се уточнява заради какво заболяване Моралес отива в Куба.", "date": "2019.12.07", "title": "Ево Моралес отпътува от Мексико за Куба, за да се консултира с лекари"}
{"url": "https://www.24chasa.bg/novini/article/7951550", "text": "Предприемат се засилени мерки за сигурност преди студентския празник, съобщава  . 200 хиляди ще празнуват, а от полицията и пожарната мобилизират допълнителни екипи. Според властите най-честите нарушения на реда в деня на празника са дребните кражби, спречкванията и хулиганството. Хиляди тръгват на път. И тази година сред най-предпочитаните дестинации са зимните курорти. Само в Банско се очакват над 10 000 празнуващи. От МВР отчитат, че миналата година само в периода между 7 и 8 декември в страната са хванати 25 пияни шофьори и още 8 под въздействието на наркотици. Миналата година около празничния ден са засечени над 4000 нарушения - сред тях употреба на алкохол и наркотици, превишена скорост, шофиране без книжка.", "date": "2019.12.07", "title": "200 000 студенти ще празнуват 8 декември, засилват мерките за сигурност"}
{"url": "https://www.24chasa.bg/novini/article/7949105", "text": "Завърши рехабилитацията на 22,2 км от път II-81 Костинброд – Бучин проход от км 8+200 до км 30+400. Участъкът е част от прохода „Петрохан“ на територията на Софийска област. Инвестицията е за близо 11 млн. лв. Проектът се финансира от Оперативна програма „Региони в растеж“ 2014-2020 г., съфинансирана от Европейския фонд за регионално развитие и националния бюджет. Началото на рехабилитирания участък е в края на гр. Костинброд, преминава през с. Бучин проход и завършва след кръстовището за гр. Годеч. Трасето е с нова асфалтобетонова настилка. Възстановено е отводняването на платното и пътната конструкция в участъците с нарушена носимоспособност. Отсечката е с нова хоризонтална маркировка, ограничителни системи и пътни знаци. Ремонтирани се единадесет пътни кръстовища – за гр. Сливница и гр. Годеч, както и за селата Царичина, Градец, Белидие хан, Понор, Дръмша, Цръклевци, Искрец, Шума и др. Обновени са две мостови съоръжения – над р. Блато при 8-ми км и р. Бучино при 29-ти км. Укрепен е свлачищен участък от км 9+950 до км 10+030. С изпълнението на проекта са подобрени транспортно-експлоатационните качества на отсечката. Повишава се безопасността на движение и удобството на пътуващите с по-висока скорост и за по-малко време. Строително-монтажните работи са изпълнени от ДЗЗД „Пътища 2016 - 1 етап“, с участници: „Геострой“ АД, „Пътстрой-92“ АД, „Пътища и съоръжения“ ЕАД и „Димас“ АД. Стойността на договора е 10 789 930.90 лв. с ДДС. Строителният надзор е осъществен от ДЗЗД „ММЛ-ТК“, в което участват: „МОТТ МАКДОНАЛД ЛИМИТИД“ и „Трансконсулт-БГ“ ООД. Техният договор е за 280 039.32 лв. с ДДС. Общата стойност на проекта BG16RFOP001-7.001-0009 Лот 2 „Път ІІ-81 Костинброд - Бучин проход от км 8+200 до км 30+400, област София“ е 11 292 759,82 лв. с ДДС. Финансирането от Европейския съюз е 9 598 845,85 лв. с ДДС. Националното съфинансиране е 1 693 913,97 лв. с ДДС.", "date": "2019.12.07", "title": "Завърши рехабилитацията на 22 км от прохода „Петрохан“ на територията на Софийска област"}
{"url": "https://www.24chasa.bg/novini/article/7951559", "text": "Няколко катастрофи станаха тази сутрин заради поледица. От Агенция „Пътна инфраструктура“ предупреждават шофьорите да се движат с повишено внимание по републиканските пътища. Пътните настилки в района на София и Кюстендил са заледени вследствие на падналия леден дъжд и ниските отрицателни температури. В момента настилките се обработват за движение при зимни условия, съобщиха от АПИ.  По първоначални данни са се ударили няколко автомобила. Пострадали са двама, които са откарани за преглед в болнично заведение. \". Все още се работи на мястото на сблъсъка. На мястото има полиция, предаде от мястото на събитието репортер на \"24 часа\". ТИР с пловдивска регистрация се обърна на заледенен участък от автомагистрала \"Струма\" край Благоевград, предаде БГНЕС.  Извършено е разпръсване на смеси срещу заледяване поради ниските температури и леден дъжд през нощта, съобщи пресцентърът на Столичната община. , съобщиха пресцентъра от общината, цитирани от БТА. Всички машини в страната са в пълна мобилизация за почистване и обработване на пътните настилки, съобщават от АПИ. Всички граждани и транспортни фирми могат да получават информация за актуалната пътна обстановка в страната от интернет страницата на АПИ – api.bg, както и по всяко време на денонощието на телефон 0700 130 20 в АПИ.", "date": "2019.12.07", "title": "Серия катастрофи заради поледица. АПИ: Шофирайте внимателно"}
{"url": "https://www.24chasa.bg/novini/article/7951584", "text": "Среща разговор “Младежки и университетски практики за Европа на знанието”организира евродепутатът Цветелина Пенкова в Информационния си център в Студентски град. В навечерието на студентския празник, на чаша вино студенти и преподаватели от различни висши училища обсъдиха с най-младия представител на БСП в европейското семейство на Социалистите и демократите в ЕП, как може да съдейства за създаване на контакти със сродни европейски институции, ВУЗ-ове и личности, които да подпомогнат наши младежки инициативи. Зам.-ректорът на УНИБИТ, доц. д-р Тереза Маринова и доц. д-р Диана Стоянова направиха презентация на тема „Универиверситетска младежка академия за управление на знанието“. Проф. Лидия Върбанова от НАТФИЗ сподели проблемите, които нашите академични общности срещат в опитите си да достигнат до информация за международни проекти и изтъкна необходимостта от посредничество за създаване на активни и работещи комуникации със сроднни организации в ЕС . „Идеите, които споделите ще залегнат в програмата на екипа ни за идната година“ обеща на гостите Пенкова, която в рамките на първите сто дни от началото на работата си като евродепутат посрещна в Брюксел две групи от общо 55 души. Снощи, тя представи възможностите на Информационния център в Студенски град и разказа за предстоящото откриване на нови Информационни центрове в страната, които да се превърнат в средище на обмен на идеи и перспективни начинания.", "date": "2019.12.07", "title": "Цветелина Пенкова посрещна 8 декември със студенти и преподаватели от висши училища"}
{"url": "https://www.24chasa.bg/novini/article/7951602", "text": "60 хил. души, осигурени в частните пенсионни дружества, са пожелали да пренасочат личните си партиди от един в друг пенсионен фонд през третото тримесечие на тази година, съобщи  53 хиляди от тях са получили разрешение за промяна. За периода януари-септември общо 161 хил. са променили универсалния си или професионален пенсионен фонд. Това са 4% от хората с осигуровки в универсалните фондове и 3.5 на сто, от тези осигурени в професионалните. Данните са на Комисията за финансов надзор.", "date": "2019.12.07", "title": "53 000 пренасочили личните си пенсионни партиди другаде"}
{"url": "https://www.24chasa.bg/novini/article/7951605", "text": "В София 160 снегопочистващи машини са извършили обработки със смеси срещу заледяване. Извършено е разпръсване на смеси срещу заледяване поради ниските температури и леден дъжд през нощта, съобщи пресцентърът на Столичната община. Обработки са направени на трасетата на градския транспорт, основни улици във всички райони на Столична община, общински пътища, опасни и стръмни участъци и мостове, както и Южната дъга на Околовръстния път. В момента продължават обработки по улици и булеварди в районите Витоша, Панчарево, Овча купел, Искър и др. През деня при необходимост с цел извършване на обработки може да бъдат затваряни за движение временно пътни участъци. Напомняме на шофьорите да бъдат внимателни и да карат със съобразена скорост и автомобили оборудвани за движение при ниски температури. Пешеходците да внимават при своето придвижване, защото е възможно образуването на заледявания. В момента градският транспорт се движи по всичките си маршрути при зимни условия. Затруднено е движението на автобусна линия 59 по пътя Владая - Мърчаево и по линия 90 за Бухово. Опесъчаване е направено на пътищата в планината Витоша: Драгалевци - Алеко и Бояна - Златни мостове. Разпоредено е извършването на обработки и почистване на тротоари, прилежащите пространства на спирките на градския транспорт, подлези, пасарелки.", "date": "2019.12.07", "title": "В София 160 снегорина обработват със смеси срещу заледяване"}
{"url": "https://www.24chasa.bg/novini/article/7951475", "text": "Министерството на земеделието и селските райони обяви тригодишен план за действие за възстановяване на свинепроизводството в опит да стабилизира доставките на това основно за страната месо, съобщи  . Той предвижда мерки за възстановяване на стадата от свине до края на тази година, така че през 2021 г. производството на месо да се върне на обичайните си нива. Планът определя 18 ключови задачи, включително отпускане на субсидии за мащабните развъдни ферми и засилване на финансова, фискална и друга подкрепа за стимулиране отглеждането на свине. В рамките на три години страната трябва да има 120 пилотни свинеферми със стандартизирани операции, които биха могли да послужат като пример за подобряване на стандартизацията в отрасъла, според плана. Страната ще преработи също списъка с райони, в които е ограничено производството на свине, премахвайки неадекватните на ситуацията ограничения. Планът уточнява също мерките за контрол на болестите и третирането на животинските отпадъци, както и начините за балансирано предлагане на свине в различните региони. В резултат на епидемията от африканска чума, която нанесе огромни щети на свиневъдството в Китай през тази година, цените на свинското месо се увеличиха многократно, а предлагането спадна значително и не успява да задоволи пазарното търсене. Ситуацията отбелязва известно подобрение през последните седмици, след като властите въведоха множество мерки за стабилизиране на свинепроизводството. От 25 до 29 ноември средният индекс на цените на свинското месо в 16 провинции намалява с 3,5 процента седмично за трета поредна седмица.", "date": "2019.12.07", "title": "Министерството на земеделието на Китай обяви тригодишен план за възстановяване на свинепроизводството"}
{"url": "https://www.24chasa.bg/novini/article/7951614", "text": "С наближаване на Коледните и Новогодишни празници, когато много шофьори тръгват на път, Агенция „Пътна инфраструктура“ напомня на водачите на автомобили, че могат проверят валидността на електронната винетка на сайта www.bgtoll.bg. Това съобщиха от АПИ. От бутона „Проверка на винетка“, чрез въвеждане на регистрационния номер на автомобила и държавата, в която е регистриран той, всеки може да получи информация за крайния срок на електронната винетка, независимо откъде е купена – от търговски обекти на Агенция „Пътна инфраструктура“ или в търговската мрежа на партньорите на АПИ. Статусът може да е „активен“, „с изтекъл срок“ или „неизползван“ в случаите, когато винетката е купена с отложен старт до 30 дни начална дата на валидност. Собствениците на автомобили, които имат е-винетки, издадени чрез Агенцията за социално подпомагане, могат да проверят валидността им на сайта на АПИ – https://social.api.bg. Бутонът е с надпис „Проверка на е-винетка, издадена чрез Агенция за социално подпомагане“. Информацията за срока на годишната безплатна винетка се появява след въвеждане на регистрационния номер на автомобила. През януари и февруари 2020 г. изтича срокът на над един милион годишни е-винетки за леки автомобили. Цените на е-винетките за всички категории пътни превозни средства остават непроменени и през 2020 г. Собствениците или водачите на леки коли може да купят уикенд винетка за 10 лв., седмична – за 15 лв., месечна – за 30 лв., тримесечна – за 54 лв. или годишна – за 97 лв. Камионите и автобусите с обща технически допустима максимална маса над 3,5 т ще продължат да ползват е-винетка до въвеждането на тол системата, не по-късно от 1 март 2020 г. Цените на дневните, седмичните и месечните винетките за тях остават без промяна. Дневната винетка за всички превозни средства над 3,5 тона струва 23 лв. За превозните средства с обща технически допустима максимална маса между 3,5 и 12 т, екокатегория Евро 0, I или II, седмичната е-винетка остава 53 лв., а месечната - 105 лв. За екокатегория Евро III, IV, V или EEV – седмичната е-винетка е 40 лв., а месечната – 80 лв. Седмичната винетка за тежкотоварните камиони с маса над 12 т и с екокатегория Евро 0, I или II струва 87 лв,. а месечната – 174 лв. За емисионен клас Евро III, IV, V или EEV седмичната винетка е 67 лв., а месечната – 134 лв. Е-винетки могат да бъдат купени по няколко начина, предлагани от АПИ – чрез сайта bgtoll.bg, чрез мобилното му приложение, както и на пунктове за продажба – на гише срещу плащане в брой или чрез терминал за самотаксуване – с карта. Гишета има на 13 контролно-пропускателни гранични пункта, както и в 27 Областни пътни управления в цялата страната. Терминалите за самотаксуване са близо 500 на брой. До момента през всички канали за продажба водачите на леки и тежкотоварни автомобили са купили 7,8 млн. е-винетки на стойност близо 380 млн. лв.", "date": "2019.12.07", "title": "АПИ: През януари и февруари изтича валидността на над 1 млн. годишни е-винетки"}
{"url": "https://www.24chasa.bg/novini/article/7951666", "text": "Независим прокурор, чийто статут ще бъде на завеждащ Инспектората на прокуратурата, ще разследва главния прокурор. Това предлага правосъдният министър Данаил Кирилов в изпълнение на препоръките на Венецианската комисия. Предложението бе гласувано на извънредно заседание на Министерския съвет. Независимият прокурор ще се избира от две трети от прокурорската колегия на ВСС с мандат от 7 години. Той няма да разследва шефовете на Върховния касационен и Върховния административен съд. Препоръката на Венецианската комисия беше тази промяна да не се отнася за двамата председатели на върховните съдилища.  \"На извънредно заседание на МС приехме препоръките на Венецианската комисия за промени в законопроекта за допълнение на Наказателно-процесуалния кодекс. Веднага ще уведомим Европейската комисия, за да може да отпадне Механизма за сътрудничество и проверка\", написа премиерът във фейсбук. \"С изменението, което правим днес, създаваме ново звено, абсолютно независим прокурор, който разследва и не докладва на главния прокурор до внасянето на обвинението при извършено престъпление. Главният прокурор ще бъде изслушван в Народното събрание. Сега би трябвало съдиите и прокурорите да се успокоят и да не се занимават с партийни дела\". Очаквайте подробности.", "date": "2019.12.07", "title": "Независим прокурор със статут на завеждащ Инспектората ще разследва главния прокурор"}
{"url": "https://www.24chasa.bg/novini/article/7950957", "text": "Истинското ѝ име е Стояна-Мария. Кръстена е на дядо си Стоян. К към името ѝ и добават по погрешка в един театрален афиш на Народния театър. Актрисата тръгва към директора Николай Лилиев с молба да поправят грешката. Някой от колегите я среща и казва: “Недей, к -то носи щастие, ще имаш успех...” Мария е на Дева Мария, за да я закриля. Родила се е много хилава, чакали я да умре. Някой посъветвал родителите ѝ да я кръстят, да не си отиде некръстена. Била с родителите си напочивка в Казанлък. Почиващи там театрали решават да поставят “Женитба” от Гогол в местното читалище. Режисьор е Петър Увалиев. Стояна, която мечтае да стане актриса, си измолва ролята на слугинчето. Моли Увалиев да играе с живо коте. За да блесне пред публиката, си измисля да падне на сцената в кулминационния момент от представлението. Макар че подобно нещо в пиесата няма. “Точно когато един актьор гръмогласно крещеше, аз се строполих на земята, пуснах котето и то се стрелна в публиката. Всички много се смяха, а след това говореха само за мене. Така успях да блесна...” Баща ѝ, писателят Константин Мутафов, праща писмо до директора на Народния театър Владимир Полянов дъщеря му да не бъде приета в Държавната театрална школа. Трябва да сме много благодарни, че Полянов не го е послушал... Мъжете на примата “Не бях красавица, но игрива, закачлива, интересна, мъжете ме харесваха”, казваше за себе си Стоянка Мутафова. Не крие как изнудила баща си да ѝ купи кожено палто за първа среща с много красив мъж. Той пък се оказало, че не знае името на герой от “Илиада”, и чувствата ѝ моментално изстинали. По-късно признава: “Не се занимавам с външността си. Това най-малко ме интересува. А и никога не съм минавала за хубавица. Винаги казвам: “Говорете за моя чар”. Защото по-важно е обаянието, излъчването. С него можеш да победиш. Благодаря на Господ, че ми е дал това, което трябва. И особено таланта да казвам всичко, което мисля. Въпреки че това винаги ми е пречило”. Признава: “Мъжете, които съм обичала, задължително са отговаряли на условията да са по-възрастни от мен и да са истински интелектуалци. Аз в прост мъж не съм се влюбвала”. През 1946 г. се жени за първия си съпруг, чешкия режисьор Роберт Роснер, когато е на 23 години, а той - на 51. След брака отиват да живеят във Виена, а после заради неговата работа се преселват в Прага. Там Стоянка Мутафова завършва второ висше образование към театралния отдел на Пражката консерватория. Вторият ѝ съпруг е Леонид Грубешлиев - журналист и преводач, син на писателката Мария Грубешлиева, а негов пастрок е Людмил Стоянов. От Грубето, както го наричаха, е единствената дъщеря на актрисата - Мария Грубешлиева - Муки, кръстена на майка му. Грубешлиев губи крака си, когато тича след трамвай, бързайки за среща със Стоянка.  “Оглушах след шамар от мъжа ми” . Прочутата актриса изповяда, че животът ѝ с Леонид Грубешлиев - бащата на дъщеря ѝ Мария, е бил поредица от сцени на ревност. Тя среща Леонид Грубешлиев в Прага. Тогава е омъжена за проф. Роберт Роснер - преподавател по техника на говора. Разликата им е 23 години, но тя обезумява по него. Той напуска принудително страната и след много бюрократични спънки актрисата успява да замине за Прага и да заживее с него. Но честите му пътувания и носталгията по България помрачават щастието ѝ. Тогава се запознава с Леонид Грубешлиев - най-културния българин в Прага. Но след брака отношенията се заплитат още повече. “Стигнах до трагикомичното положение да не мога нито без единия, нито без другия. Отида при Леонид, след няколко дни усетя липсата на Роберт. Събера се с Роберт, мине - не мине време, почвам да мисля за Леонид”. Воден от благородството си, Роснер сам предлага да се разделят. “Това беше подъл капан от страна на Леонид, мръсна работа. Играеше ролята на самотник, изоставен от майка си. Каква драма беше! Като разбрах истината, в мен всичко се пречупи”, смята сега Стояна. “Бях на три години - пише в книгата си дъщерята Муки, кръстена на баба си Мария - когато майка ми и баща ми се разведоха. Имаше един момент, в който не се знаеше на кого ще ме дадат. Треперех и чаках майка ми да се върне от делото. Но тя, след като е разбрала, че ме дават на нея, се събрала с приятелки и отишли да гуляят. Аз мислех, че разводът продължава толкова дълго, и тревогата ми бе голяма. Независимо че съм била малка, аз помня - така силно се е запечатал този страх и ужас, който съм изживяла през тази нощ, докато тя се върне. Когато тя се появи към 3 часа сутринта, аз, както бях с бяла нощничка и боса, се изправих в леглото: Тя се хвърли към мен: - На мене бе, майче, на кого?! Как може да помислиш нещо друго? Този случай тя продължава да го разказва до ден днешен. Но и аз не съм го забравила. Също така помня деня, когато баща ми изнесе една голяма част от мебелите с камион и ни остави двете сами у дома. Аз отново преживях ужаса и страха да не ме вземе със себе си. Такъв страх - като ранено животно, само и само да не ме вземе! ” “Платих” този брак с избит зъб, сцепена скула, счупени ребра, спукано тъпанче на лявото ухо, синини. Извадих си зъба от бузата... Какъв ти тук шамар! ”, , признава Стояна. молел да му прости “Десетки пъти повтаряше “Прости ми!”. Мисли, че съпругът ѝ е завиждал и на успехите ѝ на сцената. “На хората ще им настръхнат косите, когато научат цялата истина”. Но тя твърди, че заради роднинството с прочутото семейство Грубешлиева - Стоянов не са ѝ давали роли в театъра. Едва след развода тръгва нагоре кариерата ѝ на звезда в комедиите. “Няма да простя, че това семейство осакати душата на детето ми.” Разводът им е сложен, години наред не си говорят, той рядко вижда дъщеря си. Третият съпруг на Мутафова е Нейчо Попов, актьор. За него тя казва, че е любовта на живота ѝ. След смъртта му се затваря в себе си, трудно се съвзема от скръбта, до ден днешен държи негов портрет до леглото си и му се моли като на икона. Стояна: “Много пъти съм решавала: айде, стига, дърта съм вече. Страхувам се годините да не ми изиграят номер. Все още обаче пълня салоните. Но останах без мъжа си и ми е ужасно тежко. Много го обичах. И досега не мога да го забравя. Мисля за него непрекъснато. Живея с мисълта за Нейчо. Някога смъртта му ме извади от релсите. Завинаги. Добре, че го имаше театъра - защото след смъртта на Нейчо работата ме спаси. какво щеше да стане Ролите ме погълнаха изцяло. Бяхме луди един за друг. Но се и карахме - романтиката ни не беше захаросана. Като изключителен мъж и интелектуалец, Нейчо никога не допусна баналността - от първия миг до последния си дъх. Нито пък скуката. Нямаше как да си омръзнем. И старци да бяхме станали заедно, пак щяхме да сме влюбени. Нейчо е с две години и половина по-млад от мен. И все викаше: “Еди-кога си мен няма да ме има\". Отговарях му ядосано: “Стига си говорил глупости, аз съм по-дърта от теб. Ще си отида първа”. А то какво стана - сърцето му не издържа, не беше добре. Но само страстта не е достатъчна. Без обич нищо не става. Трябва по еднакъв начин да се усещат нещата от живота. Сънувам го. Имам чувството, че ми помага от небето. Можехме да направим по-голяма вила, но Нейчо не искаше. Беше над подобни терзания. За какво ни е, какво ще правим на два етажа, казваше той. Достатъчно ни е, че живеем до гората. Да губим време в строежи, не си струва - да е удобно, друго няма значение. А и аз обичам природата такава, каквато Господ я е създал. Дива като мен. Викаше ми Мукша. Толкова ме обичаше. Той първи повярва в мен, че мога да бъда актриса. Жалко, че истинският ми баща Леонид Грубешлиев не позволи да ме осинови Нейчо.”  Тя споделя още, че след смъртта на големия ни актьор майка ѝ е заключила сърцето си и не позволила никой друг мъж да се доближи до нея. “Три месеца мама не каза и дума. Точно тогава завършвах ВИТИЗ и едва си взех изпитите. Отида в института - притеснения, върна се вкъщи - гледам нейното страдание...” В същия този момент се появил Георги Парцалев. Един ден дошъл при двете жени вкъщи и казал: “Трябва да се вземете в ръце. Почвайте да работите, че да излезете от тази депресия, какво е това?”, спомня си Муки. И комикът на народа започнал големите турнета със Стоянка. За капак взимали и Георги Калоянчев. “Тогава мама някак си се събуди. Вкопчихме се една в друга и постоянно бяхме заедно. И тя, и аз живеем една за друга, това е”, казва Муки. Нейчо Попов е режисьор и актьор. Завършва актьорско майсторство при професор Кръстьо Мирски през 1953 година, след което специализира режисура в ГДР от 1963 до 1965 г. Той бе един от създателите на Държавния сатиричен театър и остава в него от 1957 година до смъртта си. Играе в театъра, снима се в киното и телевизията. Неговата доведена дъщеря е Мария Грубешлиева, която издава сборник със спомени за него, озаглавен “Клоун на Бога, изпратен на земята”. Нейчо Попов си плаща данък “наследство”. Неговият дядо е българският Онасис - не по богатство, а заради флотилията си. Първите частни кораби в България са негова собственост. С един от тях е бил внесен пеницилинът за първи път в България. В семейството всички са образовани, шармантни, владеещи по няколко езика. Стояна споделя, че не би могла да изгуби ума си по друг тип мъж, въпреки че не е сноб. В Копривщица, където е дебютът ѝ, тя среща първата си любов 7 години по-късно. Той е наскоро дипломиралият се в Германия лекар Жорж. Родителите ѝ обаче са против тази връзка. Жорж напуска България малко преди 9.IX.1944 г. Тя остава, защото баща ѝ е болен. 37 години не чува гласа на любимия мъж. Но през 1980 г., по време на турне в САЩ, телефонът ѝ в Детройт иззвънява. Тя вдига слушалката и чува любимия сигнал - “Малка нощна музика” от Моцарт. Разбират се да се видят на следващия ден. Но тя се качва на самолета рано сутринта. Страхува се, че могат или да се разочароват, или да се вкопчат един в друг. Тогава разбира, че прозрението на една слатинска врачка е вярно. Преди много години тя ѝ казала: “Това беше. Повече няма да се видите”. И наистина - в САЩ те се чуват, но никога повече не се виждат.", "date": "2019.12.07", "title": "Актьорът Нейчо Попов е най-голямата любов на Стояна, моли се пред снимката му"}
{"url": "https://www.24chasa.bg/novini/article/7951680", "text": "\"Оставете партиите без финасиране, и това ще доведе до диктатура - див популизъм\". Това каза премиерът Бойко Борисов по време на извънредното заседание на Министерския съвет по повод партийните субсидии. \"Демокрацията е доказала, че с функционираща многопартийна система работи най-добре\", допълни премиерът и обясни, че вариантът за субсидиите е бил приет, защото най-важно е било да се одобри бюджетът за догодина. \"А дебатът за партийните субсидии ще продължи. За нас е важно да има правила\", уточни Борисов. По думите, ако не е бил приет бюджетът, е нямало да има пари за повишение на учителските заплати, на възнагражденията на армията, за здравеопазване и т.н. \"Дебатът за размера на партийните субсидии заплашваше приемането на Държавния бюджет\", написа премиерът във фейсбук. \"Рискът да не се приеме, означаваше да не увеличим заплатите с 10% във всички сфери. Но няма да сваля тази тема от нашето внимание. Възложих на министър Горанов да започне дебат с политически партии за размера на партийните субсидии. Трябва да има рамка за какво може да се харчат парите. Допустимо ли е да те да отиват за партийна телевизия?\" Очаквайте подробности.", "date": "2019.12.07", "title": "Борисов: Заради партийните субсидии можеше да не се приеме бюджетът"}
{"url": "https://www.24chasa.bg/novini/article/7951486", "text": "Китайският център за опазване и изследване на гигантските панди планира да пусне едно или две животни на свобода в природен резерват в източната част на провинция Дзянси, съобщи  . Това ще бъде първият път, когато гигантска панда ще заживее сред дивата природа извън югозападната провинция Съчуан, където до края на миналата година на свобода има общо 13 животни. Резерватът „Гуаншан\" в Дзянси има мек климат, подобен на този в Съчуан, и непотъкната екосистема с изобилие от бамбук и минимално човешко присъствие, което го прави идеална среда за необезпокояван живот и размножаване на гигантските панди. Експерти на центъра за опазване и изследване на гигантските панди трябва да изберат между три животни – Пануан, Жанжан и Юнър, всяко от които е на две години и се смята, че са готови да заживеят на свобода. Програмата за повторно въвеждане на гигантски панди в природата цели освобождаването на това животно в неговите исторически хабитати, където те да се научат отново да живеят и се възпроизвеждат на свобода, така че да се възстанови дивата популация.", "date": "2019.12.07", "title": "За първи път пускат панди на свобода извън провинция Съчуан"}
{"url": "https://www.24chasa.bg/novini/article/7952046", "text": "Президентът Румен Радев участва в отбелязването на 110 години от рождението на поета Никола Вапцаров. Държавният глава почете паметта на твореца и поднесе цветя пред паметника му в София, съобщиха от прессекретариата на държавния глава. Събитията, посветени на 110-ата годишнина от рождението на Вапцаров, се провеждат под патронажа на президента. Пред паметника на твореца неговата племенница Мая Вапцарова почете паметта му със стих на поета, чието творчество е преведено на над 90 езика.", "date": "2019.12.07", "title": "Президентът Румен Радев поднесе цветя пред паметника на Никола Вапцаров"}
{"url": "https://www.24chasa.bg/novini/article/7952095", "text": "„\"След операцията ми каза \"Обичам те\", това бяха последните думи, които чух от нея. За мен тя беше един нестандартен човек, един необикновен човек, една необикновена майка, която беше артистична и вкъщи”. Това каза в интервю за предаването „Тази събота” на   Мария Грубешлиева, дъщерята на актрисата Стоянка Мутафова, която почина на 6 декември на 97-годишна възраст. Аз имах такава силна връзка с нея и ще продължавам да я имам. Все едно си отиде половината от мен“, сподели още дъщерята на легендарната актриса. Тя призна също, че много пъти е ревнувала майка си от театъра, но пък винаги е била горда, че нейна майка е именно Стоянка Мутафова. „Всеки ден ходех с нея в театъра. Израснах между едно много голямо съзвездие от актьори – Калоянчев, Невена Коканова, Славчо Пеев и още много. Помни още, че в театъра на Мутафова ѝ викали „како“, защото била най-голямата от тях. Най-близки били с Невена Коканова и с Георги Калоянчев. „Невена сякаш успяваше да я приземи. Въпреки че беше много по-млада, Сякаш тя беше по-голямата от двете, по-разумната“, разказа Грубешлиева. С Калоянчев пък били много сходни характери затова често се стигало до сблъсъци, но много бързо си прощавали. В периода, когато Стоянка Мутафова често пътувала със Стефан Данаилов, споделила с дъщеря си: „Просто не мога да му се нагледам. Боже. И през цялото време викам: „Стефане, Стефане, много си красив“.", "date": "2019.12.07", "title": "Дъщерята на Стоянка Мутафова: Последните й думи бяха \"Обичам те\""}
{"url": "https://www.24chasa.bg/novini/article/7952104", "text": "Те са едни от най-добрите млади лекари у нас. Него наричат \"двигател\" на инвазивната кардиология, а зад успехите му освен много труд, се крие и подкрепата на една жена, съобщава  . Д-р Зоран Станков и д-р Любинка Яневска са родом от Струмица, Македония. Запознават се в България преди 4 години и от тогава ги свърза не само спасяването на човешки животи, но и любовта. Той е инвазивен кардиолог и ангиолог. От 10 години работи в екипа на проф. Иво Петров, който лично го е избрал сред специализантите в клиниката. Д-р Станков е един от двигателите в развитието на инвазивната кардиология и ангиология у нас. Д-р Любинка Яневска е ангиолог и извършва комплексна диагностика на артериални и венозни заболявания. Двамата споделиха, че искат да прославят страната ни. А основните качества, които трябва да притежава един лекар, според тях, е добро сърце и стремеж за развитие всеки ден.", "date": "2019.12.07", "title": "Македонски лекари свързани в България от любовта и спасените животи"}
{"url": "https://www.24chasa.bg/novini/article/7952121", "text": "Данъчните влязоха в 4 вериги заведения в София заради дългове за близо 15 милиона лева, съобщи . От едно от заведенията, което се намира в столичен мол, тв екип видя как данъчни изнасят маси, столове и оборудване, което ще бъде обявено за публична продан. Общото между веригите е, че регистрират нови фирми, които оперират едни и същи обекти и трупат дългове за данъци и осигуровки. Данъчните официално отказват коментар, но от наши източници научихме, че предстоят ревизии на собствениците на заведенията и още запечатвания и конфискуване на оборудване.", "date": "2019.12.07", "title": "Данъчни влязоха в заведения в София заради 15 млн. лв. дългове"}
{"url": "https://www.24chasa.bg/novini/article/7952130", "text": "България се оказа замесена в мащабна международна схема за банкови измами - наши сънародници участвали в т.нар. „Ливанска пералня” като финансови мулета. От сметки на фирми чрез фишинг мейли са източени милиони. Засега шестима са обвинени като участници в престъпна група за пране на пари чрез неправомерни транзакции на стойност над 40 милиона. \"В България се касае за организирана престъпна група, която се занимава с изпирането на пари, придобити от киберпрестъпност, а чрез компании в САЩ и в Европа, са били атакувани фирми с внедряване в междуфирмена коресподенция. При нея средствата от фирмата контрагент, се превеждат по сметка, контролирана от организираната престъпност. Те отиват по сметки, които се контролират от организираната престъпност, а не на \"мулета\". Тази организирана престъпна група е създала над 90 дружества у нас с банкови сметки, на които са били превеждани парите от тази престъпна дейност\", каза комисар Явор Колев, началник отдел „Компютърни престъпления” към ГДБОП пред . Колев обясни, че тези мулета имат нисък социален статус и са готови срещу минимална сума да открият на свое име банкови сметки с интернет банкиране. \"Шестимата задържани са организаторите. Тези лица, на които са откривани банковите сметки, са свидетели по образуваното досъдебно производство. Предвиденото наказание е лишаване на свобода от 3 до 12 години, тъй като са откраднати 44 милиона евро и 15 милиона долара. Няма пострадали българи\", заяви той. Колев допълни, че ливанският гражданин е ръководителят на престъпната група и към момента са установени 17 човека. По думите му от последната седмица има случай, в който 500 000 лв. са били отнети чрез фишинг мейл. \"Има три типа атаки - фишинг, спам и брут форс. Имаме комуникация с банковите институции и чрез усилията ни, те въведоха мерки за сигурност за интернет банкирането и нямаме регистрирани случаи на кражба на данни за интернет банкиране\", добави Колев. Прочулият се след ареста покрай хакерската атака срещу НАП, Кристиян Бойков обвини чрез профилите си в социалните мрежи чиновници в сваляне на порно и пиратски файлове. \"Това са данни на руски сайт. Касае се за хибридно мероприятие. Нямам информация, че в Министерството на отбраната и на транспорта, че се ползва нелегален софтуер. Държавната администрация е с напълно легализиран софтуер от повече от 20 години\", добави комисарят.", "date": "2019.12.07", "title": "Комисар Явор Колев: Няма пострадали българи от „Ливанската пералня\""}
{"url": "https://www.24chasa.bg/novini/article/7952150", "text": "Държавният глава Румен Радев присъства на Света литургия за въздигане на апостолическата екзархия в София в ранг на Епархия с името „Софийска епархия Св. Йоан XXIII за католиците от византийско-славянски обред в България“, съобщиха от прессекретариата на президента. Тържественото богослужение беше водено от префекта на папската конгрегация за Източните църкви кардинал Леонардо Сандри. Председателят на Народното събрание Цвета Караянчева също присъства на тържествената литургия. На 11 октомври Негово Светейшество папа Франциск издигна ранга на aпостолическата екзархия в София. За първи епархиен епископ папа Франциск назначи Негово Преосвещенство Христо Пройков.", "date": "2019.12.07", "title": "Радев на Света литургия за въздигане на апостолическата екзархия в София"}
{"url": "https://www.24chasa.bg/novini/article/7952172", "text": "Президентът на Турция Реджеп Тайип Ердоган е поканен на честването на Деня на победата в Москва през 2020 г., съобщи за ТАСС пресаташето на руското посолство в Анкара Ирина Касимова, предаде БТА. \"Предадена е покана към президента на Турция, очакваме неговото решение\", каза Касимова. На отбелязването на 75-ата годишнина от победата на Съюзниците над нацистка Германия през 1945 г. ще бъдат поканени много световни лидери, отбелязва ТАСС и припомня, че президентът на САЩ Доналд Тръмп също получи покана.", "date": "2019.12.07", "title": "Ердоган поканен на честванията на Деня на победата в Москва"}
{"url": "https://www.24chasa.bg/novini/article/7952192", "text": "Консултативният орган по конституционно право към Съвета на Европа (т.нар. Венецианска комисия) призова властите в Северна Македония да преразгледат закона за употреба на езиците чрез консултации с всички заинтересовани страни, предаде агенция МИА, цитирана от БТА. В мнение на Венецианската комисия, одобрено в петък, правните експерти подчертават, че в сравнение със законодателството от 2008 г. новият закон значително разширява употребата на албанския език и в много отношения отива отвъд европейските стандарти, поставени от Рамковата конвенция за защита на националните малцинства и Европейската харта за регионалните и малцинствените езици. Венецианската комисия приветства желанието на властите да подобрят ситуацията с езиците на различните общности, но установява, че в някои сфери новият закон отива твърде далеч като налага нереалистични законови задължения на публичните институции, в частност относно употребата на албански език в съдебни процедури, в съчетание със сериозни санкции при евентуално неспазване и възможност за отмяна на съдебни решения при липса на превод по време на съдебната процедура. Според Венецианската комисия този подход може съществено да забави функционирането на цялата съдебна система и създава риск от сериозни нарушения на правото на честен процес, гарантирано от Европейската конвенция за правата на човека. Комисията отбелязва също, че при закона за езиците липсва яснота кои предвиждания се отнасят само до албанския език и кои до други малцинствени езици. Венецианската комисия е отправила няколко препоръки към властите в Северна Македония, отбелязва МИА. По-конкретно се препоръчва отказ от предвиждането за билингвизъм в съдебни процедури. Комисията препоръчва още задължението за употреба на албански език във вътрешната и междуинституционалната комуникация между държавни служители да бъде ограничено до писмена официална комуникация или влизането му в сила да бъде отложено до момента, в който правилното прилагане на това задължение изглежда реалистично. По отношение на налагането на парични санкции правните експерти на Съвета на Европа препоръчват това да бъде отложено, докато законът бъде подобрен по такъв начин, че да дава достатъчна правна яснота. Експертите предлагат също размерът на санкциите да бъде намален, както и да бъде въведен елемент на пропуск и принцип на реципрочност. Властите в Северна Македония са призовани също да направят анализ на прилагането на закона от 2008 г. и оценка на въздействието на новия закон върху бюджетните и човешки ресурси.", "date": "2019.12.07", "title": "Венецианската комисия: Скопие да преразгледа закона за употреба на езиците"}
{"url": "https://www.24chasa.bg/novini/article/7952205", "text": "Състоянието на двама от тримата пострадали работници при  , е тежко, съобщи за БТА директорът на ямболската болница д-р Панайот Диманов. Единият мъж е настанен в реанимацията със счупена гръдна кост, а другият е в хирургичното отделение с травма на главата и комоцио. Третият работник е бил с леко нараняване в крака и не е приет за лечение в болницата, поясни Диманов. Експлозията в цеха за обработка на животинска тор за производство на биогаз-метан е била силна и е разрушила някои от стените на сградата, но не е възникнал пожар. Няма опасност за населението в района, допълват от полицията. Продължава разследването на причините за инцидента. Образувано е досъдебно производство.", "date": "2019.12.07", "title": "Тежко е състоянието на двама от тримата пострадали при взрива в Симеоново"}
{"url": "https://www.24chasa.bg/novini/article/7952222", "text": "\"Бъдете внимателни - както при шофиране, така и при пешеходно придвижване!\" Това призова столичният Йорданка Фандъкова във Фейсбук. В социалната мрежа тя сподели информация на Столичната община за състоянието на пътищата. Стана ясно, че заради ниските температури и ледения дъжд тази нощ 160 снегопочистващи машини извършват обработки със смеси срещу заледяване. Обработките продължават, включително на тротоари, подлези и спирки.", "date": "2019.12.07", "title": "Фандъкова: Бъдете внимателни - и като шофьори, и като пешеходци"}
{"url": "https://www.24chasa.bg/novini/article/7950963", "text": "Стоянка Мутафова е актрисата с най-много прякори в българския театър. Това също е белег за популярност, за зрителска, колегиална и журналистическа любов. Ето част от тези прякори: Муци, Муцата Каката Примата на Сатиричния театър Комедийна прима Тайфун с нежно име Хулиганката на българския театър Всенародна любимка Грандамата на българския театър Вечната Амбър Фурията Виелицата Халата Г-жа Стихийно бедствие Осмото чудо на света Първата дама на българския смях Свещеното чудовище на Сатиричния театър Диагнозата “Мутафова” В свой репортаж немската телевизия ARD я нарече Българската кралица на комедията. Георги Калоянчев, неин колега в Сатиричния театър и комшия в блока в “Лозенец”, я наричаше Любовчийката. Много мъже я ухажвали, особено влюбен в нея бил актьорът от Народния театър Лео Конфорти. Но тя си избрала Нейчо Попов. В дългия си творчески живот Мутафова преживява много смешни случки - на сцената и извън нея. Ето и част от тези истории: Аз и режисьорът Методи Андонов по характер си пасвахме. И двамата бяхме много проклети. Карахме се много. Дори той се страхуваше, че ако не се скараме... Ние сме стигали до битка с него, бихме се даже. Един ден, мисля, че “Михал Мишкоед” репетирахме, той дойде и вика: “Стояно ма, ама ние не сме се били още! Нищо няма да излезе!” “Абе, казвам, чакай, ще дойде време да се бием. Чакай! И дойде. Аз викам, виж какво, Мето, искам да отидем в Националната галерия да видя тези пендари на тогавашното време точно какви са, как да ги подредя като героинята ми кокона Мария, нали... “Е, стига с твоите подробности вече!” - развика се той. Така ли?! Че като го подбрах, та се бихме и двамата. Викам, видя ли, че ще стане пиесата сега! Отидох аз, видях там в галерията пендарите. Мислех двамата да изберем нещо, ама той пък имаше много работа друга. Не му беше до моите пендари... 1968 г. Стоянка Мутафова е на турне из страната, но получава тежка жлъчна криза и се връща в София, където постъпва в болница. Съпругът й Нейчо Попов снима филма “Мъже в командировка”. След снимачния ден идва с огромен букет в болничната стая, където Стоянка лежи и пъшка, и й подава цветята. - А, не! Още не ми е време да гушна букета, реагира Мутафова. Писател и читател В Сатиричния театър ще представят книгата на Стоянка Мутафова “Герой на мегдана”. Литературната обработка е на Юрий Дачев. Мутафова казва: - Понеже сега се връщам от чужбина, още не съм прочела книгата, която съм написала. Стоянка Мутафова вече е омъжена за втория си съпруг Леонид Грубешлиев. Един ден свекърва й - известната поетеса Мария Грубешлиева, я пита: - Стоянке, чух, че си била курва. Вярно ли е? - Мери, и аз за теб съм чувала същото, ама знам, че не си - не остава длъжна устатата Стоянка. Казват, че този разговор сближава много свекървата и снахата. Актьорът Иван Григоров трябва спешно да смени колега в постановката на Сатиричния театър “Представянето на “Хамлет” в село Долно Туткаво”. Учи той прилежно текста си, но на една от последните репетиции режисьорът му казва, че има и любовна сцена със Стоянка Мутафова. В оригиналния текст нямало такава сцена, но Стояна и предшественикът му си я били измислили. Иван Григоров иска да репетират сцената, но Мутафова я няма. Щяла да дойде на репетицията пред художествения съвет. Малко преди тази репетиция Стояна набързо обяснява сцената на колегата си Григоров: - Значи аз седя на практикабъла, ти идваш зад гърба ми, хващаш ме за раменете и си казваш репликата. Нататък - ще видиш. Ясно ли е? Започва репетицията пред художествения съвет. Стигат до любовната сцена. Иван Григоров действа по указанието на Мутафова. Идва отзад, хваща я за раменете и си казва репликата: - Маро, Маро, каквато си яка, по тебе има повече месо, отколкото в цялата кооперативна свинеферма. Произнася си Григоров думичките и чака тя да продължи. А тя мълчи, защото художественият съвет се залива от смях. Когато утихва, актрисата казва: - Стига, бе! Малко ли ти беше снощи, та още искаш. Не виждаш ли, че съм в траур. Григоров я гледа и мига на парцали. В пълен шаш е, защото няма какво да й отговори, по сценарий той няма друга реплика. Художественият съвет отново припада от смях, Стояна гледа клегата си и сияе. И продължава: - Не виждаш ли, че съм в траур. Ето тука - сочи ухото си, на което е сложила малка черна обичка... И тука. С произнасянето на второто “и тука” Мутафова дърпа рязко двете половини на блузата си настрани, те се разкопчават и мигом изхвъркват две впечатляващи грамади, облечени в черен сутиен. Художественият съвет е довършен. Иван Григоров стои и гледа глупаво. А Стояна пуска в действие своя уникален смях и с вдигната глава излиза от сцената. Иван Григоров обаче подготвя сурово отмъщение. На първото представление вече пред публика всичко върви по реда си, стигат и до любовната сцена. Стояна казва “не виждаш ли, че съм в траур”, дърпа блузката и пак изкачат две черни “шапчици”. Публиката вие от смях. Григоров търпеливо изчаква шумът да утихне. И тогава рязко смъква панталоните си до глезените. Изправя се и казва: - Моите съболезнования... И остава така - прав, със смъкнати панталони и обут в дълги черни гащи...", "date": "2019.12.07", "title": "Немската телевизия ARD нарича Стоянка Мутафова Кралица на комедията"}
{"url": "https://www.24chasa.bg/novini/article/7952243", "text": "Френските шофьори членове на Организацията на европейските превозвачи блокираха днес няколко големи пътни артерии във Франция, предаде Франс прес, цитирана от БТА. По този начин те изразиха недоволството си от плановете на правителството да повиши данъка върху дизеловото гориво, което според шофьорите ще влоши финансовото положение на малките транспортни компании, отбелязва ТАСС. Стотици камиони блокираха движението по магистрала А-1, по която от Париж се стига до Лил и Белгия. Аналогична ситуация се наблюдава и на магистрала А-4, която свързва френската столица със Страсбург и Германия. Образуваха се колони от леки автомобили, дълги по неколкостотин метра и движещи се един след друг в нишка между спрелите камиони. Демонстранти препречиха достъпа до пункта за плащане на винетни такси по пътя, водещ към най-големия промишлен център на Франция, град Тулуза. В района на град Екс на Прованс изцяло бяха блокирани четирите входа на автомагистрала А8, която води към Лион. Затруднено бе движението и по автомагистрала А7 в региона Рона-Алпи, както и по пътни артерии в Бретан, Нормандия и Бургундия.", "date": "2019.12.07", "title": "Френските превозвачи блокираха 15 пътни артерии заради данък върху дизела"}
{"url": "https://www.24chasa.bg/novini/article/7952257", "text": "Израел има готовност да бомбардира Иран, за да му попречи да се сдобие с ядрени оръжия, заяви израелският външен министър Израел Кац в интервю за италианския в. \"Кориере дела сера\", цитирано от ДПА, предаде БТА. \"Дали бомбардирането на Иран е вариант, който се разглежда от Израел? Да, има такъв вариант. Няма да допуснем Иран да произвежда или да се сдобие от другаде с ядрени оръжия. Ако това е последният възможен начин да спрем това, ще действаме с военни средства\", заявява Кац. В интервюто израелският външен министър критикува европейските страни, че не подкрепят твърдата линия, която САЩ възприеха при управлението на президента Доналд Тръмп, който изтегли страната от иранското ядрено споразумение от 2015 г. \"Докато иранците се заблуждават, че имат подкрепата на Европа, ще е по-трудно да отстъпят\", смята Кац. Вчера Израел Кац заяви на външнополитическа конференция в Рим, че е крайно време западните и арабските страни \"да съставят коалиция, която да заплаши Иран и да му каже да спре ядрената си програма\".", "date": "2019.12.07", "title": "Израел може да бомбардира Иран, за да спре ядрената му оръжейна програма"}
{"url": "https://www.24chasa.bg/novini/article/7952274", "text": "Отварят се за движение активните ленти при км 18 на АМ \"Тракия\" в двете посоки, съобщиха от пресцентъра на АПИ. Шофьорите да се движат с повишено внимание и съобразена скорост.                                                                                                                                                                                                                                                                                                                                ", "date": "2019.12.07", "title": "Отварят за движение активните ленти при км 18 на \"Тракия\" в двете посоки"}
{"url": "https://www.24chasa.bg/novini/article/7952283", "text": "Законно отсечените коледни дръвчета при продажбата задължително трябва да имат пластмасова контролна пластина със сериен номер. Тя трябва да е закрепена под второто разклонение от върха на дървото. Това е посочил инж. Николай Пиронков, началник на отдел \"Контрол по опазване на горските територии и защита от пожари\" в Изпълнителна агенция по горите по време на проверка на пазара \"Димитър Петков\" в София, съобщават от пресцентъра на агенцията, цитирани от БТА. Пластините са за еднократна употреба. Те могат да бъдат бели с правоъгълна форма и жълти с овална форма, от едната страна със серия и шестцифрен номер, допълнил инж. Пиронков. За елхите, които са със закрита коренова система, или в така наречените контейнери, не е задължително поставянето на пластините. Глобата, която се налага за незаконна елха за физически лица е от 50 до 3000 лв., а за юридически лица - от 100 до 5000 лв.", "date": "2019.12.07", "title": "При покупка на елха гледайте за наличие на контролна пластина"}
{"url": "https://www.24chasa.bg/novini/article/7952292", "text": "Астрономи от института за извънземна физика \"Макс Планк\" и Университетската обсерватория в Мюнхен установиха, че в галактиката Holm 15A има черна дупка, чиято маса се равнява на тази на 40 милиарда слънца, съобщи Физ.орг, цитиран от БТА. Били анализирани фотометрични данни, получени от обсерваторията Венделщайн в баварските Алпи и телескопа VLT (Very Large Telescope). Галактиката Holm 15A е разположена в галактичния куп Abell 85, който се намира на разстояние 700 милиона светлинни години от Земята. Галактиката е в центъра на галактичния куп, а масата й се равнява на тази на два трилиона слънца. Масата на черната дупка в Holm 15A била изчислена въз основа на движението на звезди около ядрото на галактиката. По-рано същият метод бил приложен за изчисляване масата на черна дупка, която е 2 пъти по-близо до Земята. Резултатите показали, че обектът в центъра на галактиката е най-масивната черна дупка в локалната Вселена. Подобна или по-голяма маса притежават единствено черни дупки, които са в състава на квазари, отдалечени на около 10 милиарда светлинни години от Земята. Галактиката Holm 15A се отличава с незначителната си яркост въпреки голямата си маса и размери. Обяснението на учените е, че Holm 15A се е образувала вследствие на сливане на две по-малки галактики. Гравитационните взаимодействия между черните им дупки изхвърлили звезди от центъра на Holm 15A и не останал газ за формиране на нови звезди.", "date": "2019.12.07", "title": "Астрономи откриха черна дупка с огромна маса в далечна галактика"}
{"url": "https://www.24chasa.bg/novini/article/7952312", "text": "На 9 декември, понеделник, от 13.00 часа, на „Дондуков“ 2 президентът Румен Радев инициира среща с представители на Централната избирателна комисия, на отговорните институциите за провеждането и организацията на местните избори тази година, както и анализатори на изборния процес. Целта на срещата е да бъдат набелязани проблемите и начините за тяхното отстраняване.", "date": "2019.12.07", "title": "Радев инициира среща за проблемите при проведените местни избори"}
{"url": "https://www.24chasa.bg/novini/article/7952658", "text": "Гръцкият остров Крит бе разтърсен днес от ново земетресение с магнитуд 4,4, съобщи в. \"Катимерини\", позовавайки се на данни на Института по геодинамика на гръцката Атинска национална обсерватория. Земетресението е регистрирано в 17 часа местно време, а епицентърът му е бил на 28 километра югозападно от селището Хора Сфакион на Крит, на дълбочина 10 километра. Според Европейско-средиземноморския сеизмологичен център магнитудът на земетресението е бил 4,5 по Рихтер. Няма информация за щети и пострадали, пише БТА. По-рано през деня още два труса с магнитуд съответно 4 и 3,5 по скалата на Рихтер разтърсиха острова. Едното земетресение е отчетено на 27 километра, а второто на 26 километра северозападно от малкия остров Гавдос. Вчера сутринта на Крит бе регистриран трус с магнитуд 4,6, а по-рано днес е имало и два други труса съответно 4 и 3,5 по скалата на Рихтер.", "date": "2019.12.07", "title": "Гръцкият остров Крит се разтресе три пъти днес (Обновена)"}
{"url": "https://www.24chasa.bg/novini/article/7952671", "text": "Напрежението в редица градове във Франция, където днес за 56-и път \"жълтите жилетки\" излязоха по улиците, се засили. Според репортажи на телевизия \"Се нюз\" от Париж и Нант полицията е започнала да използва сълзотворен газ срещу протестиращите, предаде ТАСС. В Нант, както и при предишните демонстрации, най-радикалните групи от \"жълтите жилетки\" се опитаха да се отклонят от маршрута, одобрен от властите за движението на колоната, и да си проправят път към центъра на града, най-вече към местното кметство. Камъни и бутилки летяха към полицаите и жандармеристите, които блокираха пътя им. В отговор те използваха сълзотворен газ и арестуваха няколко хулигани. Някои от радикалите от \"Черния блок\" обаче успяха да пробият до сградата на префектурата, от която полицията се опита да ги изтласка. В Париж \"жълтите жилетки\" тръгнаха от сградата на министерството на икономиката и финансите, разположена на брега на Сена, към Порт дьо Версай, на много километри разстояние в южната част на града. Колона от активисти на Общата конфедерация на труда (ОКТ), протестираща срещу реформата на пенсионната система, вървеше недалеч от тях през столицата от площад Монпарнас. Радикални участници в шествието на \"жълтите жилетки\" се опитаха да преминат в съседни улици и да се свържат с колоната на ОКТ. Полицията предотврати това със сълзотворен газ. Асошиейтед прес съобщи за няколко хиляди протестиращи \"жълти жилетки\", включили се в шествието от финансовото министерство към югоизточната част на Париж. Към едногодишните си искания за икономическа справедливост те прибавиха в списъка на недоволствата си и пенсионната реформа, посочва АП.", "date": "2019.12.07", "title": "Полицията пусна сълзотворен газ срещу \"жълтите жилетки\"в Нант и Париж"}
{"url": "https://www.24chasa.bg/novini/article/7952684", "text": "Не мисля, че изказванията на президента Путин за „Турски поток“ имат общо с предприемане на реципрочната мярка по гоненето на български дипломат. В това увери журналисти вицепремиерът и министър на външните работи Екатерина Захариева по време на конференцията „Западни Балкани“ в НДК. „Очаквано беше, въпреки че много се забави реакцията на руската страна. Още в края на октомври говорителят на външно министерство направи съвсем кратък коментар тогава, когато ние обявихме за персона нон грата техен дипломат, че най-вероятно тяхната реакция ще бъде реципрочна мярка така, както се случи скоро в Германия. Така че не мисля, че има връзка между двете събития“, добави още тя. По думите й посочването на конкретен дипломат е задължително. „Те посочват, като идеята е наистина да бъде от същия ранг. Те посочват точно кой дипломат да бъде определен за персона нон грата“, обясни външният министър, цитирана от  .", "date": "2019.12.07", "title": "Захариева: Думите на Путин за „Турски поток“ нямат общо с изгонения БГ дипломат"}
{"url": "https://www.24chasa.bg/novini/article/7952696", "text": "Най-малко седем души загинаха и над 40 бяха ранени при вчерашната  , съобщиха полицията и пожарната, предаде ДПА. Един човек все още е в неизвестност. По-рано се съобщаваше за петима загинали. Експлозията стана по обед на горен етаж на блока и предизвика пожар, засегнал четири-пет от високите етажи. Пожарът беше потушен чак днес сутринта. В гасенето му участваха войници и хеликоптери. Представител на противопожарната служба заяви пред журналисти, че взривът може да е в резултат от неправилното инсталиране на нова газова система преди две години.", "date": "2019.12.07", "title": "Седем станаха жертвите на газовата експлозия в блок в Словакия"}
{"url": "https://www.24chasa.bg/novini/article/7952370", "text": "Двайсет и шест души са ранени тази сутрин при катастрофа на автобус от Северна Македония, пътуващ за сръбския ски курорт Копаоник, съобщи агенция МИА. По-рано сръбски медии съобщиха за 12 ранени при катастрофата, след като автобусът се преобърнал на пътя Прокупле-Блаце. Министерството на външните работи на Северна Македония съобщи, че 18 от общо 26 ранени са приети в болница в Блаце, а други 8 - в Прокупле, предаде БТА. Според първоначална информация от лекарите само един от приетите в Прокупле е тежко ранен, а другите са в стабилно състояние. Посолството на Северна Македония в Белград е в постоянна комуникация с компетентните органи. Засега не е известна причината за злополуката. Сръбската полиция и прокуратура все още правят оглед на местопроизшествието. Пътят Прокупле-Блаце, на който често стават катастрофи, е във фаза на реконструкция от миналия месец, с променлив режим на движение в зависимост от ремонтните дейности.", "date": "2019.12.07", "title": "26-ма бяха ранени при катастрофа на автобус на път за сръбски ски курорт (Обновена)"}
{"url": "https://www.24chasa.bg/novini/article/7952710", "text": "Турция няма намерение да изтегля военните си от Сирия, докато сирийският народ не я помоли за това, заяви днес турският президент Реджеп Тайип Ердоган, предаде ТАСС. \"Докато сирийският народ не каже \"Благодаря, вече можете да си вървите\", ние не можем да напуснем тази страна\", каза Ердоган в реч в Истанбул, предавана на живо от телевизия НТВ и цитирана от БТА. Турция започна през октомври военна операция в Северна Сирия, за да изтласка кюрдска милиция от района на границата между двете страни. Турската армия и съюзените с нея сирийски бунтовници превзеха 120-километрова ивица по протежение на границата. Турция проведе по-рано в Сирия още две военни операции - \"Ефратски щит\" през 2016 г., и \"Маслинова клонка\" през 2018 г. Сирийският режим и руските въздушни удари убиха 12 цивилни, половината от които деца, в последния основен опозиционен бастион на страната, предаде AFP. Въздушните нападения в управлявания от екстремистите северозападен район Идлиб също раниха няколко други, съобщи Сирийската обсерватория за правата на човека. Въздушните удари от съюзник на режима Русия убиха четирима цивилни, включително дете в село Ал-Бара в южната част на региона. Руските нападения също убиха двама цивилни, включително дете в близкия район на Джабал Завия. При бомбени атентати, свалени от правителствени хеликоптери, междувременно загинаха петима цивилни, включително три деца в село Абадета, в същия район. В югоизточната част на заградения регион въздушна атака от самолет уби друго дете в село Баджгас, съобщи обсерваторията. Районът Идлиб, в който живеят около три милиона души, включително много разселени от гражданската война в Сирия, се контролира от бившия филиал на Ал Кайда. Режимът в Дамаск многократно е заявявал, че в крайна сметка ще поеме обратно контрола над Идлиб, съобщи . Силите на сирийския президент Башар ал Асад започнаха през април метежна военна кампания срещу региона, при която бяха избити около 1000 цивилни и изселени над 400 000 души от домовете им. Обявено от Москва прекратяване на огъня се провежда до голяма степен от края на август, въпреки че Обсерваторията казва, че смъртоносните бомбардировки и схватки продължават. Оттогава насам в региона са убити над 200 цивилни граждани. Войната в Сирия уби над 370 000 души и изсели милиони от домовете си от началото на 2011 г. с жестоките репресии на антиасадските протести.", "date": "2019.12.07", "title": "Ердоган: Турция няма да си иде от Сирия, ако сирийският народ не я помоли"}
{"url": "https://www.24chasa.bg/novini/article/7952769", "text": "Мохамед аш Шамрани е служителят на саудитските военновъздушни сили, идентифициран като извършител на нападението във военноморска база във Флорида вчера, съобщи губернаторът на щата Рон Десантис. . Нападателят е бил в американската база по програма за обучение в рамките на дългогодишна тренировъчна програма на ВМС, в която участват съюзници на САЩ. Саудитският военен е публикувал преди атаката враждебни към САЩ послания. Това съобщи Франс прес, като се позова на института СИТЕ, който следи джихадистката активност онлайн. Нападателят е написал, че Америка е нация на злото и мрази американците, защото подкрепят и извършват престъпления не само срещу мюсюлманите, но и срещу човечеството, поясни  . \"Аз съм против злото и Америка като цяло се превърна в Нация на злото. Не съм срещу вас просто защото сте американци, не ви мразя заради вашите свободи, мразя ви, защото всеки ден вие подкрепяте, финансирате и извършвате престъпления не само срещу мюсюлманите, но и срещу човечеството\", гласи посланието в туитър. Телевизия Фокс нюз съобщи, че след убийството са били задържани за разпити шестима поданици на Саудитска Арабия. Стрелбата в Пенсакола е втората в американска военноморска база тази седмица. Моряк от подводница в Пърл Харбър на Хаваите откри огън в сряда и уби двама души, след което се самоуби.", "date": "2019.12.07", "title": "Саудитският военен Мохамед аш Шамрани писал враждебни послания към САЩ"}
{"url": "https://www.24chasa.bg/novini/article/7952797", "text": "Полицията в Скопие задържа днес 10 души в координирана операция в няколко квартала в града по подозрение, че са вероятни членове на престъпна група, предаде агенция МИА. Обиските са на 34 места в района на столицата в търсене на доказателства за извършени престъпни деяния. Иззети са автомобили, пистолети, боеприпаси, бронирани жилетки, лаптопи, мобилни телефони, пари и други предмети, съобщи БТА. Арестуваните са заподозрени в различни престъпления, включително нападение срещу полицаи, участие в търговия с наркотици и незаконно притежание на оръжие. Говорителка на полицията каза, че част от арестуваните се свързват с неотдавнашен случай на стрелба в хотел \"Александър палас\" в Скопие.", "date": "2019.12.07", "title": "Полицията в Северна Македония разби престъпна група, 10 ареста"}
{"url": "https://www.24chasa.bg/novini/article/7952815", "text": "Измамникът заблудил четирима работници от Южна Азия, че са в страна от ЕС, след което ги оставил да се лутат в мочурлива местност в околностите на руския град Виборг в близост до реалната граница на Русия и Финландия. Впоследствие те били заловени от руски граничари. Мнимият трафикант прибрал по над 10 000 евро от всеки от четиримата мъже. Петимата били задържани на 28 ноември, съобщи Съд в Санкт Петербург глоби четиримата мигранти и постанови те да бъдат депортирани. На задържания мним каналджия ще бъдат повдигнати по-тежки обвинения в измама и той остава в ареста в очакване на процеса срещу него. Самият той не е местен, а е от бивша съветска република, отбелязва Си Ен Ен.", "date": "2019.12.07", "title": "Русия арестува мъж, построил й фалшива граница с Финландия"}
{"url": "https://www.24chasa.bg/novini/article/7952828", "text": "Санкции, целящи да блокират проекта за газопровод \"Северен поток 2\" от Русия до Германия, бяха включени от американските конгресмени в законопроект за бюджета за отбрана, съобщи Блумбърг, цитирайки информирани източници. Санкциите, които ще се прилагат за компаниите, строящи газопровода на руската компания Газпром, са по модела на законопроекта, внесен по-рано тази година от сенаторите Тед Круз (републиканец от щата Тексас) и Джийн Шахийн (демократ от щата Ню Хемпшър), пише БТА. Мярката е насочена срещу корабите, полагащи дълбоководните тръби, и ръководни кадри от компаниите, работещи с тези плавателни съдове. Засегнатите лица могат да получат отказ за издаване на виза, както и да им бъдат блокирани трансакции, свързани с имоти или дялово участие в САЩ. Конгресмените настояват за санкциите, в момент когато са все по-разочаровани от това, че президентът Доналд Тръмп не използва правомощията си, за да блокира проекта, пораждащ в САЩ опасения от засилване на влиянието на Русия в Европа, отбелязва Блумбърг. Те искат да приемат въпросния закон за бюджета на министерството на отбраната преди Конгресът да излезе в коледна ваканция на 20 декември. Според съветник републиканец в Сената, цитиран от Блумбърг, санкциите целят да спрат строителството на \"Северен поток 2\", който по думите на Тед Круз ще бъде готов до 60 дни.", "date": "2019.12.07", "title": "Санкции срещу \"Северен поток 2\" влязоха в законопроекта за военния бюджет на САЩ"}
{"url": "https://www.24chasa.bg/novini/article/7952842", "text": "\"Нафтогаз Украйна\" предложи на \"Газпром\" \"нулев вариант\", само след като руската страна изплати дълга си според решението на арбитражния съд в Стокхолм. Това заяви днес шефът на \"Нафтогаз\" Юрий Витренко, цитиран от ТАСС. \"Нулевият вариант е на първо място да се изпълни решението на арбитража, така че задълженията на \"Газпром\" към \"Нафтогаз\" да са равни на нула\", написа той във фейсбук. Витренко добави, че \"демонстрирайки конструктивността на своята позиция пред всички, ние (\"Нафтогаз\") дори сме съгласни да вземем този дълг с газ\", съобщи БТА. Според изпълнителния директор на \"Нафтогаз\" е невъзможно да се забравят 2,56 милиарда долара и начислените лихви, които според съдебно решение \"Газпром\" трябва да плати на украинската страна. \"Да се забрави неизпълнението на договореностите от \"Газпром\", да се опростят 3 милиарда долара на \"Газпром\", както и да се прехвърлят исковете в нов арбитраж без адекватна компенсация е невъзможен вариант\", написа още Витренко. По-рано днес руският премиер Дмитрий Медведев заяви, че Украйна може да получава руски газ директно на по-ниска цена от реверсивния режим, но за това трябва да се намери взаимноизгодно решение по въпроса за транзита. \"Искат (украинските власти - бел. ТАСС) или не, очевидно, в този случай е необходимо да се стигне до някакъв нулев вариант. Харесва им или не този израз, това трябва да бъде взаимноизгодно решение за двете страни \", каза Медведев в интервю за телевизионната програма \"Вести в събота \", коментирайки руско-украинските преговори за газа. Медведев заяви също, че Русия не може да спре доставките на газ през Украйна, тъй като се грижи за интересите на европейските и украинските потребители. \"Това (спиране на доставките - бел. ред. на ТАСС) е невъзможно по друга причина (незасягаща темата за реверса на газ - бел. ред. на ТАСС). Все пак трябва да мислим за европейските потребители и за украинските си колеги също\", отбеляза руският премиер. На въпрос дали Русия може да забрани на европейските партньори да доставят газ обратно в Украйна, Медведев отговори, че \"е доста трудно от гледна точка на технологичния контрол\".", "date": "2019.12.07", "title": "\"Нафтогаз\" предложи на \"Газпром\" \"нулев вариант\" чрез погасяване на дълга"}
{"url": "https://www.24chasa.bg/novini/article/7952585", "text": "Повече от половината от отглежданата в яз. “Доспат” риба отива за пазара в Румъния. Това твърди Валери Баронов, собственик на най-големия развъдник у нас “Рея фиш”. Стопанството в Доспат е най-голямото на Балканския полуостров. То е разположило над 150 броя садки, които се зарибяват с рибки от 2 до 50 грама. Компанията произвежда около 800 т американска и сьомгова пъстърва годишно. Сьомговата пъстърва е доста по-едра от американката, балканската и сивена. Може да достигне до 7-8 кг, но Тя има еднакъв цвят с норвежката сьомга. Цената ѝ е с около 15-20% по-висока от тази на обикновената пъстърва заради по-скъпите фуражи и времето, необходимо за отглеждането до пазарни размери. “Пазарът в Румъния е в пъти по-голям от нашия. Покупателната способност на румънците е по-висока. Освен това при северните ни съседи се яде повече риба, отколкото в България”, обясни Баронов. Българските производители печелят повече и от цената на килограм риба на едро в Румъния. Става дума за минимум 5% след приспадане на всички разходи. Доспатската пъстърва се пласира и в други съседни държави и Западна Европа, предимно в Германия. “Около 15-17% от пъстървата се продават на пазара в Румъния”, казва Павлин Маринов, шеф на другия голям производител в района - П.А.Л-БГ. Компанията и по-малко пушена и замразена. Тя притежава три обекта в Девин с капацитет до 900 т на година. През м.г. е пласирала към 700 тона. Маринов е и член на УС на Асоциацията на производителите на рибни продукти. Той е в бизнеса с риба от 80-те г. на миналия век. “В България няма традиция да се яде риба. Пъстървата е единственият сладководен вид, чието потребление се увеличи в сравнение с годините преди демокрацията. Спад има при шарана, толстолоба. През последните години се промени и структурата на пазара. Преди демокрацията целият сектор “Рибовъдство” се дотираше с 48 млн. долара”, казва Маринов. Българинът изяжда от 1000 до 1500 тона пъстърва годишно. И тъй като капацитетът за производство в рибовъдните бази е за около 2000 тона, останалото се изнася в чужбина. Оборотът в този сегмент е към 12-13 млн. лв., добавя Маринов. “Всички показатели за производството, консумацията и търговията с аквакултури се движат в положителна посока”, коментира министърът на земеделието Десислава Танева. Тя откри първото по рода си изложение “Обичам българската риба”, чиято идея е да стане ежегодна национална кампания. Танева обясни, че рибните продукти на българския пазар са 64 000 тона, или с над 10% повече спрямо три години по-рано. Общият обем включва родно производство и вносни продукти. Макар и с бавни темпове, потреблението на риба всяка година се увеличава, коментира Танева. Тя цитира данни, според които за 2018 г. се падат по 5,2 кг консумация на човек годишно. В страните с най-висока консумация “Имаме много да достигаме други страни по отношение на консумацията на риба. Това е една от най-полезните храни. Но е въпрос на традиция в храненето, история в кухнята. Важното е, че ние отбелязваме напредък”, каза Танева. “Хубавото е, че износът е по-голям от вноса”, коментира Галин Николов, директор на агенцията по рибарство и аквакултури. Най-голяма част от експорта се пада на сладководните риби - шаран, бял амур, толстолоб. Общият обем на рибата, която се изнася от България, е около 10 000 тона, обясни Николов. Данни на Националния статистически институт показват, че през първото полугодие на 2019 г. са внесени 19 540 тона риба, други водни организми и преработени рибни продукти, което е с 8,8% повече в сравнение със същия период на 2018 г. Доставките от ЕС се свиват с 5% на годишна база, възлизайки на 11 180 тона, докато вносът от трети страни бележи ръст от близо 35% до 8360 тона. Предвид тези данни за цялата 2019 г. може да се очаква да бъде малко над нивото от предходната година. Ще продължат да се внасят съществени количества за суровина за преработвателните предприятия и разнообразяване на асортимента на пазара с нетипични за страната видове риба, се посочва в аграрния доклад от земеделското министерство. - до 13 122 тона. Най-значителни са количествата, реализирани в Румъния - 5,9 хил. тона, и Швеция - 2,3 хил. т. Следват: Гърция с 1,2 хил. тона, Италия с 0,9 хил. т, Белгия и Испания са с по 0,5 хил. Износът на риба и рибни продукти за трети страни се свива по-съществено – с малко над 13% до 3587 тона, насочени предимно за Южна Корея (877 тона), Сърбия (832 тона), Босна и Херцеговина (658 тона), Япония (633 тона) и Китай (214 тона). Най-съществен дял в общо изнесеното количество риби и други водни организми през 2018 г. заема – малко над 21%, следван от този на консервирани ракообразни и мекотели – близо 20%, съответно с 3 и 13,6% по-малко от 2017 г. Същевременно износът на готови храни и консерви от риби и хайвер отбелязва ръст от 25,4% до 2 653 тона. Основни дестинации за консервираните водни организми и консервите от риби и хайвер през годината остават Швеция (2,1 хил. тона) и Румъния (1,4 хил. тона), по 0,4-0,5 тона се падат на Южна Корея, Белгия, Япония, Сърбия и Гърция. Сред останалите продукти, изнасяни в по-големи количества, съществено увеличение спрямо 2017 г. се наблюдава при експорта на пресни и охладени риби - с 25,8%, и замразени риби с изключение на филета (основно шпрот, трицона или цаца) - с 22%. - 1168 т. Предварителните данни на НСИ сочат, че през първите шест месеца на 2019 г. са изнесени общо 7937 тона риба и рибни продукти, което е с 1,9% повече на годишна база. При повечето категории продукти се наблюдава увеличение на износа спрямо шестте месеца на 2018 г. В планината са построени за много кратко време над 100 бетонни рибарника - по р. Широколъшка, Чая, Въча и горното течение на Арда. Не са подминати и малките реки. Те са осигурявали 75% от пъстървата у нас и около 30% от шарана. Произведената риба обаче далеч надхвърляла нуждите на населението и започва масиран износ. Продавали риба в Западна Германия, Франция, Дания и съседните държави. По време на Ирано-Иракската война годишно се доставяли по 60 тона смолянска риба за бойкотирания от Запада Иран. От някогашните рибарници към момента функционират едва 5-6.", "date": "2019.12.07", "title": "Повече от половината пъстърва  на яз. “Доспат” я ядат румънците"}
